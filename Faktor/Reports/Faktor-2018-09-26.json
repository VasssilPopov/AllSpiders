{"url": "https://www.faktor.bg/bg/articles/novini/balgariya/parvan-simeonov-martvoto-valnenie-mozhe-da-vzeme-i-politicheski-zhertvi", "text": "Отчуждението между политици и общество е видимо и най-яркият пример за това са постоянните изблици на популизъм. Хората не се чувстват представени в достатъчно голяма степен и се оглеждат за поредния нов политически играч. Това каза за обзорното предаване на Радио „Фокус“ „Това е България“ политологът Първан Симеонов. „Такава е ситуацията, но тя не се усеща като числа. Напротив – като числа всичко изглежда като безметежност. Но социолозите знаят, че трябва не просто да чуват общественото мнение, но и да го чувстват. Добрите изследователи чувстват, че когато отгоре е спокойно и няма вълни, отдолу мъртвото вълнение може да вземе и политически жертви.“  Първан Симеонов каза още, че обективно погледнато, икономическите данни показват, че българите живеят по-добре, но субективно хората още не могат да го усетят.", "date": "2018.09.26", "title": "Първан Симеонов: Мъртвото вълнение може да вземе и политически жертви"}
{"url": "https://www.faktor.bg/bg/articles/novini/svyat/pozhari-v-harvatiya-i-cherna-gora", "text": "Властите в Хърватия и Черна гора потушават големи пожари. Обстановката близо до хърватския град Дубровник се смята за критична. Няколко къщи изгоряха в района на Оребич, пострадали хора няма. Северните ветрове затрудняват работата на 300 пожарникари, на помощ се притече и армията. В Черна гора, пожар избухна в бивша фабрика в столицата Подгорица. Огънят беше локализиран, което отвори пътя към град Никшич.", "date": "2018.09.26", "title": "Пожари в Хърватия и Черна гора"}
{"url": "https://www.faktor.bg/bg/articles/novini/svyat/borisov-uchastva-vav-vtoroto-izdanie-na-globalniya-biznes-forum-na-maykal-blumbarg-v-nyu-york", "text": "Министър-председателят Бойко Борисов участва във второто издание на Глобалния бизнес форум на Майкъл Блумбърг в Ню Йорк. Фокусът на форума тази година е посветен на резките промени в икономиката, технологиите, климата, глобалните инвестиции и създаването на дългосрочните партньорства между различни сектори на обществения живот за постигане на устойчиво развитие. Глобалният бизнес форум дава  възможност за държавни и правителствени ръководители, лидери на глобални корпорации и на международни финансови институции да обсъдят как публичният и частният сектор заедно да гарантират стабилен икономически растеж и просперитет. Това съобщиха от пресцентъра на правителството.  Премиерът на България участва във форума заедно със свои колеги от над 70 страни от цял свят и лидери на глобални корпорации.", "date": "2018.09.26", "title": "Борисов участва във второто издание на Глобалния бизнес форум на Майкъл Блумбърг в Ню Йорк"}
{"url": "https://www.faktor.bg/bg/articles/novini/svyat/natovski-iztrebiteli-prehvanaha-dva-ruski-bombardirovacha-nad-baltiysko-more", "text": "Изтребители на НАТО са прехванали два руски свръхзвукови самолета над Балтийско море, съобщи днес говорител на алианса, предаде БТА, цитирайки ДПА. Руските бомбардировачи с голям обсег на действие, идентифицирани като Туполев (Ту-160), са засечени вчера над въздушното пространство на НАТО. Няколко минути след това пилоти на Юрофайтър са изпратени да преценят потенциалната опасност. Руските Ту-160 са били идентифицирани от изтребители на НАТО, между които два германски Юрофайтър, в Амари, Естония, където НАТО наблюдава въздушното пространство. Макар че, изтребители на алианса често летят, за да идентифицират и прехванат руски самолети, Русия рядко изпраща бомбардировачи с голям обсег на действие над Балтийско море, каза говорителят на НАТО Пиърс Казалет. Тази година НАТО е прехванала около 180 руски самолета.", "date": "2018.09.26", "title": "Натовски изтребители прехванаха два руски бомбардировача над Балтийско море"}
{"url": "https://www.faktor.bg/bg/articles/iran-sasht-shte-se-varnat-v-yadrenoto-sporazumenie", "text": "Президентът на Иран Хасан Роухани прогнозира, че САЩ в крайна сметка ще се върнат в ядреното споразумение, заявявайки че разговорите през тази седмица в ООН са разкрили изолацията на американския му колега Доналд Тръмп, предава AFP. „САЩ все някога, рано или късно, ще се върнат. Това не може да продължава“, заяви Роухани по време на пресконференция. Той отново повтори, че Иран ще остане в ядреното споразумение, докато страната му има полза от това.", "date": "2018.09.26", "title": "Иран: САЩ  ще се върнат в ядреното споразумение"}
{"url": "https://www.faktor.bg/bg/articles/novini/svyat/tramp-shte-govorya-s-putin-za-naprezhenieto-mezhdu-izrael-i-rusiya-ako-e-umestno", "text": "Премиерът на Израел Бенямин Нетаняху каза днес след срещата си с президента на САЩ Доналд Тръмп, че \"не е изненадан\" от предпочитанието на Тръмп за създаване на две държави като решение на проблема с палестинците, съобщиха израелски медии, цитирани от Ройтерс, цитирана от БТА. Казаното от Тръмп за създаване на две държави беше най-ясният израз на подкрепата на неговата администрация за такъв резултат. В миналото той е казвал, че ще подкрепи решение на проблема чрез създаване на две държави, ако и двете страни го приемат. На брифинг след срещата си с Тръмп в кулоарите на Общото събрание на ООН Нетаняху каза още, че Израел ще продължи да действа срещу военното укрепване на Иран в Сирия като същевременно запази контактите с Русия. \"Заинтересувани сме от продължаване на действията срещу военното укрепване на Иран в Сирия и предаването на смъртоносни оръжия на Ливан, това е от първостепенно значение за нашата сигурност\", каза израелският министър-председател, цитиран от държавното израелско радио \"Кан\", предаде ТАСС. Той заяви, че е обсъдил с Тръмп предаването на ракетни системи С-300 на Сирия. Нетаняху посочи също, че катастрофата на руския самолет Ил-20 на 17 септември над Средиземно море е можела да доведе до по-сериозни последици. Израелският премиер съобщи, че е отправил към президента Тръмп определени молби и американският президент е \"дал еднозначни инструкции\" във връзка с тях. \"Получих всичко, за което поисках\", добави Нетаняху. Според ТАСС след срещата с Нетанаху, Тръмп е заяви пред журналисти, че е готов да обсъди с руския президент Владимир Путин напрежението, възникнало между Русия и Израел след трагичния инцидент със самолета Ил-20. \"Ще говоря ако това е уместно, когато това е уместно. Да, ще го направя\", каза Тръмп в отговор на журналистически въпрос за това дали се готви да разговаря с Путин относно напрежението между Израел и Русия.", "date": "2018.09.26", "title": "Тръмп: Ще говоря с Путин за напрежението между Израел и Русия, ако е уместно"}
{"url": "https://www.faktor.bg/bg/articles/kitay-ne-sme-se-mesili-v-mezhdinnite-izbori-v-sasht", "text": "Китай отхвърли като \"необосновани обвинения\" думите на президента на САЩ Доналд Тръмп на заседанието на Съвета за сигурност на ООН, че Пекин се меси в междинните избори в САЩ, които ще се проведат през ноември, предаде ДПА. Пекин отдавна се придържа към принципа за ненамеса във вътрешните работи на други държави, подчерта китайският външен министър Ван И пред Съвета за сигурност и добави: \"Не сме се намесвали и няма да се месим във вътрешните работи на никоя държава\". Министър Ван каза, че Китай призовава другите държави да спазват хартата на ООН и \"да не се намесват в нашите вътрешни работи\", предаде Франс прес.", "date": "2018.09.26", "title": "Китай: Не сме се месили в  междинните избори в САЩ"}
{"url": "https://www.faktor.bg/bg/articles/trima-babaiti-biha-reporter-na-gospodari-na-efira", "text": "Нападение срещу журналист, докато прави разследване! Трима души атакуваха и биха репортера на „Господари на ефира” Димитър Върбанов. Нападателите са служители на склад и шефът им. Димитър Върбанов е хвърлен върху бетонова площадка, като е получил наранявания по ръцете и главата. Настанен е в Спешното отделение във Велико Търново.  „Скенерът показа, че няма счупвания и сериозни травми”, заяви пред NOVA Димитър Върбанов. Това е второто нападение срещу журналиста. През 2010 година той беше ударен с чук по главата.", "date": "2018.09.26", "title": "Трима бабаити биха репортер на „Господари на ефира”"}
{"url": "https://www.faktor.bg/bg/articles/d-r-boyko-penkov", "text": "За да преминем към демонополизация на здравната каса, трябва да имаме много подготвени кадри. Към момента здравната система, лоша или добра, дава резултати. Винаги обаче има нещо по-добро. Това е целта на Кирил Ананиев и министерството - да направим една по-добра система. Това каза в предаването \"Още от деня\" по БНТ заместник-министърът на здравеопазването д-р Бойко Пенков.  Той коментира днешната кръгла маса за бъдещето на българското здравеопазване, на която от МЗ представиха два проекта за реформи в здравната система. \"В момента към 500-600 млн. лева се харчат в болничната помощ за консумативи. Това е нещото, за което няма да мислим и ще можем да го покриваме, ако се събират повече средства. Това нещо, стига да е добре разчетено, ще можем да го покрием и на пациентите няма да им се налага да си доплащат на място. Всичко е въпрос на разчети и преценка. Другото ново и хубаво е, че ще има и троен контрол. Всички средства, които се съберат, ще трябва да видим как добре да ги използваме в полза на пациентите, а не на някакви структури. Системата трябва да се реформира, за да няма теч на средства. В момента има теч на средства, защото има свръхпредлагане на медицински услуги. Болници по административен път няма да се затварят\", разкри д-р Пенков.", "date": "2018.09.26", "title": "Д-р Бойко Пенков:  Към 500-600 млн. лева се харчат в болничната помощ за консумативи"}
{"url": "https://www.faktor.bg/bg/articles/novini/svyat/germanskata-krayna-desnitsa-raztarsi-politicheskiya-zhivot", "text": "Една година след шумното си влизане в германския парламент крайнодясната партия \"Алтернатива за Германия\" разтърси умерения до този момент политически живот в страната, превръщайки парламентарните дебати в сблъсъци. Според последните социологически проучвания антимигрантското движение се нарежда на второ място по подкрепа сред избирателите (18 процента от тях биха гласували за \"Алтернатива за Германия\" на парламентарни избори) след Християндемократическия съюз на Ангела Меркел. Десните превърнаха канцлерката в обект на критиките си и се възползваха от явното отслабените й политически позиции в началото на поредния й мандат, който има вероятност да се окаже последен за нея.  На 24 септември 2017 г. се случи \"исторически поврат\", написа всекидневникът \"Франкфуртер алгемайне цайтунг\", цитиран от БТА. На парламентарните избори, само четири години след създаването си, крайнодясната националистическа партия спечели 12,6 процента от гласовете. Със своите 92 депутати \"Алтернатива за Германия\" сега е най-голямата опозиционна сила в Бундестага. Конфронтация Оттогава \"парламентарната култура е белязана от конфронтации повече отпреди. Другите формации не възприемат \"Алтернатива за Германия\" като нормална политическа партия, а в Бундестага тя и не се държи съвсем като такава\", каза пред Франс прес политологът от Свободния университет в Берлин Паул Нолте.  Под стъкления купол на Бундестага досегашният по-скоро консенсусен тон на дебатите отстъпи мястото си на викове, нападки, обиди и призиви към спазване на реда от страна на строгия председател на долната камара на германския парламент Волфганг Шойбле. \"Те промениха всекидневния начин на говорене с фрази като \"миграция на ножове\", \"бежанска вълна\" и \"бежански туризъм\", написа във \"Франкфуртер алгемайне цайтунг\" депутатката от Зелените Ренате Кюнаст, според която тази промяна е \"по-голяма и по-значителна дори от обединението на Германия\". \"Алтернатива за Германия\" признава, че следва такава стратегия. \"Словесните провокации със сигурност са една от нашите отличителни черти\", каза пред Франс прес депутатът от крайнодясната партия Рене Шпрингер. През пролетта, по време на заседание на Бундестага, парламентарната група на \"Алтернатива за Германия\" почете с минута мълчание паметта на Сузана Фелдман - момичето, за което се подозира, че е било изнасилено и убито от иракски бежанец с отхвърлена молба за предоставяне на убежище. Убийството предизвика огромен обществен отзвук и повдигна нови въпроси за миграционната политика на правителството, които официално бяха поставени на дневен ред. Депутатите на \"Алтернатива за Германия\" твърдят също така, че са обект на \"омразата и колективните нападения\" (термини, свързани със скорошното насилие на крайната десница срещу чужденци в Кемниц) на останалите партии. Когато депутатът социалдемократ Йоханес Карс ги нарече \"отвратителни\", цялата парламентарна група на \"Алтернатива за Германия\" напусна пленарната зала. Страстите завладяха и депутатите противници на партията. Темпераментният бивш председател на Европейския парламент Мартин Шулц нарече народните представители от \"Алтернатива за Германия\" \"купчина тор от историята\" и разкритикува завръщането на \"фашизма\". \"Истерия\" \"Словесните нападки разкриват известна истерия сред традиционните партии\", заяви Рене Шпрингер, който бе наречен \"нацист\" от друг депутат. Тонът им става по-трезв спрямо нас по време на заседанията на парламентарните комисии, когато няма камери, твърди Шпрингер. Някои депутати от крайната десница \"изглеждат отегчени\" и демонстрират слаб интерес към по-техническата работа на парламента, пише във всекидневника \"Зюддойче цайтунг\" представителят на Свободната демократическа партия Марко Бушман. В продължение на година \"Алтернатива за Германия\" бе редовно обвинявана, че не разполага с опитни политици, които да разбират от работата с документи и механизмите на Бундестага. \"Има какво още да се желае по отношение на професионализма\", признава един от депутатите на партията. Някои народни представители изпитаха големи затруднения с намирането на парламентарни помощници поради малкия брой желаещи името им да се свързва с \"Алтернатива за Германия\". Въпреки това \"парламентарната група на \"Алтернатива за Германия\" се оказа по-стабилна, здрава и сплотена от прогнозите на някои хора\", смята политологът Паул Нолте. Въпреки вътрешнопартийните борби за власт, ръководителят на партията Александер Гауланд успява \"да упражни контрол върху най-екстремистките и близки до неонацизма тенденции\", твърди Нолте.", "date": "2018.09.26", "title": "Германската крайна десница разтърси политическия живот"}
{"url": "https://www.faktor.bg/bg/articles/obshtestvo/zakon-i-red/sad-pusna-pod-domashen-arest-tsenko-chokov-zaradi-kup-bolesti", "text": "Спецапелативният съд пусна под домашен арест Ценко Чоков. Досега той беше в ареста. Сред мотивите на съдиите е влошеното здравословно състояние на бившия кмет на Галиче, който сега е подсъдим. Чоков страда от диабет, диабетна полиневропатия, няколко язви, дискова болест, урологично заболяване,  наскоро е претърпял операция, предстоят и други. Чоков ще бъде в София, и така няма опасност да извърши ново престъпление, какъвто риск има, ако е в Галиче. Там имало възможност да оказва натиск върху свидетелите.", "date": "2018.09.26", "title": "Съдът пусна под домашен арест Ценко Чоков заради куп болести"}
{"url": "https://www.faktor.bg/bg/articles/tapa-blokira-okolovrastniya-pat-na-sofiya", "text": "Огромно задръстване се образува на Околовръстния път на София, в участъка от Костинброд до Нови Искър. От Агенция „Пътна инфраструктура” (АПИ) обясниха пред NOVA, че няма регистриран инцидент. Най-вероятната причина за огромната тапа е ремонт, който налага затварянето на Северната скоростна тангента.", "date": "2018.09.26", "title": "Тапа блокира Околовръстния път на София"}
{"url": "https://www.faktor.bg/bg/articles/ikonomika/biznes/vmro-ima-balgari-koito-zhiveyat-sas-100-evro-na-mesets-sotsialnata-koshnitsa-e-predvidena-za-tyah", "text": "Предлагаме да има определен механизъм на контрол на определени видове стоки. Социалната кошница с основни хранителни продукти трябва да включва храни от първа необходимост като хляб, кисело мляко, прясно мляко, краве сирене, краве масло, кашкавал тип \"Витоша\", пилешко и свинско месо, 10 бр. яйца, брашно и олио, всичките от български производители. Идеята е тези стоки да имат ясно разписани ставки за печалба на производител и търговец. Тази мярка ще да гарантира балансирани крайни цени. Това посочи в ефира на БТВ Александър Сабанов от ВМРО. От бизнеса не са съгласни с тази мярка обаче. „5000 години властта се опитва да налага на бизнеса ограничения на печалбата с юмрук. Ще се наложи ограничаване на продажбата на хляб. От тази мярка ще бъдат засегнати малките производители, а не големите вериги. Когато предприемачът не прави печалба, той няма да зарежда този продукт“. Това каза икономистът Георги Ганев. „Няма как в малките магазини да изчезне хлябът, тъй като е основен продукт“, уверява Сабанов. Според икономистът има риск в мярката, който ще се поеме от търговеца. „Хората ще загубят от нея“, смята Ганев. „Знаете, че има и брак, който също ще е за сметка на търговеца“. „Бракът винаги го поема производителят. Аз съм бил производител на хляб и познавам тази материя по-добре от вас“, репликира Сабанов. „Ясно е че големите вериги печелят големи средства и няма как да напуснат България. Надценката няма нищо общо с компонентите на хляба. Не може производителят да печели по-малко от търговеца“, смята представителят на ВМРО. Сабанов отрече предложението да има за цел извличане на политически дивиденти. \"Това е реален ход, който ще доведе до намаляване на цените на основните хранителни продукти. Даваме примерен вариант на потребителска кошница\", каза Сабанов. „Основната причина за покачване на цената на газа е, че България се отказа да преговаря за разлика от други европейски държави“, подчерта Ганев. „Тази година реколтата е по-лоша. Да искаш хлябът да не поскъпне е неестествено“, подчерта икономистът. От ВМРО припомниха, че в страната има хора, които живеят със 100 евро на месец и социалната кошница е предвидена за тях.", "date": "2018.09.26", "title": "ВМРО: Има българи, които живеят със 100 евро на месец - \"социалната кошница\" е предвидена за тях"}
{"url": "https://www.faktor.bg/bg/articles/kultura/s-chetene-na-tyutyun-na-dimitar-dimov-20-ezika-shte-bade-otbelyazan-evropeyskiyat-den-na-ezitsite", "text": "С четене на романа \"Тютюн\" от Димитър Димов на близо 20 езика ще бъде отбелязан Европейският ден на езиците днес от 17.30 ч. в къщата-музей на писателя в столичния кв. \"Лозенец\", на ул. \"Кръстьо Сарафов\" 26, съобщават организаторите от Националния литературен музей. Литературното четене на откъси от романа \"Тютюн\" ще бъде на български, френски, немски, испански, полски, чешки, гръцки, турски, румънски, хърватски, словенски, унгарски, руски, украински, словашки, монголски, китайски, японски и други. Преди това, от 10.00 до 17.00 ч., ще има занимания с ученици и студенти - беседа за преводите на романа на различните езици и за техните преводачи, образователно-развлекателна игра, четене на откъси от романа. В програмата е също временна изложба с материали, свързани с преводите на \"Тютюн\" на чужди езици и с изучаването на английски, френски, немски, испански и руски език от Димитър Димов, съобщи БТА. Посетителите ще могат да видят и коя е последната книга, останала недочетена при заминаването на писателя за Букурещ на 31 март 1966 г. През 2010 г. Съветът на Европа, с подкрепата на Европейския съюз, обявява 26 септември за Европейски ден на езиците. Основни цели на отбелязването на този ден са да се популяризира богатото езиково и културно разнообразие в Европа, да се насърчи изучаването на чужди езици във всяка възраст за повишаване на междукултурното разбирателство, припомнят от екипа.", "date": "2018.09.26", "title": "С четене на \"Тютюн\" на Димитър Димов на 20 езика ще бъде отбелязан Европейския ден на езиците"}
{"url": "https://www.faktor.bg/bg/articles/kultura/rok-faktor/-poeti-s-kitara-na-sofia-singer-songwriter-fest", "text": "Предварителната програма на Sofia Singer Songwriter Fest продължава на 27 септември, четвъртък, в Delta Blues Bar, с рециталите на още няколко бардове, познати също като „поети с китара“, чието хоби е да сътворяват песни и да ги споделят с внимателно слушаща публика. Те са известни с искрено сценично присъствие и дълбочина на изказа. В текстовете им (собствени или взети назаем) звучат любовна лирика, социална критика, хуморески, житейски истории, философски размисли… Музиката им също е пъстра – шансон, рок, кънтри, блус, българско етно, джаз… Входът е свободен. \"Героите\" на вечерта са Денис Апов, Стефан Гераксиев-Денвъра, Пешето, Виктор Макаров. Денис Апов е едно от най-младите и популярни попълнения на софийската блус и джаз сцена. Песенното му творчество (изцяло на красив български език) бихме могли да оприличим на Боб Дилън, Саймън и Гарфънкъл и т.п. лирични и социално ангажирани чада на хипарската епоха. Стефан Гераксиев - Денвъра е висок около два метра пловдивски рицар с благо и чувствително сърце на трубадур. Основател и фронтмен на група „Денвър“. Музиката му е нещо като акустичен-психаделичен-етно-метъл, а текстовете обикновено са сбити, точни и безкомпромисни, със забежки към постмодернизма. Петър Георгиев - Пешето е небезизвестният блус, джаз и рок китарист ще представи творчеството на своя твърде рано починал брат Бойко Георгиев. Бойко беше един от най-добрите български автори на хумористични песни, който впрочем не пренебрегваше и по-сериозната любовна и социална тематика. Виктор Макаров е богослов, преводач и поет, с вкус към всякакви видове блус, джаз и етно. От малък закърмен с руските бардове (Окуджава, Висоцки и др.); неизлечим почитател на руския рок (Аквариум, ДДТ и т.н.). Всичко това личи в песните му. Има албум – „Шарена черга“, записан с музикантите от Custom project. Водещ на вечерта е Виктор Макаров.", "date": "2018.09.26", "title": "\"Поети с китара\" излизат на софийската блус и джаз сцена"}
{"url": "https://www.faktor.bg/bg/articles/ludogorets-puska-biletite-za-gostuvaneto-v-tsyurih", "text": "Днес ПФК Лудогорец стартира продажбата на билети за мача с ФК Цюрих в град Цюрих на 4 октомври 2018 г. от 18,55 ч. местно време. Цената на един входен талон е 25 CHF. Продажбата ще се извършва по следния начин: *За фенове от Разград - плащане на място на клубната база. *За фенове от България  - със заявка на мейл tickets@ludogorets.com, предварително плащане по банков път и получаване на билетите с куриер. *Феновете, живущи извън България ще могат да закупят билети от каса 2, намираща се зад сектора за гостуващи фенове на стадиона в Цюрих в деня на мача 4 октомври.", "date": "2018.09.26", "title": "\"Лудогорец\" пуска билетите за гостуването в Цюрих"}
{"url": "https://www.faktor.bg/bg/articles/sport/svetat/balgariya-zavarshi-deveta-na-svetovnoto-parvenstvo-po-voleybol", "text": "България завърши на девето място в крайното класиране на Световното първенство по волейбол за мъже 2018 в България и Италия. Това стана ясно след публикуване на подреждането от страна на Международната федерация FIVB.   За крайното класиране е използван следният метод - отборите, заели второ място в групите от втория кръг на шампионата, но не попаднали във финалната шестица се класират седмо място. Това са Белгия и Канада. Отборите, завършили на трето място в групите от втората фаза заемат девето място в крайното класиране . Това са България, Франция, Холандия и Словения.", "date": "2018.09.26", "title": "България завърши девета на Световното първенство по волейбол"}
{"url": "https://www.faktor.bg/bg/articles/vanko-1-glaven-geroy-v-material-na-gardian", "text": "Престижното британско издание \"Гардиън\" прояви неочакван интерес към шоубизнеса в България. Повод за това стана участието на излежалия присъда за сводничество Иван Главчев-Ванко 1 в изданието на \"VIP Брадър\" у нас и неочакваното му доброволно напускане на формата. В обширен материал на онлайн страницата си \"Гардиън\" свързва излизането от къщата със сигналите на организации за защита правата на жените и последвало решение на \"Нова телевизия\" за преразглеждане на критериите за селекция на участниците в риалити предаването. \"Участието на трафиканта на хора в едно от най-големите риалити предавания в България първоначално не предизвика никаква реакция от страна на медиите. В последните дни обаче апатията бе пробита заради оплакванията на зрители и организации от цялата страна\", допълва \"Гардиън\". Иван Главчев, по-известен като Ванко 1, напусна къщата, като причината официално е здравословното му състояние. В предаването, излъчено снощи, Главчев заяви, че не се чувства добре. \"Не искам да си изцеждам организма, наистина нямам сила. Искам да разговарям и да напусна шоуто\", обърна се към камерите Ванко. \"Биг Брадър, имам много силни болки в стомаха и в корема, и въобще не се чувствам добре. Не съм пълноценен за играта и не мога да участвам както трябва. Искам да изляза, за да се лекувам навън адекватно. Чисто медицински имам гастрит и то обострен. Притесненията ми са да не прерасне в язва. За другите ми заболявания, които имам от една седмица - постоянно кашляне, кихане, дори не го и споменавам, което може би е прераснало в бронхопневмония\", заяви рапърът. \"Гардиън\" са се обърнали към шведската медийна компания \"Модърн Таймс Груп\", която е собственик на \"Нова телевизия\", със запитване по казуса \"Ванко 1\". От компанията са потвърдили, че Главчев е напуснал по лични причини. \"В светлината на получените оплаквания нашата местна компания преразглежда критериите си за селекция, използвани в такъв тип шоу програми, тъй като наказателна присъда за такива обвинения е изключително сериозна и за в бъдеще компанията няма да включва никого в шоуто при такива обстоятелства\", се казва в становището на шведската медийна група в отговор на запитването на \"Гардиън\". Напускането на шоуто от страна на Главчев идва след отвореното писмо на правозащитната организация \"Не си сама\". Той стана известен и с противоречивите си изказвания за жените по време на престоя си в къщата. \"Аз не виждам нищо срамно в това жената да стои по-ниско от мъжа\", цитира британският вестник Ванко 1. Галина Лачева от \"Не си сама\" коментира пред медията, че е крайно време западното общество да разпознае мъже като Ванко 1 като симптом. \"Гардиън\" цитира и Бетина Жотева, член на СЕМ, която пък коментира, че проблемът е генералната идея човек, извършил такива престъпления, да бъде поканен в шоуто. Тя отчита като тенденция факта, че престъпници твърде често се появяват по телевизията у нас. Медията припомня, че България е един от основните изходни страни, виновници за трафика на хора в ЕС, според държавния департамент на САЩ. В годишния си доклад за трафика на хората българската съдебна система бе критикувана за издаването на условни присъди на хора, осъдени за трафик на хора и че не прави достатъчно, за да защити потенциалните жертви.", "date": "2018.09.26", "title": "Ванко 1 главен герой в материал на Гардиън, разкрива защо напуска VIP Brother"}
{"url": "https://www.faktor.bg/bg/articles/ekspert-dogovorat-za-ruski-gaz-tryabva-da-se-predogovori", "text": "„Договорът за руски газ трябва да се предоговори съгласно това, което е постигнато от Европейската комисия”. Това заяви пред Нова тв бившият член на Комисията за енергийно и водно регулиране (КЕВР) Еленко Божков. Загубихме година и половина ценно време за преговорите за \"Турски поток\". Полша и Словакия са далеч пред нас. Създадената работна група не направи нищо. Не е ясно и как вървят концесиите за природен газ от шелфа в Черно море, с разширяването на Чирен, посочи още Божков.  България бави тези преговори, за да се подготви добре за тях, защото, ако не се водят добре, това може да доведе до повишение на цената на синьото гориво, коментира от своя страна енергийният експерт проф. Атанас Тасев. „Цените на тръбния газ у нас са най-ниските сред всички европейски потребители на руски газ”, допълни проф. Тасев. Относно поскъпването на природния газ Еленко Божков коментира: \"КЕВР нямаше какво да направи в случая, за да е по-малко увеличението на цената на природния газ. Цената в момента се определя от дериватите на петрола тип \"Брент\".\" По думите на Атанас Тасев хлябът и другите стоки от първа необходимост са пазарно ориентирани и не винаги с колкото се вдига цената на природния газ, с толкова се вдига хлябът. Просто се намалява печалбата, заяви Тасев. Проблемът не е цената на енергоносителите, а нивото на доходите, добави той.", "date": "2018.09.26", "title": "Еленко Божков: Договорът за руски газ трябва да се предоговори"}
{"url": "https://www.faktor.bg/bg/articles/spas-rusev-se-styaga-da-zakupi-albanski-telekom", "text": "Спас Русев - собственик на \"Виваком\" и на футболния отбор \"Левски\", води преговори за закупуване на албанския оператор \"Телеком Албания\", притежаван от германския \"Дойче телеком\", съобщава в. \"24 часа\". \"Разговорите на българския бизнесмен Спас Русев с \"Дойче телеком\" са в много начален етап и ще продължат между 3 и 6 месеца\", коментира той. Като \"проблемно\" определи албанското дружество източникът. Германците искали да се фокусират върху други проекти. Спас Русев ще се конкурира с още 3-4-ма кандидати за албанския телеком. Не се посочва конкретна цена. Интересен факт е, че Русев не играе за телекома с партньорите си от \"Виваком\" и VTB - братята Георги и Милен Велчеви. \"Телеком Албания\" е първият албански мобилен оператор. Той е създаден през 1995 г. и стартира търговска дейност през 1996 г. под името АМС - Albania Mobile Communications. През 2000 г. компанията става част от OTE Group - водещия телеком в Гърция, опериращ под марката Cosmote. Освен в Гърция и Албания Cosmote работи и в Румъния, където притежава 54% от капитала на най-големия местен оператор \"Телеком Румъния\". През юли 2009 г. основен акционер на групата ОТЕ става \"Дойче телеком\". Така в момента 99,79% от \"Телеком Албания\" са собственост на германския телеком. \"Телеком Албания\" оперира под сегашното си име от 2015 г. Придобиването от ОТЕ оказва силно влияние върху развитието ѝ - в момента на покупката тя има 11 хил. абонати, а през декември 2001 г. те надхвърлят 273 хил. През 2009 г. клиентите ѝ са вече 1,9 млн. През 2011 г. \"Телеком Албания\" навлиза на албанския пазар на стационарни телефони и става втората компания, която ги предлага в цялата страна. Същата година телекомът получава лиценз за 3G технология на стойност 15,1 млн. евро и в началото на 2012 г. става вторият мобилен оператор, който стартира тази услуга в страната. Следващата стъпка е стандартът HSPA + (разширен високоскоростен достъп до пакети), с който компанията се стреми да предостави на своите абонати еднакво качество на обслужване в различни райони на страната. \"Телеком Албания\" е вторият оператор, който пуска 4G услуги в страната. Също така е една от първите компании в Европа, които стартират интернет със скорост 150 мегабита в секунда. Според данни, предоставени от оператора на уебсайта ѝ, пазарният дял на компанията към декември 2017 г. е 39%. Услугите ѝ се ползват от 1,94 млн. потребители и обхващат 99,8% от населението на страната и 92,5% от територията ѝ със 136 работещи магазина. Обемът на трафика данни е 12,609 терабайта, а в телекома работят над 385 служители. Компанията е официален партньор на повечето приложения в света, като AirBnB, Evernote, Magisto и др.", "date": "2018.09.26", "title": "Спас Русев се стяга да закупи албански телеком"}
{"url": "https://www.faktor.bg/bg/articles/hasan-ademov-tavanat-za-vsichki-pensiite-tryabva-da-otpadne", "text": "Социалната комисия в парламента ще обсъжда днес дали да падне таванът на пенсиите. В сутрешния блок на БНТ д-р Хасан Адемов, председател на Комисията по труда, социалната и демографската политика към НС, депутат от ДПС, припомни, че в момента има действащ текст в Кодекса за социално осигуряване (КСС).  Той гласи, че таванът от началото на 2019 г. отпада за новоотпуснатите пенсии, а за пенсиите, отпуснати до края на 2018 г., от 1 юли се предвижда преизчисляване, като се използва ново съотношение - 40% от максималния осигурителен доход, който е и в тригодишната бюджетна прогноза остава 2 600 лв. В парламента е внесена подписка за отпадане на тавана за всички пенсии, каза д-р Адемов и поясни, че за да се случи това, са необходими допълнителни 155 млн. лв. И посочи, че проблемът е, че хората, които са с ограничен размер на пенсията, се чувстват дискриминирани, усещането за липса на справедливост в тази група остава, защото са се осигурявали на максималния размер, а се оказва, че заради някакви причини извън тях от административен характер се налага ограничение на тавана.  В Социалната комисия ще бъдат обсъдени днес исканията на тези хора и е важно да проведем дискусия, за да дадем гласност на исканията им, посочи председателят ѝ. Комисията може да вземе решение, само ако има внесен законопроект, по който да се изготви становище, припомни Хасан Адемов. Той обясни още, че до 1997 г. на практика не е съществувал регистър на осигурените лица и тъкмо затова таванът през 2019 г. трябва да отпадне, защото е ясно, че има пряка връзка между осигуряването и размера на пенсиите.", "date": "2018.09.26", "title": "Хасан Адемов: Таванът за всички пенсии трябва да отпадне"}
{"url": "https://www.faktor.bg/bg/articles/konspiratsiya-izraelskite-f-16-tryabvalo-da-likvidirat-asad", "text": "Нападението на израелските F-16 срещу обекти в Сирия на 17 септември, когато бе свален руския самолет Ил-20 от сирийската ПВО, не е било срещу обекти на Иран, а е имало за цел да ликвидира Башар Асад. Това съобщава израелският в. \"Аарец\", който се позовава на ирански медии. Сирийският президент в този ден е трябвало да излезе от Дамаск и да пристигне в руската военна база в Хмейми, откъдето е трябвало да излети за Москва. Планът на израелците е бил да го ликвидират по пътя към базата. Това обяснява защо контактите между Израел и Русия за предстоящи акции на израелските ВВС в небето над Сирия са били перфектни в над 250 случая, а точно на 17 септември са станали минута преди самото нападение. Точно това закъснение не дава шанс на руснаците да измъкнат сирийския президент от атаката. Друг подозрителен факт е и този, че F-16 са използвали в това нападение само високоточни бомби, които се пускат върху точно определена неголяма цел. А има и непотвърдена информация за поява на израелски самолети над президентския дворец в Дамаск. Дали това е така, едва ли някога ще узнаем със сигурност. Но в тази версия има много повече логика, отколкото в официалната. Още повече, че през май министърът на националната инфраструктура на Израел Ювал Щайниц заяви: \"Ако Башар Асад продължава да разрешава на иранците да действат от Сирия срещу Израел, ние просто ще го отстраним\". Щайниц не е случаен министър, до 2015 година той беше начело на разузнаването на държавата Израел и знае много от тайните й.", "date": "2018.09.26", "title": "Конспирация: Асад бил мишената за израелските F-16, свалили руския Ил-20"}
{"url": "https://www.faktor.bg/bg/articles/borisov-eto-ofitsialnata-snimka-s-tramp-i-melaniya-davam-vazmozhnost-za-novi-analizi", "text": "Премиерът Бойко Борисов пусна във Фейсбук официална снимка от Ню Йорк, на която е заедно с президента на САЩ Доналд Тръмп и съпругата му Мелания. \"Чистосърдечно давам възможност за нови “анализи”, “препоръки”, “тълкувания” и изяви по повод тази снимка :-) иначе, просто протокол на Белия дом :-)\", написа премиерът в социалната мрежа.", "date": "2018.09.26", "title": "Бойко Борисов: Ето официалната снимка  с Тръмп и Мелания, давам възможност за нови \"анализи\""}
{"url": "https://www.faktor.bg/bg/articles/t-donchev-obshtestvenite-porachki-shte-se-vazlagat-po-elektronen-pat", "text": "Обществените поръчки ще се възлагат по електронен път от началото на следващата година. Това съобщи вицепремиерът Томислав Дончев на дискусионен форум \"Строителството през 2019 година\":  “От края на тази година ще сме в тестов период на системата. От началото на следващата година цялото възлагане трябва да протича по електронен път. Системата е разработена. В момента текат последни усилия как да бъде костюмизирана и да съответства на нуждите и спецификата на агенцията по обществени поръчки. Най-малодушният подход е възлагане на най-ниска цена. В дългосрочен план един подобен подход би следвал да се прилага и върши работа само в ограничен брой случаи“, поясни Дончев. Той добави, че предстои парламентът да разгледа и промени, с които ще се съкратят сроковете за присъединяване към електрическата мрежа.", "date": "2018.09.26", "title": "Т. Дончев: Обществените поръчки ще се възлагат по електронен път от 2019 г."}
{"url": "https://www.faktor.bg/bg/articles/ivo-hristov-blenuva-tramp-prochete-nekrologa-na-evropa", "text": "Опитите Европа да бъде реанимирана се провалиха. Това което каза Тръмп пред Общото събрание на ООН е некролога на Европа. Светът вече няма нужда от нея. Това, което каза  е, че Америка вече няма нужда от Европа в този ѝ вид. Това, което каза Доналд Тръмп, е трудно смилаемо в нашия регион, разкри бляновете си червеният депутат проф. Иво Христов в предването “Лице в лице” на Би Ти Ви. Тръмп похвали Полша, защото Полша взривява Европа, каза още Христов. Според депутата няма никакъв шанс пред Европа в този вид. Има тотална преоценка на геополитическото функциониране на Америка в света, посочи той. Според него има огромен шанс да се обединят двете Кореи. Той каза, че наскоро се е върнал от Южна Корея и добави, че \"човек трябва да излезе много далече от нашия регион, за да усети, че за Европа се говори все по-малко\". \"Моторът на историята не бумти тук, а на съвсем друго място - на 10 - 12 000 километра оттук в Тихоокеанския регион\", добави той.", "date": "2018.09.26", "title": "Иво Христов бленува: Тръмп прочете некролога на Европа"}
{"url": "https://www.faktor.bg/bg/articles/novini/svyat/mogerini-otkaza-da-pie-kafe-predlozheno-i-ot-ruski-diplomat", "text": "Върховният представител на ЕС по външната политика Федрика Могерини отказа да изпие кафето, което и предложи постоянният представител на Русия в ООН Василий Небензя. За това свидетелства видео, публикувано в YouTube.  Инцидентът се случил в Ню Йорк на 73-тата сесия на Общото събрание на ООН. Когато Могерини влязла в стаята за преговори и седнала на масата, Небензя и протегнал чашка кафе, но тя отказала и от отдалечила от себе си. Потребители в мрежата коментират иронично: \"Скоро с руснаците ще се ходи на претговори зм костюм за химическа защита, който след това подлежи на унищожение при температура от 2 000 градуса, а пепелта ще се събира и изхвърля в короната на слънцето\". Янто се прави аналогия с отравянето на офицерите от КГБ и ГРУ Александър Литвиненко и Сергей СКрипал, които бяха отровени. Първият - с чаша чай с полоний, а вторият - с нервно-паралитично вещество намазано на бравата на вратата. Великобритания, САЩ и ЕС обвиняват за отравянето Кремъл.", "date": "2018.09.26", "title": "Могерини отказа да пие кафе предложено и от руски дипломат"}
{"url": "https://www.faktor.bg/bg/articles/novini/svyat/tramp-es-shte-spazvat-sanktsiite-protiv-iran", "text": "Президентът на САЩ Доналд Тръмп счита, че страните от Европейския съюз ще спазват санкциите против Иран, които Вашингтон планира да наложи през ноември, предава РИА Новости. „Мисля, че европейците ще се държат добре. Ще видите“, заяви Тръмп след среща с израелския министър-председател Бенямин Нетаняху в кулоарите на Общото събрание на ООН в Ню Йорк. Тръмп добави и че подкрепя двудържавното решение в конфликта между Израел и Палестина.", "date": "2018.09.26", "title": "Тръмп: ЕС ще спазват санкциите против Иран"}
{"url": "https://www.faktor.bg/bg/articles/novini/balgariya/zheni-nacheva-za-zadalzhitelno-zdravno-zastrahovane-mozhe-da-se-doplashtat-12-lv", "text": "Ако бъде приет втория предложен вариант за здравно осигуряване, всеки от нас ще плаща задължителна здравна застраховка. Прогнозната сума на Министерството на здравеопазването е 12 лв. на месечна база. Това обясни зам.-министърът на здравеопазването Жени Начева в студиото на „Лице в лице”. Днес здравният министър Кирил Ананиев представи два вариант за реформа в здравноосигурителния модел у нас. Първият предвижда здравната каса и застрахователите да се конкурират, като хората да избират къде да отиде 8-процентната им вноска. При втория – 8-процентната вноска ще отива в касата, но ще има и задължителна здравна застраховка, която ще се заплаща от пациента. „Тази сума предстои да се дискутира”, коментира още Начева. „Нашето предложение с доплащането е обосновано единствено от желанието ни пациента да има лична отговорност и контрол за болничната и доболничната помощ”, каза още зам.-министърът. Тя уточни, че цените на медицинските дейности и при двата варианта ще продължат да се определят национално ежегодно по параметрите на бюджета и възможностите на населението. Начева е категорична, че ще има таван на цените на медицинските дейности.", "date": "2018.09.26", "title": "Жени Начева: За задължително здравно застраховане може да се доплащат 12 лв."}
{"url": "https://www.faktor.bg/bg/articles/novini/balgariya/m-dimitrov-v-pregovorite-s-gazprom-za-tsenata-na-gaza-zadalzhitelno-tryabva-da-uchastva-predstavitel-na-ek", "text": "Според Мартин Димитров, най-лошият вариант за преговори с \"Газпром\" за намаляване на цената на природния газ е да се изпрати делегация само с представители от „Булгаргаз\".  През бТВ той посочи, че в тези преговори задължително трябва да участва представител на Европейската комисия.  „Има основания сега да бъде договорено намаление на цената на газа”, смята още Мартин Димитров. „Добрият вариант е България да съгласува своята позиция с държави като Полша и Балтийските страни, но това може да стане само чрез ЕК. Най-умното, което можем да направим е, да поискаме еднакви и близки параметри с тях”, посочи той.", "date": "2018.09.26", "title": "М. Димитров: В преговорите с \"Газпром\" за цената на газа задължително трябва да участва представител на ЕК"}
{"url": "https://www.faktor.bg/bg/articles/leybaristite-shte-nastoyavat-za-vtori-referendum-za-izlizane-ili-ostavane-v-es", "text": "Британската опозиционна Лейбъристка партия ще гласува против плана на премиера Тереза Мей за постигане на споразумение с Европейския съюз за Брекзит. И ако тя не излезе с нов, ще направи всичко възможно да предизвика предсрочни избори, предаде Ройтерс. Това заяви лидерът на лейбъристите Джереми Корбин в края на годишната партийна конференция в Ливърпул: “Лейбъристката партия ще гласува против плана \"Чекърс\" или каквото е останало от него. Неприемливо е да изпаднем от Европа без споразумение. Това ще е национално бедствие. Затова ако парламентът отхвърли споразумението на торите или правителството въобще се провали да постигне такова, ние ще настояваме за парламентарни избори\", заяви Корбин. Корбин допълни, че в случай, че консерваторите не се вслушат, лейбъристите ще настояват за втори референдум за излизане или оставане в Европейския съюз. Срещу подписания през лятото план \"Чекърс\" са и голяма част от депутатите от Консервативната партия. Тереза Мей обаче е категорична, че ще следва само него. В Ню Йорк, където е за годишната сесия на Общото събрание на ООН, тя заяви, че предсрочни избори в този момент биха били контрапродуктивни. Правителството на Мей има едва 13 гласа мнозинство в 650-членната Камара на общините. Бунтовниците сред торите, които могат да гласуват срещу \"Чекърс\", са около 80.", "date": "2018.09.26", "title": "Лейбъристите ще настояват за втори референдум за излизане или оставане в ЕС"}
{"url": "https://www.faktor.bg/bg/articles/novini/svyat/vselenskata-patriarshiya-mozhe-da-predyavi-materialni-pretentsii-kam-rusiya-zaradi-prisvoyavaneto-na-ukrainskata-tsarkva", "text": "Вселенската патриаршия може да предяви материални претенции към Русия. За такава възможност свидетелства изявлението на представителя на патриаршията архиепископ Йов, пише svpressa.ru. По думите му, повод за такива материални претенции е \"присвояването на Украинската църква от Русия\". Архиепископът подчертал, че Константинопол \"никога не е предавал\" на РПЦ нито украински, нито белоруски земи.  Става дума за територии, които влизат в състава на Руската империя след 1580 година, тоест след създаването на руска патриаршия в Москва: Крим, Ростов, Кубан, Смоленск, част от Брянска област и др.  При това Вартоломей I не просто иска в своя подчинение всички разположени на тези земи епхархии, но и финансова компенсация за целия период на тяхното пребиваване под юрисдикцията на Московската патриаршия.", "date": "2018.09.26", "title": "Вселенската патриаршия може да предяви материални претенции към Русия заради \"присвояването на Украинската църква\""}
{"url": "https://www.faktor.bg/bg/articles/api-firma-treys-remontirala-uchastaka-na-am-trakiya-s-naganatata-patna-nastilka", "text": "Фирма „Трейс“ е изпълнител на участъка между Стара Загора и Чирпан на АМ „Тракия“, където пътната настилка е нагъната. Гаранциите обаче са изтекли, заяви председателят на Агенция „Пътна инфраструктура“ инж. Светослав Глосов, цитиран от Дарик.  Oколо 60 милиона лева ще струва ремонтът на участъка по оценки на Агенцията. Максималната скорост там беше ограничена до 90 км/час заради лошото състояние на асфалта.  Участъкът между Стара Загора и Чирпан, който е въведен в експлоатация през 2007 година, е част от Лот 1 на „Тракия“. Отсечката не е ремонтирана, откакто е построена, каза Светослав Глосов.  Той добави, че обследвания на участъка са правени.  „Правени са проби, оказа се, че глината, която е в дълбочина под основата, просмуква нагоре в насипа и създава нестабилна основа. Това е обяснението на специалистите“, допълни той.  В началото на тази седмица Пътната агенция въведе ограничение на скоростта до 90 км/ч по АМ „Тракия” в участъка Чирпан-Стара Загора от км 168 до км 208 заради неравностите на пътната настилка.  „Вчера обсъждахме с министър Аврамова начинът, по който да започне да отремонтирането на този участък. Проблемът е в активната лента, където се образувани коловози от ТИР-овете. До зимния сезон ще направим някои локални ремонти, така че зимата магистралата да няма по-тежки проблеми и да може да се експлоатира“, коментира инж. Глосов.", "date": "2018.09.26", "title": "АПИ: Фирма \"Трейс\" ремонтирала участъка на АМ \"Тракия\" с нагънатата пътна настилка"}
{"url": "https://www.faktor.bg/bg/articles/zhertvi-ili-geroi-tachim-v-kardzhaliysko", "text": "Наскоро в село Долно Прахово, Ардинско се проведе традиционния мевлид. За пореден път местните мюсюлмани отправиха молитви към Аллах за здраве, берекет и мир. Хората тук умеят да ценят мира. Доказали са го още в смутната 1912 г., когато бушува съдбоносната за Източните Родопи Балканска война. Настроенията срещу българите в региона  първоначално са откровено враждебни, като жителите на Кърджали с християнско вероизповедание се сблъскват с директни заплахи за живота им. Някои от тях бягат на запад. Ситуацията е сложна, защото дезертьори от османската армия шетат из планината . Те се отдават на мародерство.  Не така стоят нещата в Долно Прахово. Един от бягащите българи - Георги Сивков Маринов, попаднал в плен на дезертьори и башибозуци разказва :”Най после-решиха,че трябва да ни изпратят в Долно Прахово, където има полицейски участък, но това да стане сутринта. Дълго време ни мъчиха и трябва за честта на добрите хора и жените да разкажа, че въпреки настояването на разните избягали бандите старейшините турци проявиха благородство, което е твърде ценно при такива тежки времена. Имаше някои избягали катили, които смятаха, че веднага трябва да ни изколят. Но някои от старейшините се противопоставиха и казаха на тези бабаити: ”Щом сте толкова мераклии да проливате душманска кръв, идете и посрещнете душманите на бойното поле, а не тук да се появявате  на хора с вързани ръце”. За съжаление мнозина не са имали този шанс да оцелеят. Това се отнася, както за българи, така и за турци. Днес обаче със съдбата им се спекулира. Появиха се книги със съмнителна достоверност, насаждащи омраза. Един от хората, които искат да придадат на българите изкривен образ е писателят Салих Бозов. В неговата трилогия „В името на името” хиперболата достига неописуеми висоти. Салих Бозов се опитва да докаже, че над мюсюлманите в България е осъществен геноцид и те са подложени на масово изтребление: ”Касапският нож, калъчката, щикът , приклада се размахват над овчедушни. Разчиства мечът за отпосле безпрепятстван път на кандилото, тамяна,светената вода и кръста.Сгромолясват се минарета, в руините на джамии падат глави…”. Внушенията на Бозов се тиражират и от някои сайтове. Американският автор Джъстин Маккарти също е привърженик на тезата за масовите кланета. За съжаление автори като него и Салих Бозов не могат да посочат конкретни случаи на избиване на местни хора в Родопите и да докажат тезата за геноцида. Една инициатива, подкрепена от кмета на Община Ардино Ресми Мурад, слага точка на пропагандата, целяща да докаже български геноцид над мюсюлманите в Родопите – да се поставят  паметни плочи на загиналите в Балканската и Първата световна войни с конкретни имена. Нейни инициатори са изселници от Турция, които освен че осигуряват парите, са и хората, издирили имената на загиналите във войните през 20-ти век. Първата плоча е поставена през 1999 г.в Горно Прахово. Всяка година по време на мевлида се отдава почит на 8 жители на селото, за които се смята , че са загинали по време на Балканската война. Изписани са и техните бащини и фамилни имена. Градоначалникът на Ардин откри паметна плоча на загинали жители и на друго ардинско село-Ябълковец. 11 са имената на хората, за които се смята, че са паднали  жертва във войната в Млечинско. Те вече имат паметна плоча в мах.Искра. 13-т са падналите в Балканската и Първата световна война. Макар инициативата за затваря зловещата страница за масови убийства и издевателства над местното мюсюлманско население, практиката да се поставят паметни плочи поражда няколко въпроса. Първият от тях е - на каква документална основа почиват списъците с посочените за жертви местни жители. Изписаните лични имена са придружени с фамилни, а често и с бащини. Знаем обаче тази именна система се възприема от турското население под давление на реформите на Мустафа Кемал Ататюрк едва през двадесетте години на миналия век,тоест почти две десетилетия след Балканската война. Кой може да гарантира, че това са действителни имена, след като местните хора нямат спомен за тях. Дори съществуващият Обществен съвет за закрила на културното наследство в Ардино  не е излязъл с позиция. Смущаващ е фактът, че се поставя разнопосочното определение на посочените в плочите загинали местни жители. Оценките са от невинни жертви до герои. Ако са герои, то това означава, че те са били войници, а не невинни жертви. И след това - в коя война са воювали. В Първата световна война местните турци воюват в две армии. Част от тях са в Българската армия в Добруджа. Други - в турската, с която сме съюзници. Много от тях падат в епичната битка при Чанаккале. Съществува и още един, чисто административен проблем. Според Закона за устройство на територията такива знаци се поставят със санкция на Общинския съвет, когато няма регламент. Може и със заповед на кмета на общината, както се практикува в Кърджали, но засега такава практика няма в Община Ардино. Въпреки тези обстоятелства обаче кметът на Община Ардино Ресми Мурад е убеден, че бъдещето е в търсене и популяризиране на позитивните страни в отношенията и толерантност в съжителството между християни и мюсюлмани в Източните Родопи. А инициативата да се поставят паметни плочи е един от примерите за това.", "date": "2018.09.26", "title": "Жертви или герои тачим в Кърджалийско?"}
{"url": "https://www.faktor.bg/bg/articles/vma-organizira-bezplatni-pregledi-za-denya-na-sartseto", "text": "Във връзка със Световния ден на сърцето (29 септември) специалисти от Военномедицинска академия ще преглеждат безплатно пациенти с проблеми с кръвното налягане, съобщиха от пресцентъра на ВМА. Консултациите ще се проведат на 27.09.2018 г., от 8 до 13 чв кабинет 218, на втория етаж в поликлиниката на ВМА. За целта е необходимо да бъде направено предварително записване на тел.: 02/92 25 682, от 8 до 14 ч. Не се изисква направление от личния лекар. Целта на кампанията е да се повиши информираността на обществото по въпросите, свързани с повишеното кръвно налягане, което е една от най-честите причини за смърт от сърдечни заболявания, инсулти и сърдечна недостатъчност. Глобалният сърдечносъдов риск нараства драматично, когато артериалната хипертония е съчетана с рискови фактори, свързани с храненето и начина на живот, повишен холестерол, наднормено тегло, повишена консумация на сол и захар, обездвижване, тютюнопушене.", "date": "2018.09.26", "title": "ВМА организира безплатни прегледи за Деня на сърцето"}
{"url": "https://www.faktor.bg/bg/articles/balgarin-se-udavi-v-kurorta-didim", "text": "72-годишният български гражданин Любен В. Т. се удави в курорта Дидим, съобщават местните медии, цитирани от 24rodopi.com. Инцидентът е станал на „народния плаж“. Плажуващи реагирали мигновено и на място пристигнал спешен медицински екип. \"Забелязахме, че тялото му е неподвижно на повърхността на водата и веднага позвънихме на спешния телефон\", разказали пред журналистите туристи. Възрастният мъж бил транспортиран до държавната болница в Дидим, където била констатирана смъртта му.", "date": "2018.09.26", "title": "Българин се удави в курорта Дидим"}
{"url": "https://www.faktor.bg/bg/articles/obshtestvo/zakon-i-red/sled-lekuvane-v-chastna-bolnitsa-nyama-sledi-ot-izvarshena-operatsiya-na-16-godishno-momiche", "text": "16-годишно момиче е прието и лекувано в частна болница, а след време се установява, че на практика няма следи от операцията, за която има документи. Здравната каса е платила пътека за близо 3000 лева.  Случаят сега е на вниманието както на Изпълнителната агенция \"Медицински одит\", така и на прокуратурата. Той е поредният, който предизвиква дискусия по широк кръг въпроси и реакциите на лекари и пациенти, съобщава БНР.", "date": "2018.09.26", "title": "След лекуване в частна болница: Няма и следа от \"извършена операция\" на 16-годишно момиче"}
{"url": "https://www.faktor.bg/bg/articles/chetvorno-ubiystvo-raztarsi-kaspicha", "text": "Четири тела са открити в частен имот на ул. Раковска в Каспичан в сряда сутринта. По първоначалната информация става въпрос за убийство.  Според полицейски източници има задържано лице, което е братовчед на убитите, който по непотвърдена информация има психично заболяване, съобщава \"Монитор\".  Четиримата убити в Каспичан са семейство, което живее в къщата, в която бяха открити труповете. Загинали са мъж и жена на около 70 години, както и техните син и дъщеря на по около 50 години, научи \"24 часа\"от информиран източник в МВР. Телата им са открити днес от тяхна племенница. Тя ги търсела и вчера, но след като било заключено се прибрала, преди да отиде отново днес. Жената изпаднала в шок при гледката и повърнала. Убийството е извършено с кухненски сатър, стана ясно от травмите по жертвите. Заподозрян за клането, което най-вероятно се е разиграло понеделник вечерта, е съсед на фамилията. За момента той е задържан само за разпит.", "date": "2018.09.26", "title": "Зловещо четворно убийство разтърси Каспичан (обновена)"}
{"url": "https://www.faktor.bg/bg/articles/krasimir-vlahov-e-edinstven-pretendent-za-edinstvenata-broyka-v-ks-ot-parlamentarnata-kvota", "text": "Кандидатът на ГЕРБ за конституционен съдия ще е вероятно единствен претендент за единствената бройка в КС от парламентарната квота. Управляващата партия издигна доскорошния зам.-председател на Върховния касационен съд Красимир Влахов, а се очаква и коалиционният партньор Обединени патриоти да го подкрепи. От групата на ОП няма да издигат своя номинация, научи Канал 3 часове преди да изтече крайният срок за номинациите, който е днес. Няма да номинират своя кандидатура и от ДПС, гласи вътрешна информация. Групата на ВОЛЯ също се отказа от опцията да номинира свой за КС, а издигнатият от БСП  Янаки Стоилов си направи отвод. За това съобщи вчера соцлидерката Корнелия Нинова, която обясни, че червеният юрист не желае да участва в предрешено състезание. ИБ на БСП уважава това негово решение, коментира самата Нинова. Към 14.00 часа на сайта на Народното събрание не бяха обявени внесени номинации за КС.", "date": "2018.09.26", "title": "Красимир Влахов остава единствен претендент за единствената бройка в КС от парламентарната квота"}
{"url": "https://www.faktor.bg/bg/articles/podoziraniyat-za-chetvornoto-ubiystvo-v-kaspichan-beshe-zadarzhan", "text": "Подозираният за четворното убийство в Каспичан беше задържан преди минути за престъплението. Той е племенник на двамата възрастни и братовчед на техните деца, съобщи  \"24 часа\" . Мъжът не казва повода за убийството, предполага се, че е битов скандал.  Клането е станало с кухненски сатър.", "date": "2018.09.26", "title": "Подозираният за четворното убийство в Каспичан беше задържан"}
{"url": "https://www.faktor.bg/bg/articles/studenti-iskat-ostavki-v-alma-mater-zaradi-haos-v-obshtezhitiyata", "text": "За поредна години настаняването на студенти в общежитията на Софийския университет \"Св. Климент Охридски\" се превърна в хаос. Младежите се оплакваха от дълги опашки и кратки срокове за записване, както и от това, че в списъците с разпределението, обявени публично, е имало лични данни.  Заради проблемите Студентският съвет на Софийския университет \"Св. Климент Охридски\" ще поиска оставката на ръководството на поделението за \"Социално-битово обслужване\" към университета, което отговаря за  за общежитията, събирането на наемите и настаняването на студентите. Това обяви пред БНР председателят на Студентския съвет Георги Гълъбов. \"Смятам, че достатъчно време дадохме толерантност да се случат неща, за които сме алармирали, че са проблем\", заяви той. Настанителната кампания за общежитията на СУ започна през втората половина на месеца. Студентите се оплакват от  дългите опашки и от системата за подаване на документи онлайн. Част от тях твърдят, че личните им данни не са защитени, защото на сайта на комисията по настаняване има списък в табличен вид, в който има инициали на студентите, както и номерът на стаята им. Гълъбов обясни, че този списък е бил публичен за около 12 часа. След това е съдържал само входящ номера на заявлението за настаняване и номерът на блока, в който ще живеят. След това младежите трябва да намерят домакина на блока, за да видят в коя стая са попаднали. Другият вариант е да направят проверка в онлайн системата.", "date": "2018.09.26", "title": "Студенти искат оставки в Алма Матер заради хаос в общежитията"}
{"url": "https://www.faktor.bg/bg/articles/dva-tira-goryat-na-127-mi-kilometar-am-trakiya", "text": "Два тежкотоварни автомобила се запалиха и изгоряха на 127-ми километър АМ \"Тракия“, съобщиха от полицията. Сигналът е получен около 14.10 часа. Един от тировете е бил спрял в аварийната лента и в него се е блъснал друг. Пострадал е един от пътуващите, към момента няма подробна информация за здравословното му състояние. Екипи на пожарната гасят огъня, служители на Пътна полиция са насочени към мястото, за да подпомогнат движението.   Обходният маршрут за камионите към София е през пътен възел Войводиново - 133 км - Пловдив - Голямоконарско шосе - 118 км.", "date": "2018.09.26", "title": "Два тира горят на 127-ми километър АМ \"Тракия"}
{"url": "https://www.faktor.bg/bg/articles/solomon-pasi-sred-svetovni-lideri-podpisali-priziv-na-amerikanskiya-evreyski-komitet", "text": "Известни американски, европейски и канадски политически и дипломатически лидери подписаха изявление на Американския еврейски комитет (АЕК) в подкрепа на трансатлантическото партньорство и основните ценности, които свързват Северна Америка и Европа, предаде БТА. Пълният текст на изявлението е публикуван днес във в. \"Ню Йорк таймс\". Сред подписалите го 31 души има бивши президенти, вицепрезиденти, премиери, съветници по националната сигурност, държавни секретари, външни министри и министри на отбраната от 15 страни. Сред тях са бившият британски премиер Тони Блеър, бившият американски държавен секретар Мадлин Олбрайт, бившите външни министри на България Соломон Паси и Даниел Митов, бившите премиери на Франция и Италия Манюел Валс и Паоло Джентилони. \"Американците и европейците ги свързват основополагащи ценности и общи екзистенциални заплахи, а следователно и общ дневен ред\", посочва главният изпълнителен директор на АЕК Дейвид Харис. \"Връзките, които скрепват това безценно братство между сродни нации, не бива никога да се позволява да бъдат скъсани, защото те са най-добрата надежда за мирен и проспериращ свят\", добавя той. Във въведението на изявлението американските, европейските и канадските лидери се обявяват \"в защита на ценния съюз между демокрации, неговите договори, институции и норми, които поддържат мира и водят до благоденствие от Студената война до ден днешен\". \"Като ученици на историята, ние всички знаем добре ужасната цена, която е плащана, когато тези принципи не са били спазвани и защитавани\", продължава текстът. Лидерите заявяват \"ангажимент към основания на правила международен ред, в който непредизвиканото нарушаване на границите се наказва, създават се правни механизми за справяне с глобалните предизвикателства, като едновременно с това се спазва националния суверенитет и се поддържат стандарти за опазване на универсалните човешки права\". Те потвърждават доверието си в НАТО - \"необходимият бастион на мира и сигурността от близо 70 години\", организация с \"безценна стратегическа стойност за САЩ и техните 28 трансатлантически съюзници\". От създаването си като Европейска общност за въглища и стомана до сегашната си 28-членна конфигурация, Европейският съюз запази целостта и свободата в Европа и се доказа като най-амбициозния и успешен мирен проект в модерната история, отбелязват лидерите. В текста се изразява решимост за опазване на целостта на западните разузнавателни агенции, правоохранителни органи и служби за сигурност, \"на чиито професионализъм, сътрудничество и способност за реагиране разчитаме всички, за да бъдем защитени от външни и вътрешни заплахи\", било то от държави или от недържавни структури. Държавниците, подписали документа, се обявяват за борба с \"екстремизма, ксенофобията и всички форми на фанатизъм, за запазване на свободна и независима преса, за възпрепятстване и възпиране на кибератаките и за блокиране на опитите за изборна намеса\".", "date": "2018.09.26", "title": "Соломон Паси сред световни лидери, подписали призив на Американския еврейски комитет"}
{"url": "https://www.faktor.bg/bg/articles/novini/svyat/izrael-obsazhda-5-varianta-za-neutralizirane-na-ruskiya-koshmar-s-300-v-siriya", "text": "След като Израел не успява засега да убеди Русия, че не е участвал в свалянето на руския военен самолет Ил-20, Москва взе решение на Сирия да бъдат доставени зенитно-ракетни комплекси С-300. Това е решение, което радикално ще промени обстановката в региона, а години наред Тел Авив се стремеше да разубеди руските власти от такава крачка.   В понеделник министърът на отбраната на Русия Сергей Шойгу обяви трансферът на съвременни ракетни комплекси С-300 в Сирия. В допълнение, командните пунктове на сирийските ПВО вече ще бъдат екипирани с автоматична система, която ще позволи централно наблюдение на въздушната обстановка, ще контролира всички сирийски въздушни отбранителни сили и съоръжения и оперативно ще задава указания.  Израелските медии активно коментират това решение и отбелязват, че то ще създаде големи проблеми на въоръжените сили на страната.  Израелският \"Девети канал\",отбелязва, че с предаването на С-300 на сирийските войски \"след 2 седмици Израел го очаква кошмар\". The Jerusalem Post пише, че появата на С-300 в Сирия ще ѝ позволи да модернизира ПВО си и да създаде \"заплаха за израелските самолети\".  Според Haaretz доставката на С-300 няма да даде гаранции на Дамаск за абсолютна защита, но ще постави под заплаха дейността на езраелските ВВС.   В коренно променената ситуация не е изключено Израел да се опита да унищожи тези С-300. Но как точно, пише „Взгляд“ и припомня, че в израелската блогосфера отдавна се обсъждат различни варианти за неутрализация на С-300 в случай на доставки към сирийците. Така, например, публицистът и военен историк Александър Шулман разглежда пет начина. Първият – е комплексите С-300 да бъдат пленени по време на прехвърлянето им в Сирия и впоследствие откарани в Израел. Подобна операция е имало през 1969 година, когато израелски десантчици са заловили съветската мобилна радиолокационна станция П-12, предназначена за доставка на Египет. Вторият е сухопътна операция за унищожаването на С-300 и обслужващия го персонал. По думите на Шулман, нещо подобен случай е имало и през 1969 година по време на войната с Египет. Третият вариант – масирана ракетна атака по позицията на противоракетната система С-30. Четвъртият – електронна борба: през 2007 радарите на сирийските ПВО са били временно „ослепени“ по време на рейд на бомбардировачи Ф-15. И накрая, петият метод е „просто“ подривна дейност на диверсионна група.   Междувременно министерството на отбраната на Русия в понеделник вечер проведе още един брифинг, посветен на авиокатастрофата на руския разузнавателен самолет Ил-20 в Средиземно море, край бреговете на Сирия. Говорителят на руското военно ведомство генерал-майор Игор Конашенков представи данни от радара на противовъздушния комплекс С-400, разположен в руската въздушна база Хмеймим в Сирия. Конашенков обясни, че тези данни потвърждават вината на пилотите от Военновъздушните сили на Израел в катастрофата на руския самолет.   САЩ от своя страна реагираха веднага на плановете на Русия да достави С-300 на Сирия. Съветникът по национална сигурност на Белия Дом Джон Болтън заяви в понеделник, че обявеното от Русия разполагане на системи за противовъздушна отбрана С-300 в Сирия е „голяма грешка“ и ще представлява „сериозна ескалация“ на и без това високото напрежение в региона и призова Москва да преосмисли решението си.", "date": "2018.09.26", "title": "Израел обсъжда 5 варианта за неутрализиране на руския кошмар \"С-300\" в Сирия"}
{"url": "https://www.faktor.bg/bg/articles/yohanes-han-ne-biva-da-predlagame-finansova-pomosht-na-turtsiya", "text": "Страните от ЕС не бива да предлагат на Турция финансова помощ, заяви европейският комисар за разширяването в интервю за германски вестник днес, два дни преди посещението на президента на Турция Реджеп Тайип Ердоган в Германия, предаде ДПА. \"Ситуацията не може да бъде разрешена от ЕС или отделни страни членки, които предоставят пакети с помощ или кредити на Анкара\", каза комисарят Йоханес Хан пред в. \"Велт\". Не е необходимо \"да се впускаме в това на този етап\", каза той. Фундаменталните икономически проблеми, пред които Турция е изправена, бяха вътрешно създадени, добави Хан. Националната валута на Турция загуби около 40 процента от стойността си от началото на годината на фона на дипломатически спор между Анкара и Вашингтон. Сривът на лирата влошава състоянието на една икономика, която вече се сблъсква със структурни проблеми като висока инфлация и дефицит по текущата сметка, отбелязва агенцията. Очаква се финансовите и бизнес отношения с Германия да бъдат сред централните теми в дневния ред на посещението на Ердоган от петък в Берлин.", "date": "2018.09.26", "title": "Йоханес Хан: Не бива да предлагаме финансова помощ на Турция"}
{"url": "https://www.faktor.bg/bg/articles/frenski-ministar-sravni-salvini-s-pilat-pontiyski", "text": "Министърът по европейските въпроси на Франция Натали Лойзо в сряда заяви, че министърът на вътрешните работи на Италия Матео Салвини се държи „като Пилат Понтийски“, римския магистрат, който не посмява да отмени смъртната присъда на Исус Христос, \"измивайки си ръцете\", заради позицията му по въпросите на миграцията, предава Reuters, цитирана от \"Фокус\".  Лойзо направи този коментар в ефира на френското радио RTL, докато говореше за ситуацията покрай транспортния кораб за мигранти „Водолей“, отбелязва британската агенция.  Франция, Португалия, Испания и Германия се разбраха във вторник да си разпределят мигрантите, които са на борда на кораба, намиращ се във водите край брега на Малта, след като Италия отново отказа да го допусне в пристанищата си.", "date": "2018.09.26", "title": "Френски министър сравни Салвини с \"Пилат Понтийски\""}
{"url": "https://www.faktor.bg/bg/articles/novini/svyat/probiv-eksperimentalna-programa-izpravi-na-kraka-chetirima-paralizirani", "text": "Двама пациенти в рамките на експериментална програма в Кентъки, САЩ, могат отново да ходят благодарение на електрично стимулиране в гръбначните им стълбове, докато други двама стават и сядат, сочат резултатите от изследване, цитирани от Франс прес и публикувани в \"Ню Ингланд джърнъл ъв медисин\". Вестта идва заедно с тази в \"Нейчър медисин\" за друг пациент с парализа на долните крайници, който е лекуван в клиниката \"Мейо\" в Рочестър, Минесота, и успял отново да проходи благодарение на електрод, имплантиран в гръбначния му стълб. Центърът за изследвания върху гръбначния стълб към университета в Луисвил, Кентъки, привлече вниманието върху себе си през 2014 г., когато оповести, че хора с парализа на долните крайници възвърнали усещанията си благодарение на електрично стимулиране. Този път бе съобщено, че с помощта на електрод в гръбначния стълб двама участници отново проходили, докато други двама можели да стоят прави или да седнат. Електродът е свързан с имплант в корема. \"Участниците не могат да извършат тези действия, когато стимулирането е прекъснато\", поясниха авторите на изследването.", "date": "2018.09.26", "title": "Пробив: Експериментална програма изправи на крака четирима парализирани"}
{"url": "https://www.faktor.bg/bg/articles/deputat-za-traycho-traykov-ne-mozhe-s-deputatska-zaplata-da-nosish-kostyum-za-7-8-bona", "text": "Депутати коментираха в кулоарите на Народното събрание изнесената информация от КОНПИ за запорирано имущество на бившия министър на икономиката и енергетиката Трайчо Трайков, предаде Novini.bg.  Славчо Атанасов от Обединени патриоти заяви, че всички публични личности задължително трябва да бъдат проверявани и припомни, че докато е бил градоначалник, е подлаган на подобни проверки няколко пъти. „Сигурен съм, че има корумпирани депутати“, каза той, но отказа да назове имена. „ Видимо е, само като погледнеш колите на паркинга и костюмите, с които ходят“, добави Атанасов и заяви: „Не може с една депутатска заплата да си купиш костюм за над 7000 лв. – 8000 лв.“ По сдържани в коментарите си бяха народните представители от ГЕРБ Тома Биков и от ДПС Йордан Цонев. Те бяха единодушни, че КОНПИ трябва да бъде оставена да си върши работата и напомниха, че именно това е дейността й. Затова призоваха депутатите да се месят в работата й.", "date": "2018.09.26", "title": "Депутат за Трайчо Трайков: Не може с депутатска заплата да си купиш костюм за 7-8 бона"}
{"url": "https://www.faktor.bg/bg/articles/erdogan-mirniyat-protses-v-siriya-ne-mozhe-da-prodalzhi-dokato-bashar-asad-e-na-vlast", "text": "Президентът на Турция Реджеп Таийп Ердоган заяви, че мирният процес за разрешаване на сирийския конфликт не може да продължи, докато президентът Башар Асад е на власт, а освен това съобщи, че изтеглянето на радикалните групировки от демилитаризираната зона в северозападната сирийска провинция Идлиб вече е започнало, пише електронното издание на вестник Hurryiet, цитиран от \"Фокус\". В интервю пред Ройтерс на 25 септември в Ню Йорк, където турският президент участва в 73-ото Общо събрание на ООН, той бе категоричен, че е невъзможно сирийския мирен процес да продължи, докато президентът Башар Асад е на власт. В интервюто Ердоган отново повтори, че не политиците, а турският съд ще реши съдбата на американския пастор Андрю Брънсън, чието арестуване по обвинение в тероризъм взриви отношенията между Анкара и Вашингтон. Турският лидер увери, че страната ще продължи да купува природен газ от Иран, независимо от американските санкции срещу Техеран.", "date": "2018.09.26", "title": "Ердоган: Мирният процес в Сирия не може да продължи, докато  Башар Асад е на власт"}
{"url": "https://www.faktor.bg/bg/articles/kremal-v-panika-planovete-za-us-voenna-baza-v-polsha-sa-zaplaha", "text": "Плановете за създаването на военна база на САЩ в Полша предполага проектиране на военни сили в близост до границата с Русия, предаде РИА Новости, цитирани от \"Фокус\". По думите на зам.-министъра на външните работи Александър Грушко \"подобен ход би означавало, че САЩ и техните съюзници фактически преминават към системата за опезпечаване на сигурността от времето на Студената война\". Нещо повече - това би означавало разрушаване на основополагащия акт Русия-НАТО, който ясно забранява подобни действия. Грашко предупреждава, че появата на тази база ще принуди Москва да предприеме редица допълнителни \"военно-технически превантивни мерки\", които да обезпечат сигурността на Русия в новите условия, които решително крият заплаха за страната му. Освен това той изтъква, че разполагането на американска база в Полша противоречи и на \"интересите на общоевропейската сигурност\".", "date": "2018.09.26", "title": "Кремъл в паника: Плановете за US-военна база в Полша са заплаха за нас и европейската сигурност"}
{"url": "https://www.faktor.bg/bg/articles/lovtsite-ot-nikopol-shte-blokirat-feribota-nikopol-turnu-magurele-zaradi-diva-svinya", "text": "Мирен протест с неефективни действия провеждат ловци в Никопол при ферибота Никопол-Турну Мъгуреле. Те настояват да няма ограничения за групово ловуване на дивя свиня. Това е вторият протест  а ловци от региона срещу проектозаповед на земеделското министерство за забрана на групов лов на дива свиня, мотивирано  като мярка за недопускане на болестта африканска чума по свинете. Красимир Халов, председател на Управителния съвет на ловно-рибарско сдружение \"Никопол\" заяви: \"Обявихме неефективни действия - само присъствие. Ако не бъдем чути и няма заповед за излизане на лов, в събота ще бъдем блокирали вече фериботния комплекс. В момента се пуска една проектозаповед, без да е изпратена до нас. Пусната е тихомълком и ние сме спрени от правото да ловуваме. Не виждаме изобщо ефект от цялата работа - тази дива свиня не трябва да бъде допусната да влезе в България, а в същото време те ни спират да ловуваме точно там, откъдето тя влиза\". Ловците от Никопол  ще  блокират ферибота Никопол-Турну Мъгуреле и в първия ден от ловния сезон- 29 септември.  “На 29-и блокираме ферибота от 10.00 до 13.00. В момента нищо не се случва. Това, което е обявено като проектозаповед на министъра, си стои. От понеделник нататък, предполагам, по думите, които се говориха, че блокираме ферибота за постоянно, докато няма промяна в заповедта на министъра или докато не дойдат експерти и специалисти тук да ни убедят, че мерките, които взимат, са правилни“, съобщи още Красимир Халов.", "date": "2018.09.26", "title": "Ловци блокират ферибота Никопол-Турну Мъгуреле заради дивата свиня"}
{"url": "https://www.faktor.bg/bg/articles/universitetat-v-keymbridzh-promeni-pravilata-si-zaradi-momiche-s-uvrezhdaniya-ot-vratsa", "text": "17-годишно момиче, което страда от детска церебрална парализа, стана прецедент в историята на университета в Кеймбридж. Той променил изпита за сертификат по английски език, за да може Мария Александрова от Враца да се яви на него, въпреки физическите си увреждания. Момичето не може да ходи и трудно движи ръцете си. За нея се грижи майка й. Физическите й увреждания и това, че попада в графата „дете със специални образователни потребности“, не са увредили духа й и желанието й за знания. „Вярвам, че образованието ще ме докара по-далеч в живота от физическите мъки”, споделя Мария. Тя ходи на училище и е отличничка, въпреки че 80% от училищата в родния й град я отхвърлят с аргумента, че не приемат „такива деца”, разказва майката Зорница. Мария обаче се превръща в прецедент за университета в Кеймбридж. За да получи сертификат за владеена на английски език на високо ниво, от там променили начина на изпитване заради уврежданията й. След като разбират, че тя няма умствени, а само физически проблеми, решават да увеличат времето за изпита – но без да променят неговото съдържание. Назначили й и асистент, който да попълва отговорите, които Мария дава. Така, след 8-часов изпит, тя успява.  Следващата мечта, която Мария иска да реализира, е да замине и да учи продуцентство в чужбина. „Продуцентските и телевизионни продукции ми помагат да избягам от своята тежка реалност. И ме пренасят в друг свят, в който това нещо го няма”, споделя тийнейджърката.", "date": "2018.09.26", "title": "Университетът в Кеймбридж промени правилата си заради момиче с увреждания от Враца"}
{"url": "https://www.faktor.bg/bg/articles/pozharnikari-se-boryat-s-ognena-stihiya-kray-blagoevgradsko-selo", "text": "Продължава борбата с големия пожар, който избухна снощи край благоевградското село Дренково. Районът е безводен, затова ще се донесат допълнително водоноски. Пожарът е низов, а още доброволци се очаква да се включат в гасенето. Огънят, който е тръгнал от запалени треви, премина в борова гора и обхвана площ от около 250 декара. За овладяване на двете огнища на пожара край селото на място останаха дежурни екипи на пожарната и Югозападното държавно предприятие и Държавно горско стопанство Благоевград, предаде БНТ. Днес към колегите си на терен се очаква да се присъединят още служители на Югозападното държавно предприятие, каза снощи областният управител на Благоевград Бисер Михайлов, който също беше на мястото на огнената стихия.", "date": "2018.09.26", "title": "Над 100 горски служители и пожарникари се борят с огнена стихия край благоевградско село"}
{"url": "https://www.faktor.bg/bg/articles/otseleliyat-kray-nos-emine-do-posledno-darzhah-tretiya-ribar-no-toy-se-predade-i-vyatarat-go-otnese", "text": "Ураганен вятър преобърна лодката на трима рибари в нощта срещу 25 септември. От тримата беше спасен само един – Димитър Пешев. “Шансовете за откриване на двамата рибари живи са минимални, тъй като те са били без спасителни жилетки. При вълнение на морето около 4 бала просто е невъзможно да оцелеят. Има тенденция рибарите да не носят подходящо облекло и да не следят прогнозата за времето“, каза за Нова тв директорът на Дирекция \"Aварийно-спасителни дейности\" Георги Мотев. По информация на капитана на спасителния катер оцелелият рибар е бил върху корпуса на лодката със спасителна жилетка, което е позволило да бъде забелязан. Във вторник не е имало видимост във водата и водолазите не са успели да огледат района.   „Получихме сигнал от спасителен координационен център Варна за бедстваща лодка в района на Емине, при което веднага се отзовахме”, разказа пред бТВ капитанът на първия спасителен катер, стигнал от „Свети Влас” до бедстващата лодка, Емил Петров. „За 50 минути пристигнахме и намерихме вече обърнатата лодка, Димитър Пешев лежеше отгоре и го взехме на борда. До обърнатата лодка заплетено в мрежите беше и тялото на Петър Траянов, който, видимо беше вече мъртъв. Пешев каза, че повече от 10-15 минути е мъртъв, викал му е, но той не е отговарял. До последно е държал и третия рибар, викал му е, но вятърът го е отнесъл”, каза още той. Според екипажа на спасителния катер, за съжаление, няма шансове за третия рибар. „Оцелелият разказа, че той с последни сили сам се е пуснал, отказал се е да се бори. Времето беше ужасно – огромни вълни и много силен вятър. Беше трудно даже за нас”, посочи Тодор Желязков. Спасителите отбелязаха, че до обръщането на лодката се е стигнало, след като мрежите са се оплели във винта на двигателя. „Докато се борят да прережат мрежите и да се откачат от тях, няколко вълни са влезли в лодката и са били достатъчни да я напълнят и да я преобърнат”, каза Емил Петров. Търсене ще продължи само с водолази.", "date": "2018.09.26", "title": "Оцелелият край нос Емине до последно държал единия рибар, той обаче се предал и вятърът го отнесъл"}
{"url": "https://www.faktor.bg/bg/articles/plamen-georgiev-proveryavame-deputati-ot-vsichki-politicheski-sili-zaradi-signali-za-koruptsiya", "text": "„Проверяваме депутати от всички политически сили заради сигнали за корупция. Въпросът е дали ще можем да съберем достатъчно данни, които да предоставим на прокуратурата\", съобщи пред Нова тв председателят на Комисията за противодействие на корупцията и за отнемане на незаконно придобитото имущество Пламен Георгиев.  Депутатът Делян Пеевски е бил проверяван след подаден до комисията сигнал. Тъй като срещу Пеевски няма повдигнати обвинения, експертите не можели да направят проверка по същество на цялото му имущество, а само по документи. Тя не установила никакви нередности. Георгиев каза още, че общо 148 души от тези, които по закон са длъжни да подават имуществени декларации, не са сторили това. Сред тях били 23-ма кметове, председатели на Общински съвети, главни архитекти, 66-има директори на болници, един бивш депутат. Настоящите народни представители, както и министрите от кабинета „Борисов 3”, вече са предоставили изискваните документи. Проверихме и премиера за конфликт на интереси, че прави реклама на футболна среща, сигналът не беше доказан, обясни Георгиев. \"За целта снехме обяснения на премиера\", уточни той. В ръцете на съда пък имало 288 дела, свързани със запор на имущество, по които се очаквало магистратите да се произнесат. След проверка, започнала в началото на 2017 г., комисията е открила несъответстие между доходите и имуществото на бившия енергиен министър Трайчо Трайков за над 2,4 млн. лева, каза още Георгиев. Ето защо съдът е запорирал 1/2 от апартамент, ателие, дворно място, паркомясто, акции, както и влогове и депозити на настоящия общински съветник. Проверката срещу Трайков е заради обвинението му за продажбата на остатъчния държавен дял на ЕВН. „Разкрихме банкова тайна и разполагаме с цялата данъчна информация. Сега подканваме лицето да връчи декларация, с която да докаже доходите си. Крайният срок за това е петък. Ако не подаде тази декларация, всичко запорирано се отнема”, обясни Георгиев. Той каза, че работата на комисията по случая „Арабаджиеви” ще отнеме поне 7-8 месеца. Трябвало да се анализират много документи, тъй като това били лица с голяма икономическа активност. Тече проверка и за имуществото на бившата кметица на столичния район „Младост” Десислава Иванчева. Тя е подсъдима за вземане на подкуп в особено големи размери. От основаването на КПКОНПИ до момента е поискан запор на различни активи на стойност 3,8 млрд. лева. Отнета е собственост за 120 млн. лева. Според него делото срещу банкера Цветан Василев, с което се иска отнемане на имущество за 2, 2 млрд. лв., е неоснователно спряно. При г-н Василев има повдигнато обвинение, извършена е пълна проверка. При г-н Пеевски е получен сигнал, но не му е повдигнато обвинение, затова няма как да му бъде направена пълна проверка, заяви Пламен Георгиев.", "date": "2018.09.26", "title": "Пламен Георгиев: Разкрихме банковата тайна и разполагаме с цялата данъчна информация за Трайчо Трайков"}
{"url": "https://www.faktor.bg/bg/articles/blok-v-sofiya-sas-smetka-ot-75-000-leva-za-voda", "text": "Жителите на блок в столичния квартал „Хиподрума” дължат колосалната сума от 75 000 лева за вода. Това показали последните изравнителни сметки, разказаха живеещите в блока пред камерата на Нова тв. От „Софийска вода” казват, че това е прецедент, но все още не са установили причините за показанията на водомера. Той бил проверен през юни. „В сряда ще извършим последната проверка на вътрешната инсталация и индивидуалните уреди. Досега не сме имали такова количество вода, преминало през общия водомер. Имаме съмнения, че той е с някакъв производствен дефект”, коментира Валентин Милушев, директор „Управление на мрежата” в „Софийска вода”. Той увери, че представители на колекторски фирми няма да търсят длъжниците заради огромните сметки, докато не бъде установена причината за отчетеното огромно потребление.", "date": "2018.09.26", "title": "Блок в София със сметка от 75 000 лева за вода, водомерът е проверяван през юни"}
{"url": "https://www.faktor.bg/bg/articles/kevr-ostava-posledna-instantsiya-v-sdelkite-erp-tata", "text": "Комисията за водно и енергийно регулиране (КЕВР) ще бъде последна инстанция за сделки с дялове на дружества, осъществяващи пренос и разпределение на електрическа енергия и газ. Това решиха депутатите при окончателното приемане на промени в Закона за енергетиката.  Промените въвеждат задължението при отказ от присъединяване на нови потребители, операторите на електро и газопреносни разпределителни мрежи да мотивират писмено решението си. Облекчава се и режимът за изграждане на линейни енергийни обекти - електропроводи, газопроводи, нефтопроводи и други. От ДПС се обявиха против промените. Според Рамадан Аталай това е намеса на държавата в частно-правни отношения: „Няма как да подкрепим поредното закононарушение. Става въпрос, че КЕВР, при намесата си при 20% продажба на част от акциите, вече няма да се изисква да бъде само за онези предприятия, които нарушават националната сигурност“. Делян Добрев от ГЕРБ защити промените с аргумента, че Комисията не получава ново правомощие, а само се уточнява вече съществуващо: „За да не се лутат регулаторните органи в България кой след кой трябва да се произнесе и всеки да чака другия да се произнесе преди него, ние тука казваме, че КЕВР се произнася последна\". Красимир Янков от БСП подкрепи аргументите на ГЕРБ: „Ние, като парламентарна група, знаете, че уличихме, на база съмнения, нередности и заплаха за сигурността на тази енергийна система по електроразпределителното дружество ЧЕЗ. И смятаме, че държавата трябва да покаже силата да защити гражданите“. Според Данаил Кирилов обаче намесването на конкретна фирма заплашва институционалната сигурност и ощетява държавния интерес: „Кои сте вие и кои сте уличили? Защо провокирате ЧЕЗ да търсят и да предявяват всякакви права по отношение на българския си партньор досега?“.", "date": "2018.09.26", "title": "КЕВР ще има последната дума за сделките на ЕРП-тата"}
{"url": "https://www.faktor.bg/bg/articles/oktomvri-shte-e-s-poveche-valezhi-noemvri-shte-e-suh-i-sravnitelno-topal", "text": "Захлаждането бързо ще отмине, но въпреки това температурите вече няма да са с летни стойности. През следващите дни ще е слънчево, а термометрите ще показват от 18 до 23 градуса. Това съобщи шефът на синоптичната фирма TV-MET Петър Янков за \"24 часа\". В четвъртък се очакват ниски облаци и мъгли по Черноморието, а на запад ще е предимно слънчево. Повече слънце и затопляне ще има в петък. В събота максималните температури ще са от 21 до 26 градуса. В нощта срещу неделя в крайните югоизточни райони ще завали. Морската вода вече не е приятна за къпане, температурата й е едва 21-22 градуса, каза още синоптикът. В първия ден от следващата седмица също ще вали предимно по Южното Черноморие, като за денонощие ще се излеят между 15 и 20 литра на квадратен метър. Тази обстановка се дължи на циклон с център над Егейско море, обясни метеорологът. Подобрение на времето предстои от вторник, когато облаците се разкъсват и валежите спират. Сухият период ще продължи до 7 октомври. Според дългосрочната прогноза повече дъжд ще има от 8 до 11 октомври. Валежите и по планините ще са от дъжд. Топло и сухо ще е в периода от 12 до 22 октомври. Температурите тогава ще достигнат 20-27 градуса. За краткоот 23 до 25 октомври се очаква захлаждане. Над 800 метра ще вали и сняг. Ще духа и силен вятър. Циганското лято от 26 октомври (Димитровден) ще започне с много слънце и ще продължи до 3-4 ноември. Валежи се очакват между 5 и 10 ноември. След това предстои продължителен сух период чак до 22 ноември. “Очаква ни хубава и слънчева есен. Октомври ще е с повече валежи от нормалното за месеца, докато ноември ще е по-сух и сравнително топъл”, обобщи прогнозата Петър Янков.", "date": "2018.09.26", "title": "Октомври ще е с повече валежи, ноември ще е сух и сравнително топъл"}
{"url": "https://www.faktor.bg/bg/articles/novini/balgariya/levicharsko-izdanie-svali-skandalen-komentar-v-koyto-narichat-ninova-politicheska-kurtizanka", "text": "Левичарското издание „Поглед инфо”, подкрепящо путинския тероризъм свали от страниците си скандален анализ, в който лидерът на БСП Корнелия Нинова бе наречена политическа куртизанка. Основна тема в цензурирания текст бе позицията на Нинова в подкрепа на Унгария и Виктор Орбан.  „Страшното е, че стъпканата БСП мълчи, докато председателката ѝ я превръща в евтина политическа куртизанка, която от две години се придвижва все по-близко до Орбан, Льо Пен и Фарадж и се отдалечава от европейската левица. Защото не за пръв път Нинова мисли като крайната десница и европейските националистите”, пишеше още в неподписания редакционен коментар. Само до преди час и половина „опасната” статия  \"Десният националистически уклон на Нинова вече е заплаха за БСП\". стоеше на челни позиции в изданието, но вече я няма. Текстът е публикуван вчера, а към 9,38 ч тази сутрин тя е бил видян от 8811 потребители. Резултатът е запечатан на снимката, която Faktor.bg направи на скандалния текст, преди да бъде свален. Политологът Антон Тодоров също коментира горещата тема: „ВНИМАНИЕ, ЦЕНЗУРА ОТ БСП! Корнела, която уж била на страната на журналистите. Била, ама друг път. Вчера сайта Поглед.инфо публикува убийствена статия за нея под заглавие \"Десният националистически уклон на Нинова вече е заплаха за БСП\". Днес вече статията е свалена и може все още да се намери само в кеша на Гугъл. Представям си тези коварни и злобни хейтърски създания ако се докопат да изпълнителната власт. Направо не ми се мисли какъв метреш ще настане в отечеството”. В червените среди въпросното левичарско издание се свързва със семейство Станишеви, но то охотно дава постоянно трибуна и на червеното слънце  - депутата Александър Симов, който реално се идентифицира с нападателната политика срещу Нинова.", "date": "2018.09.26", "title": "Левичарско издание свали скандален коментар, в който наричат Нинова политическа куртизанка"}
{"url": "https://www.faktor.bg/bg/articles/novini/svyat/merkel-byah-kontrabandistka-v-balgariya-i-rumaniya-na-mladi-godini", "text": "Германската канцлерка Ангела Меркел разкри, че е контрабандирала пари като туристка в Източна Европа. Това стана ясно по време на дискусия с група младежи в Хановер на тема „Да говорим за Европа“, предаде в. Билд. Меркел сподели личния си опит от пътуванията си из Стария континент, когато тя е живяла в бившата Германска демократична република (ГДР). „В миналото човек можеше свободно да разпъне палатка в България и Румъния, затова обикаляхме“, припомни си тя. „Тогава носехме по 20 килограма на гърба си“, отдаде се на спомените канцлерът. Меркел призна, че за да може да си позволи екскурзиите, тя е прекарвала контрабандно западна валута, уточнява в. Телеграф. Меркел разказа пред младежите в Хановер с дяволита усмивка: „Тогава като гражданин на ГДР, можех да обменя само по 30 източногермански марки на ден, когато пътувах свободно. Един къмпинг в Букурещ струваше от десет до петнайсет марки – и тогава можеше да ядеш само супа. Затова се опитвахме да контрабандираме западни пари, когато имахме“. Освен за екскурзиите Меркел използвала прекараната валута, за да си купува западни книги в Унгария. Тя се сдобила с книга за швейцарския художник Паул Клее. Митническите разпоредби обаче били много строги, така че трябвало добре да крие книгите. ГДР също така наказвала контрабандата на западна валута. Според действащия тогава закон трябвало човек да има разрешение, за да притежава западногермански марки.", "date": "2018.09.26", "title": "Меркел:  Бях контрабандистка в България и Румъния на млади години"}
{"url": "https://www.faktor.bg/bg/articles/novini/svyat/tsirkat-prodalzhava-stivan-segal-se-predlozhi-i-za-ruski-gubernator", "text": "След като получи руски паспорт и стана официален представител на руското Външно министерство, холивудската екшън звезда Стивън Сегал изяви мераци да стане губернатор на Приморския край. „С удоволствие бих оглавил този регион, тъй като аз представлявам интересите на президента Владимир Путин“, са точните думи на актьора. Желанието на Сегал не е случайно – той призна, че неговите предци по бащина линия са именно от Приморието, уточнява в. Монитор. Затова, по думите му, изпитвал особен интерес към този край. „Аз непрекъснато искам да опознават Приморието, да посещавам все нови и нови места, и да стана ваш губернатор“, не крие властовите си амбиции холивудската звезда. По-рано стана ясно, че Сегал планира да открие в Русия своя школа по айкидо, като се очаква първият боен клуб да заработи в Москва.  Пресата припомня, че в края на август т.г. актьорът се регистрира в новата си родина като индивидуален предприемач. „Просто мистър Сегал прекарва в Русия около 70-80% от времето си и затова е логично да се легализира. По този начин ще има някаква данъчна база и спокойно ще продължи своята дейност“, обясни неговият представителя Анар Рейбанд. Той посочи още, че филмовият артист не иска да бъде като „някои чужди граждани, получили руско гражданство, но отказващи да си плащат налозите“. „Г-н Сегал не желае да го гонят после съдия-изпълнители“, допълни говорителят му. За специален представител на МВнР изпълнителят на екшън роли бе назначен на 4 август. На новата си длъжност в дипломатическото ведомство той отговаря за руско-американските хуманитарни връзки и общото културно наследие, като за тази си дейност получава съответното парично възнаграждение.  Сегал получи руско гражданство през ноември 2016 г., като паспортът му бе връчен лично от Путин. През същата година актьорът стана гражданин и на Сърбия, като обаче запази американското си гражданство.", "date": "2018.09.26", "title": "Циркът продължава: Стивън Сегал се предложи и за руски губернатор"}
{"url": "https://www.faktor.bg/bg/articles/vizhte-variantite-za-zdravna-reforma", "text": "Министерството на здравеопазването за момента предлага два алтернативни модела за бъдещо развитие на здравеопазването, заяви министърът на здравеопазването Кирил Ананиев. \"Новият модел, който изберем, трябва да работи за българските пациенти“, посочи той. Министър Ананиев каза, че е необходимо да се достигне до висока степен на съгласие и след това да се предприемат мерки в законодателството. Здравният министър постави двата нови модела на публично обсъждане пред парламентарни и извънпарламентарни политически сили, съсловни, пациентски и научни организации, ресорните комисии към парламента и обществеността. “Надявам се заедно да отчетем плюсовете и минусите и да изберем модел, след чието влизане в Народното събрание да не започват тепърва дебати, а да сме убедени, че избраният модел ще работи за хората“, коментира министър Ананиев.  Едно от предложенията за бъдещата реформа в здравното министерство е НЗОК да финансира лечение на пациентите до 700 лв., а всичко нагоре да се поема от застрахователни фондове. За целта специалистите предлагат въвеждане на задължителна месечна здравна застраховка от 12 лева, която също ще се разпределя на социален принцип като 8-процентната вноска. \"В тавана от 700 лева пациентите също ще имат съучастие. НЗОК ще покрива 85% от тази стойност, а останалите 15% пациентите ще плащат кеш или чрез допълнително доброволно застраховане. Според нас това ще облекчи пациентите\", посочи Ананиев. Другият вариант, предложен от министър Кирил Ананиев, предвижда пълна демонополизация на НЗОК. „Това е ново законодателство, избор, преценка, стандартизация на самите процеси, гаранции за сигурността на средствата“, каза той. По думите му демонополизацията на здравния фонд дава възможност за съревнование и конкурентност. \"Това е философия на промяна, която се нарича заместващо осигуряване - не в един национален фонд, в който се осигуряват всички, а в заместващи - ти да избереш къде\", каза Ананиев. \"Готови сме на конструктивен разговор, нови предложения и критика в името на българския народ“, обясни той.", "date": "2018.09.26", "title": "Здравната реформа: Доплащане за лечение над 700 лева или пълна демонополизация на НЗОК"}
{"url": "https://www.faktor.bg/bg/articles/fandakova-gnevna-zaradi-remontite-zaradi-tri-povdignati-shahti-vsichki-v-sofiya-shte-ni-se-smeyat", "text": "Идвайки тук, имах повод да коментирам един от обектите, на който видях недостатъци преди няколко дни. Бях достатъчно ядосана. Не можем да си позволяваме толкова тежки обекти и толкова много свършена работа да я компрометираме с това, че накрая няма да догледаме 3 повдигнати шахти и всички в София ще се смеят. В София не залагаме процедурите по най-ниска цена, а търсим компаниите с капацитет и по много критерии. Плащаме редовно, осигуряваме достатъчно средства, затова изискваме да се работи много качествено.“ Това каза кметът на София Йорданка Фандъкова по време на Осмия дискусионен форум „Строителството през 2019 година – перспективи и предизвикателства“.  Тя помоли строителите да не се захващат с повече работа, отколкото могат да си позволят фирмите. Фандъкова подчерта, че няма да си позволи да плати и един лев от обществените средства за недобре свършена работа. Сериозно предизвикателство е реконструкцията на двата много големи тунела в София – под НДК и на бул. „Царица Йоанна“, каза още столичният кмет.  „Свършихме много по обем работа с много строителни компании. В същото време безотговорното отношение на няколко души компрометира нашата работа. Гражданите са взискателни. В София ни очаква отново много работа и през 2019 г. В София има работа за всички компании, стига да са достатъчно отговорни. Продължаваме работа по важни и стратегически проект, финансирани с европейски средства. Следващата година очакваме да пуснем в движение първите 8 км от третата линия на метрото от „Красно село“ до „Хаджи Димитър“ и началото на 2020 г. да пуснем и останалите 4 км“, коментира Фандъкова.  По думите й през 2019 г. продължава работата по проекти, свързани с централната градска част. „Развитието на пешеходните пространства е мой много сериозен приоритет. Привлякохме много туристи, вляхме много средства в икономиката. Продължаваме със строителството на училища, детски градини“, допълни тя. „Предстои много сериозно предизвикателство за реконструкцията на двата много големи тунела в София – под НДК и на бул. „Царица Йоанна“. Нямаше голямо желание от страна на строителите при обявяването на процедурите за реконструкцията им“, добави Фандъкова.", "date": "2018.09.26", "title": "Фандъкова гневна заради ремонтите: Заради три повдигнати шахти всички в София ще ни се смеят"}
{"url": "https://www.faktor.bg/bg/articles/glavnite-prokurori-na-balgariya-i-albaniya-podpisaha-memorandum-za-razbiratelstvo", "text": "Главният прокурор на България г-н Сотир Цацаров и главният прокурор на Албания г-жа Арта Марку подписаха днес в София Меморандум за разбирателство и сътрудничество между двете прокуратури, предвиждащ взаимодействие в областта на международната правна помощ и взаимен обмен на информация. Това съобщиха от пресцентъра на прокуратурата. Г-жа Марку е на официално посещение в България по покана на българския си колега. Меморандумът за разбирателство и сътрудничество с Прокуратурата на Република Албания е поредния такъв документ, подписан като основа за взаимодействие между прокуратурите на балканските страни. Досега такива меморандуми действат между Прокуратурата на Република България и прокуратурите на Турция, Гърция, Македония, Сърбия, Черна гора и Словения.", "date": "2018.09.26", "title": "Главните прокурори на България и Албания подписаха Меморандум за разбирателство"}
{"url": "https://www.faktor.bg/bg/articles/migrantite-poiskali-ubezhishte-v-balgariya-nad-polovinata-sa-mazhe-negramotni-i-bez-obrazovanie", "text": "От януари до август 2018 г. мигрантите, потърсили убежище в България, са 1 100 лица, предимно от Сирия, Ирак и Пакистан. 53% от тях са мъже, 11% са жени и 36% са деца, предимно неграмотни, без никакво образование. Данните представи лидерът на КНСБ Пламен Димитров по време на международна конференция за \"Интеграция на мигрантите на пазара на труда\". От всички търсещи убежище у нас на 217 души е предоставен статут на бежанци. 692 са случаите на прекратено производство по получаването на такъв статут.  Димитров обясни, че за него е удоволствие да приветства форума, организиран от партньорите по проекта и добави, че интеграцията на мигрантите на пазара на труда е най-горещата тема в ЕС. Синдикалистът изрази убеждение, че темата за мигрантите изглежда по-различен начин в отделните държави, народи, организации, които се опитват да намерят най-важното решение за убежище на всички хора, които бягат от война, народни бедствия и стихии, за да могат да намерят баланса на местните пазари на труда. Дали правим всичко както трябва, дали не се опитваме със стари подходи да намерим нови решения, можем ли да променим тенденцията, спрямо отношението към мигрантите, запита лидерът на КНСБ. По думите му това, което си мислим, че трябва да направим, очевидно не стига.  Председателят на Българската търговско промишлена палата (БТПП) Цветан Симеонов коментира, че темата за мигрантите вълнува всички в ЕС, но има различни измерения в различните страни. Той обясни, че за България проблемът за мингрантите в момента не стои толкова остро. Симеонов припомни, че за 2013 г. убежище са потърсили 7 000 бежанци, за 2014 - 11 000, 2015 - 19 000, 2016 - 20 000. \"Крайната цел на мигрантите не е България, тя е различна дестинация\", посочи Симеонов и добави, че в Центъра за бежанци са настанени над 600 души при капацитет от над 5 000 места. Основните групи на мигрантите са от местата с военнополитически конфликти. \"Те са с много ниска или без никаква квалификация\", обясни шефът на БТПП и допълни, че мигрантите, получили заетост в България, са 50 души по данни от 2016 г.", "date": "2018.09.26", "title": "Мигрантите, поискали убежище в България: Предимно мъже от Сирия и Пакистан, без никакво образование"}
{"url": "https://www.faktor.bg/bg/articles/dzhon-boltan-predupredi-iran-nablyudavame-vi-i-shte-vi-presledvame-za-da-vi-nakazhem", "text": "Съветникът на американския президент Доналд Тръмп за националната сигурност Джон Болтън предупреди лидерите на Иран, че ще си платят, ако навредят на Съединените щати или на съюзниците им, предаде Би Би Си.  \"Убийственият режим и неговите привърженици ще понесат сериозни последици, ако не променят поведението си. Нека посланието ми бъде ясно: Ние ви наблюдаваме и ще преследваме, за да ви накажем.\" Коментарът на Джон Болтън идва часове след като президентът Доналд Тръмп обвини Иран, че сее \"хаос, смърт и разрушение\" в Близкия изток.  От своя страна иранският президент Хасан Рохани отправи критика към администрацията на Тръмп заради проявената враждебност и обвини Съединените щати, че искат да свалят режима в Техеран. САЩ неотдавна наложиха санкции на Иран, след като напуснаха международното ядрено споразумение с Техеран от 2015 година.", "date": "2018.09.26", "title": "Джон Болтън предупреди Иран: Наблюдаваме ви и ще ви преследваме, за да ви накажем"}
{"url": "https://www.faktor.bg/bg/articles/6-stolichni-kvartala-bez-voda-na-27-septemvri", "text": "Шест софийски села и 6 квартала, части от тях, остават без вода на 27 септември (четвъртък) 2018 г., предупреждават от „Софийска вода“, съобщава Столица.БГ. Механично почистване и дезинфекция на резервоар „Железница“ , се налага спиране на водоподаването от 09:00 до 13:00 часа на клиентите на „Софийска вода”, живеещи в района на: с. Железница При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: на площада. Направа на временна връзка на уличен водопровод на ул. „Поп Евстати Витошки“, кв. „Бояна“, се налага спиране на водоподаването от 09:30 до 20:00 часа на клиентите на „Софийска вода”, живеещи в района на: ул. „Даскал Стоян Попандреев“, ул. „Воденичница“, ул. „Севастократор Калоян“, ул. „Кумата“, ул. „Радецки“, ул. „Околовръстен път“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Кумата“ ъгъла с ул. „Ралевица“. Подмяна на спирателен кран на бул. „Никола Йонков Вапцаров“, жк. „Лозенец“, се налага спиране на водоподаването от 09:30 до 21:30 часа на клиентите на „Софийска вода”, живеещи в района на: бул. „Никола Йонков Вапцаров“ от бул. „Черни връх“ до ул. „Козяк“ ул. „Козяк“ от бул. „Никола Йонков Вапцаров“ до ул. „Русалийски проход“, ул. „Русалийски проход“ от ул. „Козяк“ до ул. Банат“, ул. „Банат“ от бул. „ Никола Йонков Вапцаров“ до ул. „Кишинев“ и ул. „Страцин“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Русалийски проход“ ъгъла с ул. „Банат“. Подмяна на сградно водопроводно отклонение на ул. „Плана планина“, с. Железница, се налага спиране на водоподаването от 09:00 до 15:30 часа на клиентите на „Софийска вода”, живеещи в района на: ул. „Кимов дол“, ул. „Стамболова река“, ул. „Ведена“, ул. „Плана планина“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Плана планина“№25. Изпълнение на инвестиционен проект за реконструкция на уличен водопровод на бул. „Джеймс Баучер“ кв. „Лозенец“ , се налага спиране на водоподаването от 09:00 до 19:00 часа на клиентите на „Софийска вода”, живеещи в района на: бул. „Джеймс Баучер“ от ул. „Милин камък“ до пл.“ Велчова завера“, Математически факултет на СУ. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Света гора “ ъгъла с бул. „Джеймс Баучер“. Прекъсване на сградно водопроводно отклонение на ул. „Константин Муравиев“, кв. „Малинова долина“, се налага спиране на водоподаването от 09:00 до 17:00 часа на клиентите на „Софийска вода”, живеещи в района на: ул. „Константин Муравиев“, ул. „Инж. Стоимен Сарафов“ №27 и №29. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Константин Муравиев“ №15. Изграждане на сградно водопроводно отклонение на ул. „Христо Ботев“, с. Яна, се налага спиране на водоподаването от 10:00 до 18:00 часа на клиентите на „Софийска вода”, живеещи в района на: ул. „Христо Ботев“, ул. „Заводска“, ул. „Васил Левски“, бул. „Ботевградско шосе“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Васил Левски“ ъгъла с ул. „Христо Ботев“. Подмяна на сградно водопроводно отклонение на ул. „Приплат“, с. Владая, се налага спиране на водоподаването от 10:00 до 14:00 часа на клиентите на „Софийска вода”, живеещи в района на: ул. „Приплат“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Приплат“№25. Подмяна на сградно водопроводно отклонение на ул. „Блазна“, с. Лозен, се налага спиране на водоподаването от 09:00 до 19:00 часа на клиентите на „Софийска вода”, живеещи в района на: ул. „Блазна“ от ул. „Полуврак“ до № 29. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Блазна“ ъгъла с ул. „Полуврак“. Реконструкция на уличен водопровод на ул. „Славе Турчов“, с. Локорско, се налага спиране на водоподаването от 09:30 до 19:00 часа на клиентите на „Софийска вода”, живеещи в района на: ул. „Славе Турчов“ от ул. „Петко Симеонов“ до бул. „Илия Манов“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Славе Турчов“ ъгъла с ул. „Илия Манов“. Подмяна на сградно водопроводно отклонение на ул. „Витошки езера“, кв. „Симеоново“, се налага спиране на водоподаването от 09:30 до 15:30 часа на клиентите на „Софийска вода”, живеещи в района на: ул. „Витошки езера“ от ул. „Бяла бреза“ до ул. „Мишова орница“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Витошки езера“ ъгъла с ул. „Бяла бреза“. Подмяна на сградно водопроводно отклонение на ул. „Стара планина“, с. Подгумер, се налага спиране на водоподаването от 09:30 до 14:30 часа на клиентите на „Софийска вода”, живеещи в района на: ул. „Стара планина“ от ул. „Върбите“ до ул. „Котева“ При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Стара планина“ ъгъла с ул. „Котева“.", "date": "2018.09.26", "title": "6 столични квартала без вода на 27 септември"}
{"url": "https://www.faktor.bg/bg/articles/novini/balgariya/italiya-gartsiya-i-turtsiya-obsazhdat-u-nas-kak-da-se-nameri-rabota-na-migrantite", "text": "Интеграцията на мигрантите на пазара на труда ще се обсъжда у нас. Опит в сферата, освен България, ще споделят Италия, Гърция, Турция и други държави, засегнати от бежанския поток.    Според проучване на Организацията за икономическо сътрудничество и развитие напливът на бежанци може да засегне нискоквалифицираните работници в някои държави.   В Италия, например, мигрантите работят основно в областта на строителството, почистването и домашните услуги. Затова, твърдят експерти, е важно броят на мигрантите да бъде разпределен равномерно между отделните държави, като така всяка една ще успее да овладее пазара на труда.   В дискусията у нас в сряда ще участват и представители на различни компании, които вече са наели мигранти.", "date": "2018.09.26", "title": "Италия, Гърция и Турция обсъждат у нас как да се намери работа на мигрантите"}
{"url": "https://www.faktor.bg/bg/articles/petya-avramova-top-prioritet-ostava-bezopasnostta-na-patnata-infrastruktura", "text": "Нашият топ приоритет остава безопасността на пътната инфраструктура. Това заяви министърът на регионалното развитие и благоустройството Петя Аврамова. Днес тя участва на Осмия дискусионен форум „Строителството през 2019 година – перспективи и предизвикателства“. „Новият политически сезон започна динамично. Очаква се строителството да бъде един от мотор на икономическия растеж през 2019 година“, обясни новият регионален министър. Според нея следващата година ще бъде ключова и за пътното строителства. „На МРРБ беше дадена зелена светлина за близо 3 милиарда лева“, обясни Аврамова. По отношение на пътната инфраструктура министърът обясни, че АПИ извършва инвентаризация на пътищата и следи какво е  състоянието на настилките. „Ще се приоритизират най-тежките трасета и ще бъдат заложени в бюджетите за следващите години“, посочи още Аврамова. По думите й до края на тази година се очакват да бъдат обявени обществените поръчки за още два участъка по „Хемус“. „Това са 137 км нови от АМ „Хемус“. Имаме политическа воля част от проектите да бъдат изградени с публично-частно партньорство“, допълни още Петя Аврамова.", "date": "2018.09.26", "title": "Петя Аврамова: Топ приоритет остава безопасността на пътната инфраструктура"}
{"url": "https://www.faktor.bg/bg/articles/borisov-stranite-ot-es-koito-kupuvat-ruski-gaz-shte-imat-problemi", "text": "Премиерът Бойко Борисов заяви в Ню Йорк, че от думите на президента на САЩ Доналд Тръмп може да се направи извода, че „които ще купуват руски газ в Европа, ще имат проблеми“.  „Единствено газовият хъб ще ни спаси“, каза премиерът късно във вторник, коментирайки речта на Тръмп пред Общото събрание на ООН, в която той разкритикува намеренията на Германия да увеличи доставките на синьо гориво от Русия. „Които ще купуват руски газ в Европа, ще имат проблеми. Тук вече идва въпросът, най-важният, за цената. Кой ще бъде по-евтиният газ? Затова предлагаме европейския газов хъб „Балкан“, интерконектор с Гърция, който да може, ако цената е по-добра на американския втечнен газ, или от Египет, или от Израел, или откъдето и да било, разбира се, да се търгува на газовия хъб. Ако руският е по-евтин, съответно слагаме да бизнесплоскост… и според мен само това може да ни спаси - европейският газов хъб. Където да дадем възможност на конкуренцията да определи цената и българската икономика и потребители да имат възможност да купят на най-ниската цена“, каза Борисов.", "date": "2018.09.26", "title": "Борисов: Страните от ЕС, които купуват руски газ, ще имат проблеми"}
{"url": "https://www.faktor.bg/bg/articles/novini/svyat/presata-v-belgrad-srabskata-prokuratura-ima-solidni-dokazatelstva-sreshtu-tsvetan-vasilev", "text": "В публикация от вчера в най-тиражния сръбски вестник „Blic“ се посочва, че Цветан Василев е разследван от сръбската прокуратура за участието му в организирана престъпна група, като вече са събрани солидни доказателства за това, че издирваният от Интерпол български олигарх е извършил множество машинации по времето, когато е управлявал Сръбската фабрика за стъкло в гр. Парачин.  Според неофициалната информация, с която разполага „Blic“, позовавайки се на свой източник запознат с разследването, сръбската прокуратура е установила, че нито един заем, който е взела стъкларската фабрика по времето на Василев, не е бил насочен към дейността на завода, а по-скоро е служил като „фалшива инвестиция“. Нещо повече, нито един от тези заеми не е бил деклариран пред Народната банка на Сърбия, което е законово задължение на всяка чуждестранна компания, работеща на  територията на западната ни съседка. Целта на Василев е била единствено да изпере пари, да източи финансови средства чрез фалшиви инвестиции, както и да продаде и унищожи оборудването на фабриката, споделя пред „Blic“ източникът на вестника.", "date": "2018.09.26", "title": "Пресата в Белград: Сръбската прокуратура има солидни доказателства срещу Цветан Василев"}
{"url": "https://www.faktor.bg/bg/articles/es-zapochva-razsledvane-za-zloupotreba-sas-sredstvata-za-bezhantsi-v-gartsiya", "text": "Разследване за евентуална злоупотреба със средства на ЕС за изхранването на бежанците в Гърция започва Европейската служба за борба с измамите (ОЛАФ), съобщава \"Катимерини\", като се позовава на списание \"Политико\". Разследването за предполагаемите нередности се отнася до предоставянето на храни на бежанците в Гърция с финансиране от ЕС и е започнало по информация, предоставена от Генерална дирекция \"Миграция и вътрешни работи\" на Европейската комисия през 2017 г. Представител на ОЛАФ е обяснил, че фактът, че службата проучва въпроса, не означава непременно, че са извършиени нередности или измами.", "date": "2018.09.26", "title": "ЕС започва разследване за злоупотреба в Гърция със средствата за бежанци"}
{"url": "https://www.faktor.bg/bg/articles/sasht-es-i-yaponiya-v-obsht-front-sreshtu-neloyalnata-targoviya-na-kitay", "text": "САЩ, ЕС и Япония решиха да се обединят в борбата срещу нелоялните търговски практики, обявиха те в съвместно изявление, с което очевидно се визира Китай, без обаче той да е поименно посочен, предаде Франс прес. Търговският представител на САЩ Робърт Лайтхайзър, европейският комисар за търговията Сесилия Малмстрьом и японският министър на икономиката Хирошиге Секо \"отново изразиха безпокойството си и потвърдиха общата си цел да се борят с практиките на страните, които водят до сериозен пазарен свръхкапацитет, които създават условия за нелоялна конкуренция за своите работници и фирми, използват новаторските технологии и подкопават нормалното функциониране на международната търговия\", се казва в изявлението. Именно заради тези некоректни практики САЩ започнаха търговска война с Китай, като наложиха мита върху китайски вносни стоки за 250 милиарда долара, отбелязва АФП. Никоя страна не бива да изисква трансфер на технологии на чуждестранни фирми в полза на свои компании в замяна на достъп до пазара си. Това са достойни за съжаление практики, добавиха представителите на Вашингтон, Брюксел и Токио. Те освен това осъдиха \"проникванията и кражбата на търговски тайни и важни информации, използвани с търговска цел\" и съобщиха, че са обсъдили мерки, които може да се предприемат \"в близко бъдеще\", без да уточнят какви.", "date": "2018.09.26", "title": "Примката около Катай се затяга: САЩ, ЕС и Япония в общ фронт срещу нелоялната търговия"}
{"url": "https://www.faktor.bg/bg/articles/pravitelstvoto-predlaga-10-novi-poslanitsi", "text": "Правителството предлага на президента да издаде указ за назначаването на 10 нови посланици. Решението е взето на секретно заседание на Министерския съвет миналата сряда. Кабинетът предлага за посланик в Ливан да бъде назначен Боян Белев, Иван Котов - в Афганистан, Елеонора Димитрова - в Индия, Светлан Стоев - в Дания. И още: Маринела Петкова - във Виетнам, Румен Петров - в Алжир, Генка Георгиева - в Хърватия, Костадин Коджабашев - в Украйна и Димитър Абаджиев - в Саудитска Арабия. Посланикът ни в Македония Иван Петков ще бъде сменен от Ангел Ангелов, който е директор в МВнР - \"Югоизточна Европа\". За да бъдат одобрени кандидатурите, президентът Румен Радев трябва да издаде указ за назначаването им. От Президентството съобщиха за БНТ, че при тях са внесени предложенията от Министерския съвет, които са предварително съгласувани и предстои да бъдат издадени укази от държавния глава за тяхното назначаване. Кандидатури се чакат за още 10 посланически поста.", "date": "2018.09.26", "title": "Правителството предложи 10 нови посланици"}
{"url": "https://www.faktor.bg/bg/articles/borisov-rezerviran-kam-tavana-za-tsenite-na-hlyaba", "text": "\"Изцяло се присъединявам към Доналд Тръмп, който каза: социалистическото управление, е най-лошото управление. Нали така?\", каза Борисов пред български журналисти в Ню Йорк по време на протичащата в момента сесия на Общото събрание на ООН. Министър-председателят се обяви срещу идеята на неговия заместник и коалиционен партньор Красимир Каракачанов държавата да регулира печалбата на производителите и на търговците на стоки от първа необходимост като хляб, мляко, сирене, яйца. Каракачанов предложи в своя позиция във Фейсбук да бъде изготвена социална кошница с основни хранителни продукти, която да включва храни от първа необходимост като хляб, кисело мляко, прясно мляко, краве сирене, краве масло, кашкавал тип „Витоша“, пилешко и свинско месо, 10 бр. яйца, брашно и олио от български производители. \"Аз разбирам всички колеги - понеже предстоят избори за евродепутати - ... и всички се надпреварват да дават кой от кой по-екзотични идеи\", каза Борисов. \"Аз не знам как ще фиксираме горна граница на цени\". Той добави, че е помолил министъра на финансите Владислав Горанов да обсъди с Каракачанов неговата идея и че \"ако в нея има хляб, разбира се ще я направим...нека да не я заклеймяваме\".", "date": "2018.09.26", "title": "Борисов резервиран към идеята да има \"таван\" за цените на хляба, млякото, яйцата"}
{"url": "https://www.faktor.bg/bg/articles/dzheyms-matis-parvostepennata-zaplaha-za-sigurnostta-na-sasht-idva-ot-yadrenoto-orazhie-na-rusiya", "text": "Първостепенната заплаха за сигурността на САЩ идва от ядреното оръжие на Русия и в по-малка степен от Китай и Северна Корея. Това заяви министърът на отбраната на САЩ Джеймс Матис в хода на изказване пред Военния институт на щата Вирджиния, цитиран от световните медии.  „Ако погледнем външните заплахи, то първата, върху която трябва да се спра, е ядрената заплаха от страна на Русия и в по-малка степен от страна на Китай, както и, разбира се, от страна на Северна Корея, но Северна Корея в момента е най-актуална от тях“, заяви Матис, в отговор на въпрос коя външна заплаха счита за първостепенна за САЩ. „Не се говори много за ядрената заплаха“, добави министърът.  „Но това е абсолютно реална заплаха и на нас ни се налага да предприемаме мерки, за да се справим с нея. Трябва ни сдържане, защото е невъзможно да бъде спечелена ядрена война, така че в никакъв случай не трябва да се започва такава“, отбеляза Матис.", "date": "2018.09.26", "title": "Джеймс Матис: Първостепенната заплаха за сигурността на САЩ идва от ядреното оръжие на Русия"}
{"url": "https://www.faktor.bg/bg/articles/novini/balgariya/izdanie-blizko-do-stanishevi-i-sashko-simov-obyavi-ninova-za-evtina-politicheska-kurtizanka", "text": "Лявото неосталинстко и путинистко издание „Поглед инфо”, подкрепящо руския  тероризъм обяви лидера на БСП Корнелия Нинова, че с позицията си за Унгария и Орбан се превръща в евтина политическа куртизанка. Повод за тази крайна оценка им дава фактът, че червеният лидер е против санкциите за Орбан – позиция, която се споделя от крайната десница и националистите в Европа, но не и от демократичните и прогресивни партии. „Срамната истина е, че Нинова е на различна позиция с цялата европейска левица, а не само със Станишев, не само с оглавяваната от него група на социалистите и демократитe в Европейския парламент, но и с:  - групата на Европейската обединена левица, в която са испанската „Подемос”, гръцката „Сириза”, германската „Левите” и др., - групата на зелените, - групата на либералите и демократите”.   Според изданието така Корнелия Нинова се е оказала на един акъл с крайно десните и националистическите формации: - групата  „Европа на нациите и свободата” с лидер Марин Льо Пен, - групата на Найджъл Фарадж „Европа на свободата и пряката демокрация”, - групата на европейските консерватори и реформисти. „Страшното е, че стъпканата БСП мълчи, докато председателката ѝ я превръща в евтина политическа куртизанка, която от две години се придвижва все по-близко до Орбан, Льо Пен и Фарадж и се отдалечава от европейската левица. Защото не за пръв път Нинова мисли като крайната десница и европейските националистите”, пише още в неподписания редакционен коментар. В червените среди въпросното левичарско издание се свързва със семейство Станишеви, но то охотно дава постоянно трибуна и на червеното слънце  - депутата Александър Симов, който реално се идентифицира с нападателната политика срещу Нинова.", "date": "2018.09.26", "title": "Издание, близко до Станишеви и Сашко Симов, обяви Нинова за евтина политическа куртизанка"}
{"url": "https://www.faktor.bg/bg/articles/dnes-shte-bade-slanchevo-no-hladno", "text": "Днес ще бъде предимно слънчево, но хладно. В следобедните часове ще има временни увеличения на облачността. Ще духа умерен, в югоизточната половина на страната и временно силен североизточен вятър. Максималните температури ще са между 14° и 19°, в София – около 14°, съобщи „Фокус“.  Атмосферното налягане е по-високо от средното за септември и ще продължи да се повишава.  Над Черноморието ще е слънчево, с повече облаци в крайните южни райони, където са възможни слаби валежи. Ще духа умерен и временно силен вятър от север-североизток. Максималните температури ще са между 16°-19°. Температурата на морската вода е 22-23°. Вълнението на морето ще е 3-4 бала. Над планините ще е предимно слънчево. Около и след обяд ще има временни увеличения на облачността, но ще е без валежи. Ще духа умерен и силен североизточен вятър. Максималната температура на височина 1200 метра ще е около 5°, на 2000 метра – около минус 2°.", "date": "2018.09.26", "title": "Днес ще бъде слънчево, но хладно"}
{"url": "https://www.faktor.bg/bg/articles/obsazhdat-noviya-model-na-zdravno-osiguryavane-na-kragla-masa", "text": "Новият модел на здравно осигуряване ще бъде акцент на Националната кръгла маса за бъдещето на здравеопазването днес. Вариантите, които в момента са в процес на обществено обсъждане, са два. В първия случай над здравната вноска от 8% се въвежда задължителна вноска от 2%, която трябва да се прави при застраховател. При втория вариант вноската няма да се увеличава, а всеки здравноосигурен ще плаща задължителна застраховка за лечение в болница, която ще бъде на средна стойност 12 лева месечно. На днешната кръгла маса се очаква да стане ясна позицията на застрахователите по какъв начин могат да се включат в модела на здравно осигуряване.", "date": "2018.09.26", "title": "Обсъждат новия модел на здравно осигуряване и задължителна здравна вноска на кръгла маса"}
{"url": "https://www.faktor.bg/bg/articles/shveytsariya-otkaza-zhitelstvo-na-ruskiya-oligarh-roman-abramovich", "text": "Руският олигарх Роман Абрамович би бил \"заплаха за обществената сигурност и репутационен риск\" за Швейцария, ако стане неин жител. Това гласи доклад на швейцарската федерална полиция, съобщи в. \"Гардиън\", цитиран от \"Дневник\". Собственикът на футболния клуб \"Челси\" загуби седеммесечна съдебна битка срещу местен издател на вестници, който искаше да публикува причините, поради които му е било отказано право на пребиваване в европейската държава. Делото започна, след като издателят Tamedia се сдоби с писмо от полицията към секретариата по миграцията, в което силите за сигурност дават становище дали Абрамович трябва да получи местожителство в страната. Той поиска това през юли 2016 г. с надеждата да се премести за постоянно там. Силите на реда обаче сочат, че срещу него има подозрения за пране на пари и връзки с престъпни организации и че имат причини да смятат, че авоарите му поне отчасти са с нелегален произход. Данните не идват от съдебни решения, а от полицейска информация, която е трудно да бъде проведена.", "date": "2018.09.26", "title": "Швейцария отказа жителство на  руския олигарх Роман Абрамович"}
{"url": "https://www.faktor.bg/bg/articles/komandvaneto-na-amerikanskite-suhopatni-voyski-e-na-inspektsiya-u-nas", "text": "Топ командването на американските сухопътни войски е на инспекция у нас. На полигона „Ново село”, секретарят на сухопътните войски на САЩ обяви, че американската армия се готви за висока интензивност на конфликти в бъдеще. В момента на полигона „Ново село” тренират 400 американски военнослужещи, като част от операция „Атлантическа решителност”. Операцията на Съединените щати в Европа е свързана с ротацията на бронирани бригади, с цел по-голяма оперативна съвместимост със съюзниците от Европа и сдържане на евентуални заплахи. „Имаме много добро сътрудничество, установили сме трайно добри връзки и съм убеден, че това ще продължи в бъдеще”, посочи ген.майор Михаил Попов, командир на Сухопътни войски. „Армията на САЩ в момента е в Ренесанс. Правим преход от много години с нисък интензитет на конфликти към времена с висок интензитет. Това, което правим е да провеждаме много повече подготовки с танкове, бойни машини и хеликоптери, за да сме сигурни, че ще запазим способностите си да отговаряме на бъдещи противници”, посочи д-р Марк Еспер, секретар на сухопътните войски на САЩ. Според Еспер от ключово значение са и иновациите във военнопромишления комплекс, с акцент – ново поколение отбранителни системи.", "date": "2018.09.26", "title": "Командването на американските сухопътни войски е на инспекция у нас"}
{"url": "https://www.faktor.bg/bg/articles/zaporiraha-imushtestvoto-na-traycho-traykov", "text": "Наложен е запор на имуществото на бившия енергиен министър и настоящ общински съветник Трайчо Трайков. Мярката е заради установено несъответствие между доходите и имуществото на Трайков в размер на 2 милиона и 400 хиляди лева. Трайков има двуседмичен срок, за да докаже доходите си в чужбина.", "date": "2018.09.26", "title": "Запорираха имуществото на Трайчо Трайков"}
{"url": "https://www.faktor.bg/bg/articles/novini/svyat/netanyahu-izrael-shte-prodalzhi-s-atakite-po-iranski-tseli-na-siriyska-teritoriya", "text": "Израелският премиер Бенямен Нетаняху заяви решимостта на неговата страна да продължи атаките по ирански цели на сирийска територия.  Нетаняху каза още, че бойната авиация успешно предотвратява всякакви опити за доставка на иранско оръжие за шиитската групировка „Хизбула”, в Ливан.  Израелският премиер недоволства от сделката за доставка на модерни руски противовъздушни системи за Сирия, но обещава да съгласува всички операции на сирийска територия с руските военни.  „Ще продължим с всякакви средства да неутрализираме иранското военно присъствие в Сирия. С президента Путин се договорихме руски и израелски военни в най-скоро време да се срещнат и да координират тези действия”, каза Бенямин Нетаняху министър-председател на Израел.", "date": "2018.09.26", "title": "Нетаняху: Израел ще продължи с атаките по ирански цели на сирийска територия"}
{"url": "https://www.faktor.bg/bg/articles/novini/balgariya/maya-manolova-vseki-grazhdanin-da-ima-individualen-dogovor-s-vik", "text": "Всеки гражданин да има индивидуален договор с ВиК оператора, настоява омбудсманът Мая Манолова. Според нея така ще се реши проблемът с липсата на справедливост при определянето на сметките за вода. „Освен собственото си потребление, отчетено от индивидуалния водомер, гражданите трябва да плащат допълнителен разход за общо потребление, който се сформира по несправедлив начин. Става дума освен за технологическите загуби, и за натоварването на добросъвестните потребители с част от сметките на тези, които нямат водомери, чиито водомери са неизрядни или са декларирали, че не обитават едно жилище, но реално там се потребява вода. Всички тези суми се разпределят върху добросъвестните платци”, изреди Манолова в предаването „Тази сутрин” по bTV. Според омбудсмана проблемът е, че при разпределянето на отговорностите всички задължения и ангажименти падат върху потребителите. „ВиК дружествата нямат абсолютно никакви ангажименти. Когато има кражба на вода, всъщност ВиК дружеството нищо не губи, защото етажната собственост плаща от джоба си през това общо потребление. Така дружеството няма интерес да отчита и контролира реално”, отбеляза Манолова.", "date": "2018.09.26", "title": "Мая Манолова: Всеки гражданин да има индивидуален договор с ВиК"}
{"url": "https://www.faktor.bg/bg/articles/pat-remontiran-za-16-mln-leva-vse-oshte-e-opasen", "text": "Път в село Рибново, ремонтиран за 16 млн. лева, продължава да е опасен. Въпреки колосалната сума, усвоена за ремонта му, пътят все още е осеян с камъни, липсват дори мантинели! Местните разказват, че такова е положението от 9 г.  По думите им пътят дори не е и узаконен, но пък е глътнал милиони за \"ремонт\".", "date": "2018.09.26", "title": "Път, ремонтиран за 16 млн. лева, все още е без мантинели"}
