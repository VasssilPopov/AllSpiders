{"url": "https://www.faktor.bg/bg/articles/lavrov-rusiya-shte-otgovori-ako-v-evropa-se-poyavyat-zabraneni-amerikanski-raketi", "text": "Русия ще предприеме ответни мерки, в случай, че в Европа се появят американски ракети, забранени от Договора за ликвидация на ракетите със среден и малък обсег (ДРСМО), заяви министърът на външните работи на Русия Сергей Лавров в интервю пред програмата „Москва. Кремъл. Путин“, текста на което бе публикуван на сайта на външното ведомство, предава ТАСС, съобщи агенция „Фокус“.   „За съжаление, нашите европейски колеги, чиято самостоятелност бихме искали да видим на практика, засега не са достатъчно готови за нея и се водят по САЩ даже и в случаите, когато това явно противоречи на техните интереси“, отбеляза Лавров. „Ще дам пример: гласуването по руските резолюции в подкрепа на запазването на ДРСМО“.   „Най-много вълнения по повод решението на САЩ да излязат едностранно от този Договор, чухме в Европа“, обърна внимание министърът. „Но целият Европейски съюз гласува против нашето предложение, т.е., на практика, за това ДРСМО да спре да съществува и над Европа отново да надвисне заплаха от разполагане на американски ракети, забранени от този Договор“.   „Следващият ход, разбира се, ще бъдат ответни мерки на Руската Федерация“, заяви руският дипломат. „Ние не сме избирали това, но в европейските столици, вероятно, не може да не разбират заплахата за самите европейци“.   По неговите думи, не е възможно да се обясни гласуването на страните от ЕС против предложението на Русия по друг начин, освен като „криво разбрана солидарност“.", "date": "2018.12.30", "title": "Лавров: Русия ще отговори, ако в Европа се появят забранени американски ракети"}
{"url": "https://www.faktor.bg/bg/articles/rusnatsite-izprashtali-defektni-dostavki-za-aets-kozloduy", "text": "Малко преди разпадането на тоталитарната комунистическа система Държавна сигурност е засякла дефектни съветски доставки за АЕЦ „Козлодуй” и е докладвала за тях. Това разкрива документ от архивите на Държавна сигурност, който   публикува онлайн. Той представлява строга секретна справка относно: Установени дефекти по оборудване, доставено от СССР за 5-ти и 6-ти блок на АЕЦ и забележки спрямо съветските специалисти, участващи в пусконачалните работи. Документът е от февруари 1989 г. и е подписан от началника на Общинското управление на МВР-ДС – Козлодуй, като е адресиран до началника на Областното управление на МВР-ДС – Михайловград (Монтана). В него са изброени констатираните дефекти по внесеното от СССР оборудване за въпросните блокове на АЕЦ „Козлодуй”. Те са описани подробно в общо 18 пункта, започващи с регенеративния топлообменник на филтърната система и завършват с дефекти във вентилаторите за охлаждане на шкафовете с електронни блокове. Във втората част на строго секретния документ са докладвани забележки, отправени от българските специалисти към съветските специалисти. Проблемите са групирани в 11 точки, като се почне от стремеж на съветските работници да отричат проблемите по оборудването, премине се през неуплътненото работно време с решаване на кръстословици и четене на вестници, и се стигне финансови проблеми, водещи до липсата на програми за обучение на специалистите за извършване на разчети за презареждане на 5-ти блок на атомната електроцентрала.", "date": "2018.12.30", "title": "Руснаците изпращали дефектни доставки за АЕЦ „Козлодуй”"}
{"url": "https://www.faktor.bg/bg/articles/tramp-izpadna-v-yarost-sled-razkritie-v-doklad-na-pol-manafort-che-ima-vrazki-s-ruski-shpionin", "text": "Американският президент изпадна в ярост, след като доклад на Пол Манафорт доказва, че има връзки с руски шпионин, пише британският The Sunday Express. Президентът на САЩ е заявил, че специалният адвокат Робърт Мюлер трябва да бъде разследван за това, че пречи на съдебното разследване. Той обвини екипа на Мюлер, че е изтрил хиляди текстови послания, разменени между двама бивши служители на ЦРУ, Питър Стрзок и Лайза Пейдж. Двамата бивши агенти, които очевидно са замесени в случая, са разменяли хиляди съобщения, свързани с Тръмп, докато са се занимавали със случая за имейлите на Хилари Клинтън и по разследването на руската следа в президентските избори от 2016-та.  В Туитър Тръмп написа: „Гневните демократи на Мюлер неотдавна изтриха приблизително 19 000 текстови съобщения, които са си разменили агентът на ЦРУ Лайза Пейдж и нейният любовник, агент Питър С. Тези текстове са били изискани, за да се докаже истината за руската връзка. Така напълно се е попречило на правосъдието. Правосъдното министерство през този месец установи, че ЦРУ не е имало намерения да изтрива текстовите съобщения, които двамата бивши агенти са си разменяли. Смята се, че те не са архивирани поради технологичен проблем. Въпреки това личният адвокат на президента - Руди Джулиани, е на мнение, че Мюлер трябва да бъде „разследван за унищожаване на доказателство, че е позволено тези съобщения да бъдат изтрити.” Последните послания в Туитър срещу специалния адвокат идват непосредствено след като списание „Тайм“ отпечата доклада на Пол Манафорт, който оглавяваше кампанията на Тръмп през 2016-та година.", "date": "2018.12.30", "title": "Тръмп изпадна в ярост: Доклад на Пол Манафорт доказва, че има връзки с руски шпионин"}
{"url": "https://www.faktor.bg/bg/articles/dzhumhuriet-kritichni-novogodishni-poslaniya-na-putin-kam-tramp-i-erdogan", "text": "Руският президент Владимир Путин изпрати критични и многозначителни послания по повод Нова година до президента на САЩ Доналд Тръмп и до турския президент Реджеп Тайип Ердоган, пише вестник „Джумхуриет”. В Новогодишното поздравление до Тръмп, Путин акцентира на позицията, че „Руския е готова за диалог със САЩ”. В поздравителното послание, Путин е подчертал, че „руско-американските отношения са най-важният фактор за обезпечаването на стратегическа стабилност и международна сигурност“ и е потвърдил, че „Русия е открита за диалог със САЩ по възможно най-широкия спектър от теми“. Освен това в съобщението се казва, че руският лидер е пратил поздравление и на бившия американски президент Джордж Буш – младши. В посланието до Ердоган Путин използва следния израз: „Убеден съм, че Турция и Русия ще продължат заедно да укрепват сигурността на Евразия”.  Руският президент напомня започнато изграждане на първи блок на АЕЦ Аккую и приключилото изграждане на морския участък на газопровода „Турски поток”. По отношение на Сирия, Путин обръща внимание на „общите усилия на Москва и Анкара в борбата с тероризма и осигуряването на решителен принос за политическия процес в тази страна”. Путин е изпратил Новогодишни поздравления и до президента на Сирия Башар Асад, пише още „Джумхуриет”.", "date": "2018.12.30", "title": "Путин с многозначително новогодишно послание към Ердоган с адрес Евразия"}
{"url": "https://www.faktor.bg/bg/articles/do-minus-20-shte-padnat-temperaturite-prez-yanuari", "text": "Най-ниските температури през януари ще бъдат между минус 18° и минус 13°, в котловините - до минус 20°, по Черноморието - около минус 10°, а най-високите – между 10° и 15°. Такава е прогнозата за времето през януари на Националния институт по метеорология и хидрология (НИМХ). Януари е най-студеният месец от годината и обикновено той определя характера на зимата – мека, нормална или сурова. Времето обикновено е облачно и мъгливо. При нахлувания на студен въздух от северозапад и североизток вали сняг и се създават условия за снежни виелици, особено в Северна България. Средният брой на дните със снежна покривка в Северозападна България е около 20, а по Черноморието от 2 до 5. В планините често духат силни ветрове, обикновено от северозапад и югозапад. През януари са регистрирани най-големите аномалии на времето в нашата страна. При нахлувания на арктичен въздух след изясняване са достигани най-ниските температури в повечето райони на страната – абсолютният минимум за страната е минус 38,3˚, измерен в Трън през 1947 г. През януари има и интензивни затопляния, при които температурите са се повишавали до 20-23˚. Тази година през януари се очаква средната месечна температура да бъде около и под нормата, която в Северна България и високите полета е между минус 3 и 0°, по Черноморието, в Горнотракийската низина и долината на р. Струма – от 0 до 3° а в планинските райони – между минус 8 и минус 3°. Месечната сума на валежите ще бъде около и над нормата, която е между 30 и 60 л/кв.м, в планините и най-южните райони – между 60 и 110 л/кв.м. Най-ниските температури през януари ще бъдат между минус 18° и минус 13°, в котловините - до минус 20°, по Черноморието - около минус 10°, а най-високите – между 10° и 15°.  През първите дни от януари се очаква нахлуване на студена арктична въздушна маса и през първото десетдневие температурите ще бъдат по-ниски от обичайните, въпреки че в края на периода относително ще се повишат. Към 3-4-ти и в края на десетдневието има повишена вероятност за валежи от сняг. През второто и третото десетдневие динамиката на атмосферните процеси ще е повишена. Температурите ще бъдат близки до обичайните. Вероятност за валежи има през периода 13-15-и, около 20-и, 25-и и в края на месеца.  В началото на месец януари 2019 г. слънцето в София изгрява в 7 ч. и 57 мин. и залязва в 17 ч. и 03 мин. Продължителността на деня е 9 ч. и 06 мин. В края на месеца слънцето изгрява в 7 ч. и 43 мин. и залязва в 17 ч. и 38 мин. Продължителността на деня е 9 ч. и 55 мин. Фазите на Луната през месеца са: 06.01 — новолуние, 14.01 — първа четвърт, 21.01 — пълнолуние, 27.01 – последна четвърт.", "date": "2018.12.30", "title": "Голям Сечко идва с арктически температури"}
{"url": "https://www.faktor.bg/bg/articles/poroshenko-podpisa-zakon-za-razshiryavane-na-morskite-granitsi-na-ukrayna-ot-12-na-24-morski-mili", "text": "Президентът Петро Порошенко подписа Закон, с който морските граници на Украйна се разширяват от 12 на 24 морски мили, съобщиха от пресслужбата на държавния глава, предава руската агенция EA Daily. „Съгласно закона, прилежащата зона е зона в открито море, която принадлежи към териториалното море на Украйна и външна граница, която се намира на повече от 24 морски мили, считани от изходните линии, от които се отмерва ширината на териториалното море на Украйна“, се казва в съобщението. Според Закона в Черно море се въвежда „прилежаща зона“ на Украйна, която е установена на 24 морски мили (44,4 км) от изходните линии, от които се смятат териториалните води на страната, обяснява медията, като посочва, че принципно териториалните води са ограничени в зоната от 12 мили (22,2 км) от тези линии. Руската агенция отбелязва още, че във въпросната зона от 24 морски мили Военноморските сили на Украйна ще могат да спират, оглеждат, задържат или арестуват чуждестранни кораби и членовете на техния екипаж. Ако плавателният съд е нарушил законодателството и се опитва да се скрие, то на украинските сили са дадени правомощия да преследват нарушителя и да го задържат, за да бъде подведен под отговорност „в съответствие с Конвенцията на ООН по морското право от 1982 година“. Правото за преследване важи, докато плавателният съд не влезе в териториалното море на държавата, под чийто флаг плава, или на която и да е друга държава. Законът влиза в сила на следващия ден след обнародването му.", "date": "2018.12.30", "title": "Порошенко подписа закон за разширяване на морските граници на Украйна от 12 на 24 морски мили"}
{"url": "https://www.faktor.bg/bg/articles/vuchich-sarbiya-nyama-da-se-otkazhe-ot-ruskiya-gaz-za-da-udovletvori-zapada", "text": "Сърбия няма намерение да се откаже от руския газ в полза на по-скъпия втечнен газ, за да удовлетвори Запада, заяви снощи сръбският президент Александър Вучич в ефира на телевизия Студио Бе, предаде ТАСС и БТА.  \"Аз няма да плащам двойна цена за втечнен газ, за да се хареса това на някого на Запад. Аз купувам евтин газ, за да може гражданите да живеят, а промишлеността да се развива. Това не са мои пари, това са пари на гражданите, държавни пари\", заяви сръбският президент.  По думите му темата за природния газ ще бъде една от най-важните по време на посещението на руския президент Владимир Путин в Белград на 17 януари. \"За нас най-важно е да се договорим с руснаците, ние това искаме и това ще направим\", каза Вучич.  Сръбският президент отбеляза още, че на предстоящата среща с Путин ще говорят също за Косово и за ситуацията в Украйна и Сирия.", "date": "2018.12.30", "title": "Вучич: Сърбия няма да се откаже от руския газ, за да удовлетвори Запада"}
{"url": "https://www.faktor.bg/bg/articles/putin-igra-hokeen-mach-na-cherveniya-ploshtad", "text": "В събота руският президент се срещна с беларуския си колега Лукашенко за втори път тази седмица, за да обсъди въпросите на интеграцията. В същия ден, вечерта, Путин взе участие в мача на приятелската \"Нощна лига\", която се проведе на пързалка на Червения площад. Путин разкри, че е предложил на Лукашенко да остане и да вземе участие в хокейния мач, но беларуският му колега отказал, не би могъл да го направи поради ангажименти. \"Той каза, че трябва да бъде у дома си, в Минск, има много въпроси, актуални въпроси за решаване. Преди Новата година те винаги са много, но ние се съгласихме с него, че ще се видим и ще играем заедно, ще караме ски\", обясни руският президент в интервю за телевизионния канал \"Русия 24\". Срещата е традиционна за това време на годината. Руският президент застана начело на отбора с руски политици, който се изправи срещу бивши звезди на Националната хокейна лига, като Павел Буре и Вячеслав Фетисов. Тимът на руския лидер спечели с 12 на 7 точки.", "date": "2018.12.30", "title": "Лукашенко отказа на Путин да се включи в хокейния мач на Червения площад"}
{"url": "https://www.faktor.bg/bg/articles/novini/svyat/ravnosmetkata-ot-voynata-v-siriya-nesamnen-triumf-za-asad", "text": "Сирийските кюрди се чувстват предадени от американците и се обръщат за помощ към диктатора в Дамаск. Можем да го наречем фиаско, но тъкмо това е цената на турско-американската сделка за Сирия.   Първоначално протестът срещу режима на Асад бе колеблив, но постепенно набра мощ. А когато диктаторът реагира с брутални репресии, протестите заляха цялата страна. Оттогава изминаха повече от седем години и половина. От онези пролетни дни на 2011 година досега загинаха стотици хиляди души. Милиони бяха принудени да напуснат родните си домове, прокудени с насилие. Сирийската гражданска война, която бързо се превърна от регионален в международен конфликт, продължава много дълго от двете кървави световни войни на 20-ия век. Каква ужасяваща трагедия само! И какво опустошение! В началото на бунта се смяташе, че е само въпрос на време, докато Асад сподели съдбата на някои други арабски диктатори. Но и днес той отново държи властта здраво в ръце - не на последно място благодарение на военната намеса на Русия и Иран. Неговите покровители разбиха бунтовническите милиции без да щадят цивилното население, което даде много жертви. Така територията, над която господства Асад, отново се уголеми. Ето че сега дори сирийската кюрдска милиция YPG се обърна към него за помощ, за да си осигури защита от турска инвазия. Сирийските войски дори навлязоха в град Манбидж, а от този кюрдски регион Асад навремето беше побързал да се изтегли! Това е несъмнен триумф за Асад и неговите външни покровители. Той показва какви последици има обявеното от Доналд Тръмп изтегляне на американските войници от региона. Защото те бяха съюзници на кюрдите от YPG в успешната битка срещу джихадистите на „Ислямска държава“ (ИД). Или по-скоро: бойците от YPG бяха сухопътните войски на Вашингтон в Сирия. Сега кюрдите се чувстват предадени и затова се обръщат за помощ към диктатора в Дамаск. Можем да го наречем фиаско, но тъкмо това е цената на турско-американската сделка за Сирия. Дали ще има турска офанзива в кюрдския регион на Сирия – не е сигурно. Ясно е обаче друго: подобна офанзива неминуемо ще доведе до военен сблъсък с Асад. Подобно нещо изобщо не е изключено. Възможно е обаче „сирийският буфер“ да задържи турците на разстояние. Равносметката от войната е катастрофална. Режимът на Асад успя да се задържи чрез невероятна бруталност. Някогашните очаквания, че той ще се „открие“ към света, станаха на пух и прах. Правилата на играта в Сирия се определят от външни играчи. За някакво възстановяване на разрушената страна не може и дума да става. Единственото положително нещо е, че терористичните банди на ИД бяха разбити – но този успех на международната коалиция е преди всичко заслуга на кюрдите.", "date": "2018.12.30", "title": "Равносметката от войната в Сирия: Несъмнен триумф за Асад"}
{"url": "https://www.faktor.bg/bg/articles/prez-2019-g-shte-se-stroyat-119-km-novi-patishta-709-km-shte-se-remontirat", "text": "Експертите от Световната банка се очаква скоро да предложат варианти за тарифи и обхват на тол системата, която ще бъде въведена у нас поетапно през следващата година. След това те ще бъдат подложени на обществено обсъждане, като ще трябва да се премине и през процедура по одобрение от страна на ЕК. Това съобщи в интервю за БТА министърът на регионалното развитие Петя Аврамова. Тя заяви, че през 2019-а ще бъдат изградени близо 119 км нови пътища. Индикативната стойност на проектите е около 1 млрд. лева, като финансирането ще дойде от бюджета и от евросредства. Аврамова потвърди, че целта е магистрала \"Хемус\" да бъде готова до 2024 г., а при добра организация амбицията е магистрала \"Струма\" да бъде завършена в предвидените срокове - до 2023 г. През 2019-та година ще се изграждат близо 119 км нови пътища. Това съобщи в интервю за БТА, министърът на регионалното развитие и благоустройството Петя Аврамова.  Паралелно с новото строителство на пътна инфраструктура ще бъдат ремонтирани 709 км републикански пътища. Настилката е в лошо състояние при 25% от пътищата. Една от мерките за подобряване на безопасността е завишаване на изисквания за отводняване на пътното платно, за да се избегне създаването на  \"аквапланинг\". В участъците с по-сложно движение ще се поставя осветление, за да се осигури по-голяма видимост и безопасност.", "date": "2018.12.30", "title": "През 2019 г. ще се строят 119 км нови пътища, 709 км ще се ремонтират"}
{"url": "https://www.faktor.bg/bg/articles/obshtestvo/ulitsata/zhena-iska-da-stane-donor-na-ivan-laskin", "text": "Много българи предложиха в социалните мрежи помощта си на актьора Иван Ласкин, който се бори за живота си във ВМА през последните дни. Жена на име Деси Стоева дори предложи да стане донор. „Моля за информация дали се търси трупен донор или може и част от черен дроб. Готова съм да даря, ако съм годна\", написа тя. Стоева заявява, че не желае публичност. „Искам само да помогна на едни свестни хора, ако мога“, сподели ни жената, цитирана от „Монитор“. В профила на съпругата на Ласкин – актрисата и тв водеща Александра Сърчаджиева, много фенове споделиха кръвните си групи и предлагат дарение. „Иван Ласкин е във ВМА, за него се грижат професионалисти, които полагат всички необходими грижи и адекватни действия за неговото възстановяване. Искаме да помолим всички призиви за кръводаряване, медикаменти и дарения да се случат след официално поискано съдействие! Молим за разбиране и съпричастност към семейството на Иван и нека Александра бъде тази, която потърси помощ и разговори!“, написа близка до семейството, след като стана ясно, че към момента няма нужда от кръводарители. До подобно уточнение се стигна, след като на таблото със съобщения в Народния театър се появи обява със следния текст: „Колеги, състоянието на Иван Ласкин е много тежко, спешно се нуждае от преливане на кръв“. Че Ласкин отново е влязъл в болница, стана ясно в четвъртък. Той бе приет със силни болки във ВМА, след като прекара известно време в \"Пирогов\". Черният му дроб го е предал, а лекуващите лекари са взели решение да го поставят в изкуствена кома. Специалисти обясняват, че актьорът има проблем със съсирването на кръвта и това затруднява откриването на подходящ донор, чиито показатели да съвпадат или поне да се доближат до неговите. Състоянието на Иван Ласкин е изключително тежко. Към момента медиците се въздържат да дават прогнози за изхода от лечението. Лекарите са лаконични, тъй като близките му не желаят много да се шуми с подробности по случая.", "date": "2018.12.30", "title": "Жена иска да стане донор на Иван Ласкин"}
{"url": "https://www.faktor.bg/bg/articles/prostrelyaha-24-godishen-v-stolichen-kvartal-sled-spor-na-ulitsata", "text": "Сигнал за стрелба в столичен квартал е подаден малко след 21 часа снощи, съобщиха от полицията. По първоначални данни, след възникнал спор на улицата, 33–годишен прострелял в крака 24–годишен мъж. Пострадалият е транспортиран в болнично заведение за оказване на медицинска помощ. Извършителят е задържан с полицейска мярка за 24 часа. Работата по установяване на причините и обстоятелствата около инцидента продължават.", "date": "2018.12.30", "title": "Простреляха 24-годишен в столичен квартал след спор на улицата"}
{"url": "https://www.faktor.bg/bg/articles/prez-2018-g-darzhavata-e-harchila-po-21-3-mln-lv-na-den", "text": "Според статистиката на Агенцията по обществени поръчки през изминалата година държавата е ускорила харченето на пари до 21,3 милиона лева дневно. За сравнение през 2017 г. сумата е 18,6 млн. лева, а през 2016 г. - 16,4 млн. Една от основните причини за повишението на харчовете е, че започна усвояването на евросредствата по настоящия програмен период.   Общата стойност на сключените договори за обществени поръчки е над 7,8 млн. лева. И тази година строителните поръчки са на по-ниска стойност от парите, които отиват за доставки на различни материали. За строителство отделената сума 2 милиарда и 580 млн. лева.   Очаква се обаче следващата година парите за строителство да се увеличат заради заложените повече капиталови разходи за общините, както и очакваното увеличение на усвояването на европроекти в сферата на ВиК и изграждането на пътища.   Обичайно дружествата с най-голям брой обществени поръчки за година са Електроенергийния системен оператор и ТЕЦ \"Марица изток 2\", посочва БНТ. За първи път обаче Столична община е изместена от Община Варна в класацията. Изостава и Централния орган за покупки, който пазарува за държавната администрация и се намира в Министерството на финансите.   Броят на поръчките не отговаря на сумите, които се харчат. Една от най-големите поръчки обявени през тази година беше пусната в последните часове на 2018 г. и на стойност 2,2 млрд. лева. Конкурсът е за изграждане на газова тръба, а възложител - държавната \"Булгартрансгаз\".   Ако се съди по държавния бюджет през следващата година - изхарчените пари ще бъдат повече. Държавата е заложила рекорден брой разходи с четири приоритета - увеличение на доходите, образование, отбрана и социална политика. Заплатите в бюджетния сектор ще нараснат с 10 на сто, в образованието с 20%, а за отбрана и социална политика също е предвидено увеличение на средствата. Всички тези суми трябва да минат през закона за обществените поръчки, за да бъдат изразходвани.", "date": "2018.12.30", "title": "През 2018 г. държавата е харчила по 21,3 млн. лв. на ден"}
{"url": "https://www.faktor.bg/bg/articles/golyama-iznenada-mariana-vekilska-napuska-bi-ti-vi", "text": "Водещата Мариана Векилска, която е част от екипа на Би Ти Ви още от старта на телевизията през 2000 година, поема по нов професионален път от януари 2019. Тя се впуска в ново предизвикателство извън България и извън сферата на медиите след 18 успешни години на малкия екран. \"Отивам в Брюксел, където ще работя в европейска институция. В живота има динамика. На 25 дойдох в Би Ти Ви и бях единственият репортер в сутрешния блок. Шегувам се, че няма нещо, което не съм правила, освен да мина с прахосмукачка. Но направих и това. Време е да тръгна в нова посока.\" Това обяви самата тя в ефира на „Тази събота и неделя“. „Винаги съм се чувствала чудно хубаво в телевизията, в Би Ти Ви специално, заедно с всичките ни прекрасни колеги. Трудно се взема такова решение – да се разделиш със семейството си, но 18 години са толкова много, че е добре да постигна още нещо, да стана добра в още нещо и да успея в още нещо“.  Зрителите познават Мариана Векилска с работата й във всички жанрове на телевизионната журналистика. Била е репортер, водещ на сутрешния блок и на новините, както и продуцент. Освен с високия си професионализъм, Мариана Векилска демонстрира своята отдаденост към работата си и като допринася за редица каузи, които Би Ти Ви реализира през годините. „Да изчистим България заедно“, „Великолепната шесторка“, „Българската Коледа“, „bTV и мечето“, „Направи го за България“, „Пощенска кутия за приказки“, „Един ден на Витоша“ – това са само част от инициативите, на които водещата е посветила своето време и енергия. „Мариана Векилска е високо ценен професионалист в екипа. Ще липсва на всички ни тук в нюзрума, но зрителите на „Тази събота и неделя“ могат да разчитат, че ще продължават да се наслаждават на чудесно телевизионно предаване със сутрешното си кафе през уикенда“, коментира директорът „Новини, актуални предавания и спорт“ в телевизията Венелин Петков.", "date": "2018.12.30", "title": "Голяма изненада: Мариана Векилска напуска Би Ти Ви"}
{"url": "https://www.faktor.bg/bg/articles/kubrat-pulev-plashtah-si-za-da-imam-priyateli", "text": "Българската звезда  на професионалния боксов ринг  Кубрат Пулев застана пред камерите на Нова телевизия в откровен разговор за битките, победите, приятелството и предателствата, за любовта и равносметката. Той е известен с бързината и силата си. Има само една загуба на ринга. А след всеки мач носи в ръцете си българското знаме. Най-добрият ни боксьор сподели , че още преди да се роди, е било замислено да стане боксьор. Решението било на баща му. Именно той бил най-големият стимул да се превърнат с брат му Тервел в големи шампиони. „Знам, че баща ми е в мен, в душата ми. Неговият дух и сила са с мен“, каза Кобрата. „Знам, че той ме подкрепя. Сега, ако можех, бих му казал – благодаря“, добави той и призна, че би бил критикуван за това, че не е създал семейство. \"С лед време се виждам с 2-3 деца, на които да предам това, което съм научил.\" В отговор на въпрос Кубрат Пулев се определи като добър, истински човек. Господ ми е дал много, за да мога да давам. Никога няма да забравя това, заяви боксьорът. „С годините и славата приятелите станаха по-малко. Много от тях се оказаха такива само за маса, за купон. Показаха ми, че не може да се разчита на тях. Давал съм пари назаем на приятел и после забравя изобщо да ми ги върне. И накрая ми казваха: „Трябва да ни оставиш тези пари, защото ние толкова години сме до теб и те подкрепяме”. Излиза, че си плащах, за да имам приятели”, каза Кубрат Пулев. Според него прекалената доброта му е голяма слабост. Той сподели още, че любимата му Андреа също му е слаба страна. „Много е важно, когато на един човек му се даде всичко, да може да го оцени. Обикновено не оценяваме нещата, докато не ги изгубим. Надявам се нещата с Андрея да тръгнат в правилната посока и след време да имаме деца. С нея сме малко сблъсък на характери”, каза още най-добрият ни боксьор. Кубрат определя годината като силна и успешна професионално. „Двама мои противници, които много говореха, се отказаха от мача. Обясняваха, че ме е страх, пък накрая не дойдоха. Изиграх мачовете си с успех”, допълни боксьорът. Той вярва, че България я чакат хубави дни. И иска хората да го  запомнят  като достоен човек, който обича родината си.  \"Плаче ми душата, като видя в чужбина хубаво облечени възрастни хора, които са необременени, забавляват се. За този хубав живот обаче те са се преборили, преборили са се техните родители, ще се борят и техните деца\", посочи Пулев. Имам чувството, че политиците у нас си мислят, че ще живеят по 2000 - 3000 години. Не мога да повярвам как може да има такава алчност, такава жажда за власт. Това каза в предаването \"Събуди се\" пред Нова телевизия боксьорът Кубрат Пулев. Интелигентни хора, обаче объркани. Те продават душите си, обаче народното проклятие ще ги застигне. Има едно око отгоре, което винаги гледа, подчерта боксьорът Всички сме временно тук - и те, и ние. Много преди тях са ламтели за много пари, слава и власт, но всички тези хора ги няма и нищо не са занесли с тях. Няма проблем - днес ще открадне, утре свие, вдругиден ще скрои номер, но ще остане като господина, който не е направил нищо - през целия си живот е искал да се облагодетелства на гърба на другите, заяви Пулев.", "date": "2018.12.30", "title": "Кубрат Пулев с тъжна равносметка: Плащах си, за да имам приятели"}
{"url": "https://www.faktor.bg/bg/articles/kultura/elin-pelin-spasil-staklenitsata-sas-sartseto-na-ivan-vazov-ot-bombardirovkite-nad-sofiya", "text": "Ролята на моя дядо за спасяването на българските евреи е значителна. Той е един от главните инициатори за вкарването на петицията. Той е бил от близкото обкръжение на цар Борис Трети и това е помогнало. В последствие цялата българска интелигенция и духовенство го подкрепят. По време на гоненията той приютява две еврейски семейства в къщата си. Това разказа внукът на Елин Пелин - Елин Иванов, по БТВ. По време на англо-американските бомбардировки над София през ноември 1943-април 1944 г. Елин Пелин е бил уредник в къщата-музей на Иван Вазов и бягайки, взима стъкленицата със сърцето на патриарха на българската литература, изоставяйки зад себе си творчеството си. В резултат на това се губят негови неиздадени произведения, разказа издателят Христо Коцев. Внукът на писателя бе категоричен, че творчеството на дядо му е насочено изключително към човека. „Всички негови герои са основата на творбите му, а основата са техните взаимоотношения. Андрешко е изключително диалогичен разказ и в него има едно интересно вплитане. Той е положителен герой, защото прави всичко не за себе си, а за да спаси своя приятел. Трябва един нов прочит на произведенията на дядо ми, защото бяха натоварени идеологически. Творчеството му трябва да се чете просто човешки“, подчерта той. За новата година Елин Иванов пожела на българите повече усмивки, вяра и да препрочитат това, което е написал дядо му, защото всеки ще намери нещо лично за себе си.", "date": "2018.12.30", "title": "При бомбардировките над София Елин Пелин зарязал разказите и побягнал със сърцето на Иван Вазов"}
{"url": "https://www.faktor.bg/bg/articles/shopskata-salata-bila-izobretena-na-edno-sabranie-v-balkanturist-prez-1955-g", "text": "Оригиналната рецепта за Шопската салата е измислена и утвърдена през 1954-55 г. в ресторант \"Черноморец\" в курорта \"Св. св. Константин и Елена\" (\"Дружба\" 1957 -1992 г. бел. ред.). Това разказа пред БНР Петър Дойчев, наричан \"доайен на българския туризъм\". Той е започнал работа в отрасъла през 1948 година и достига до началник на отдел \"Средства за подслон и хранене\" към Комитета по туризъм. Носител на орден \"Стара планина\", почетен гражданин на Бургас и Варна. Дойчев разказа, че във въпросния ден в ресторанта бил генералният директор на \"Балкантурист\" Владо Костов. \"Една сутрин той събра специалистите в ресторанта – главния готвач, отговорника студена кухня, сервитьори и други служители. И аз присъствах на това събиране с цел да разнообразим менюто на ресторанта, защото напливът вече беше голям и естествено започнахме със салатите\", разказа случката Дойчев. След като била одобрена рецептата на новата Шопска салата в този ден, след дегустация, тя е \"пусната в производство\". Оригиналната рецепта се различава от вариантите, които се сервират днес. Дойчев обясни, че Шопската салата е продължение на Жътварската салата на \"Балкантурист\" и даде и оригиналната рецепта: \"Шопската салата е изградена от домати и краставици, чушка печена (почистена от люспички и семки), лук (червен сладък). Той добави, че показател на салатата е лютата чушка поставена отгоре. Разликата между Жътварската и Шопската салата е, че на Жътварската е раздробено сиренето отгоре, а при Шопската е стъргано сиренето. \"Украсата трябва да е от магданоз, никакви розички от домат и други хрумвания. Сервитьора трябва да попита дали клиентите искат лук или не, а грамажа на ястието е 150-180 г.\", даде указания Дойчев. Жътварската е със сурова чушка и кромид лук, обясни друга разлика Дойчев. Той разказа още, че салатата е наречена Шопска, заради лютата чушка, тъй като шопите обичали люто. \"Тази салата е марката на България. Трябва тази салата да се защити\", призова Петър Дойчев с искане за патент. Шопската салата е популярна на Балканите и Централна Европа и в няколко страни смятат рецептата за своя традиционна.", "date": "2018.12.30", "title": "Шопската салата била \"изобретена\" на едно събрание в \"Балкантурист\" през 1955 г."}
{"url": "https://www.faktor.bg/bg/articles/rosen-yordanov-sluchayat-s-desislava-ivancheva-se-prevarna-v-politicheska-patetika-1", "text": "В случая с Десислава Иванчева има данни за престъпление, но впоследствие цялото нещо беше превърнато в политическа патетика, в истерия. Накрая Иванчева ще бъде превърната в герой. Но не може да е герой човек, който е написал над 300 жалби, който има пълна липса на самокритичност. Онова, което се вижда по медиите, не е това, което реално се случва. И проблемът не е в медиите, а в начина, по който се представят нещата, заяви по Нова телевизия криминалният психолог Росен Йорданов, който бе помолен да коментира криминалните събития през 2018 г. \"Годината не се различаваше толкова като типове и динамика на престъпленията.  Чисто статистически сигурно дори са по-малко от предишни години.  Затвърждава се обаче трудността за реформа на начина, по който се мисли в системата за сигурност\", посочи криминалният психолог. \"Трябва тези системи да разберат, че живеят в различна медийна среда от тази през периода на комунизма, когато системата за сигурност е обвита в конспиративност, в тайнственост\",  каза още Йорданов. По думите му между обществото и полицията трябва да има по-голямо доверие. Това може да се случи с действията на полицията. \"При някои от криминалните случаи през годината МВР се справи добре, в някои - изключително зле, както в случая с шесторното убийство в Нови Искър\", добави още той.  „За съжаление няма как да спрем убийствата. Винаги ще има такива случаи. Насилието над жени не е въпрос само на обществена санкция, то е въпрос на психика. Във всеки един от нас спи по един агресор, който в дадена ситуация може да се отключи”, допълни още психологът.", "date": "2018.12.30", "title": "Росен Йорданов: Накрая ще изкарат Десислава Иванчева герой"}
{"url": "https://www.faktor.bg/bg/articles/rekordno-malko-razhdaniya-prez-2018-godina", "text": "По данни на Министерството на здравеопазването през тази година са се родили над 11 500 по-малко бебета в сравнение с миналата. Според лекари основните причини са лошото икономическото положение и тенденцията все повече жени да раждат първото си дете в по-напреднала възраст. Традиционно и тази година най-много са новородените в София - малко над 11 хиляди. За съжаление с близо 4 500 по-малко в сравнение с миналата. От градовете с най-много новородени у нас нарастване тази година има само във Варна. \"Има си и в днешно време семейства с много деца. Така решават и отглеждат и повече от две деца. Има и семейства и с по три и повече деца, така че не може да се даде една рецепта валидна за всички, но като цяло тенденцията е негативна\", заяви пред БНТ д-р Сергей Славов, акушер-гинеколог в СБАЛАГ \"Майчин дом\". И тази година най-малко бебета има в областите Перник, Разград, Ямбол и Видин.", "date": "2018.12.30", "title": "Рекордно малко бебета през 2018 година"}
{"url": "https://www.faktor.bg/bg/articles/obshtestvo/betina-zhoteva-lipsvat-mi-mikov-yanaki-stoilov-merdzhanov-drugoto-e-lyav-anarhizam", "text": "Журналистката Бетина Жотева, която е член на СЕМ, коментира пред Нова тв политическите събития през отиващата си 2018 година. Според нея проблемът на управляващата коалиция са Патриотите. \"Коалиционната култура в България е на изключително ниско ниво\", посочи Жотева.  \"Никога не съм мислила, че ще кажа, че ще ми липсват хора като Миков, Янаки Стоилов, Мерджанов - хора, които имаха своите категорични позиции, но бяха комуникативни. Тези не са. Те са като крайно леви анархисти\", категорична бе Жотева.  \"Политическият бабаитлък на БСП не носи нищо хубаво на страната. Липсата на всякакво желание за диалог ни докарва до това състояние\", посочи още тя и добави: \"Който каквото и да иска да свърши като реформи в тази държава, винаги се намират или непрофесионални, или лобистки, или неправителствени организации, или вездесъщите синдикати, които връщат всяка идея 10 стъпки назад. Ние няма да помръднем, ако не се удари по масата и се каже - ето това го реформираме\", каза журналистката.", "date": "2018.12.30", "title": "Бетина Жотева: Липсват ми Миков, Янаки Стоилов, Мерджанов, другото е ляв анархизъм и бабаитлък"}
{"url": "https://www.faktor.bg/bg/articles/obshtestvo/ulitsata/anton-todorov-radev-podbuzhda-ofitserite-kam-nepochinenie-yavno-se-gotvi-za-voenno-polozhenie-i-ednolichna-diktatura-video", "text": "Как сам се разобличи оня ден Румен Радев, на 28 декември, когато връчваше генералски пагони на трима нови генерали, акцентира в свой коментар във фейсбук политологът Антон Тодоров. Той припомня точно думите на президента: \"Вашата офицерска чест и преданост към род и родина ще бъдат поставяни все по-често на изпитание и помнете, че от историята на българския генералитет сляпото покорство и безропотно подчинение могат и да донесат една звезда отгоре на Вашите пагони и още няколко години служба, но не могат да спасят от презрението на подчинените и на българския народ.\" Тодоров коментира, че днес Радев директно  подбужда офицерите „към неподчинение на парламент и правителство. Явно се готви за военно положение и еднолична диктатура”. Но не така явно е мислел, когато през лятото на 2016 година подава рапорт да бъде освободен от военна служба и прибира от държавата над 132 хиляди лева обезщетения и доволстви. Документите красноречиво говорят за това, казва Тодоров и добавя с ирония: „С тези купища каймета Деса Мерцедеса може да си купува парцалки откъдето си поиска, когато си поиска, с когото си поиска! Факт! А Вие лапайте мухите и пак гласувайте за \"героичния\" генерал! Който по собствените му думи, след като е станал генерал-майор, а по  негово време авиацията ни е достигнала кота нула, то очевидно е, че \"сляпото покорство и безропотно подчинение могат и да донесат една звезда отгоре на Вашите пагони и още няколко години служба\".", "date": "2018.12.30", "title": "Антон Тодоров: Радев подбужда офицерите към непочинение, явно се готви за военно положение и еднолична диктатура(видео)"}
{"url": "https://www.faktor.bg/bg/articles/turskiyat-zhurnalist-otvlechen-v-svilengrad-prisadata-mi-e-bila-izdadena", "text": "60-годишният журналист Шюкрю Бенли, който бе отвлечен и изтезаван край Свиленград, сподели преживяното на страницата си във „Фейсбук”. „Присъдата ми е била издадена! В нощта на изтезанията стрелецът, който извърши нечовешките насилия върху мен, се изпусна и каза: „Президентът издаде смъртната ти присъда”. Но трябваше да знаят, че само аз мога да си издам подобна присъда. Смятаха, че заради изтезанията и заплахата за смърт няма да отида в полицията. Нямат идея кого имат за противник. Имената на извършителите и онези които подстрекават убийството ми, са в ръцете на полицията. Оставям на вас, скъпи приятели и близки, изводите от случилото се. Останете с добро”, пише Бенли. Журналистът е бил отвлечен от Свиленград на 22 декември, пише местното издание „Сакар нюз”. Откаран е в къща в село Чернодъб, където срещу него е проявено насилие. Пострадалият е бил изоставен край Пловдив след полунощ на 23 декември. По случая е образувано досъдебно производство. Kъм момента няма задържани лица. Бенли живее от около година и половина в България. По време на разпита е заявил, че му е отнета сума от 3000 евро.", "date": "2018.12.30", "title": "Турският журналист, отвлечен в Свиленград: Присъдата ми е била издадена!"}
{"url": "https://www.faktor.bg/bg/articles/dve-zemetreseniya-razlyulyaha-vrancha", "text": "В румънския сеизмичен район Вранча са регистрирани две земетресения в тричасов интервал тази нощ, съобщава информационният сайт Зиаре, цитиран от БТА. Националният институт по геофизика съобщи, че първият трус е регистриран в 23,00 ч. в окръг Вранча с магнитуд от 2,6. Земетресението е станало на дълбочина от 84 км. Вторият трус е регистриран в 1,21 ч. с магнитуд 2,4, съобщават още румънските сеизмолози. Дълбочината на второто земетресение е 121 км. През декември във Вранча са регистрирани общо 17 земетресения, като най-силното е било с магнитуд от 3,3.", "date": "2018.12.30", "title": "Две земетресения разлюляха Вранча"}
{"url": "https://www.faktor.bg/bg/articles/predimno-oblachno-ostava-dnes", "text": "Днес ще остане предимно облачно, но ще е почти без валежи. Ще духа слаб вятър от северозапад. Минималните температури ще са предимно между между минус 3 и 2 градуса, максималните - между 3 и 8 градуса. Над планините ще е предимно облачно, почти без валежи. Ще духа до умерен северозападен вятър. Максималната температура на височина 1200 метра ще е около минус 2 градуса, на 2000 метра - около минус 8 градуса, съобщават от НИМХ.", "date": "2018.12.30", "title": "Предимно облачно остава днес"}
{"url": "https://www.faktor.bg/bg/articles/mashtaben-protest-sreshtu-vuchich-v-tsentara-na-belgrad", "text": "Хиляди сърби протестираха в Белград срещу президента Александър Вучич и неговата управляваща Сръбска прогресивна партия, предаде Ройтерс. Те скандираха „Вучич е крадец” по време на мирното шествие в центъра на града. Протестиращите настояват за медийна свобода и спиране на атаките срещу журналисти и опозиционни политици. Това е четвъртият подобен протест в последните седмици. Първият беше проведен в отговор на нападение над опозиционния ляв политик Борко Стефанович, който бе пребит в Крушевац, Южна Сърбия, на 23 ноември, припомня Би Ти Ви. Поддръжниците на Алианс за Сърбия, опозиционна формация, в която влизат над 30 партии и организации, твърдят, че Вучич е автократ, а партията му е корумпирана, което категорично се отрича от партийното ръководство.", "date": "2018.12.30", "title": "Мащабен протест срещу Вучич в центъра на Белград"}
{"url": "https://www.faktor.bg/bg/articles/yunker-es-ne-se-opitva-da-zadarzhi-velikobritaniya", "text": "Председателят на Европейската комисия Жан-Клод Юнкер увери, че Брюксел не се опитва да задържи Великобритания в ЕС и иска да започне да обсъжда бъдещите връзки веднага щом британският парламент одобри Брекзита, за да се фокусира на собственото си единство преди предстоящите избори през май, предаде Ройтерс и БТА.   \"Намеква се, че нашата цел е да задържим Великобритания в ЕС с всички възможни средства. Нямаме подобно намерение. Всичко, което искаме, е яснота за нашите бъдещи отношения\", заяви Юнкер в интервю за в. \"Велт ам зонтаг\". \"Ние зачитаме резултатите от референдума\" за напускане на ЕС, подчерта той.   Юнкер подчерта, че ЕС е готов да започне да договаря ново споразумение с Великобритания, веднага щом британският парламент одобри споразумението за отделяне от блока. Той обаче призова Лондон да се мобилизира \"и след това да ни кажете какво искате\". \"Изхождам от презумпцията, че Великобритания ще напусне ЕС, защото това реши народът\", подчерта председателят на ЕК, отказвайки да бъде въвлечен в дебата дали трябва да се проведе втори референдум. \"Това е въпрос, който британците трябва да решат\", заяви той.   Освен това Юнкер заяви, че следи внимателно действията на президента на САЩ Доналд Тръмп по отношение на търговията. \"Вярвам му, докато спазва думата си. А ако престане да я спазва, и аз няма да се чувствам обвързан от моята\", заяви председателят на ЕК, коментирайки напрежението около тарифите за внос на автомобили.   Освен това Юнкер предупреди, че гражданите на ЕС се отчуждават все повече и това е проблем, по който трябва да се работи още преди изборите през май, за да се гарантира, че това разделение няма да стане прекалено дълбоко. \"Не трябва да намекваме, че популистите са прави. Те са просто шумни и нямат конкретни предложения за решаване на предизвикателствата на нашето време\".   Европа трябва да бъде единна в борбата срещу троловете и хакерските групи от Китай и Русия, които може да се опитат да повлияят на гласуването, добави Юнкер.", "date": "2018.12.30", "title": "Юнкер: ЕС не се опитва да задържи Великобритания"}
{"url": "https://www.faktor.bg/bg/articles/betina-zhoteva-zapochvat-da-mi-lipsvat-mikov-yanaki-stoilov-merdzhanov-drugoto-e-lyav-anarhizam", "text": "Политологът Татяна Буруджиева коментира пред Нова телевизия политическата 2018 година. Според нея протестите са белязали отиващата си година, като са \"показали едни нерешени проблеми\". \"Те показват една обща тенденция, която засяга и България, и почти цяла Европа - хората искат те да задават дневния ред на политиците и дори те да управляват - вижте \"жълтите жилетки\". Въпросът е, че вече започнаха до такава степен да се разминават политици и граждани, че гражданите нямат нито търпение, нито доверие към политиците\", коментира тя.  По думите й, не е проблем дали едно правителство сменя министри, а дали може да остане на власт. \"През изминалата година нямаше сериозен протест, който да беше породен от желанието да се смени властта, въпреки заявките на опозицията. Тя можеше да организира такъв протест, ако смяташе, че му е време, посочи Буруджиеваа. Ако има нещо устойчиво, това е вербалната атака на БСП. Що се отнася до ГЕРБ, проблемът, освен че става въпрос за втората година от управлението, е, че става въпрос за държанието на Обединените патриоти, което подрива управляващата коалиция\", коментира още политическият анализатор. Буруджиева даде пример с реформата в здравеопазването: \"Нещата минаха по съвсем разумен начин. Разбира се, опозицията имаше своите критики. Но да ви кажа честно, кой разбра каква различна реформа предлага тази опозиция?!\" Татяна Буруджиева направи паралел между България и Румъния и отбеляза, че докладите за северната ни съседка \"веднага станали положителни, след като се активирали протестите\".", "date": "2018.12.30", "title": "Татяна Буруджиева: Гражданите нямат търпение, искат те да задават дневния ред на политиците"}
{"url": "https://www.faktor.bg/bg/articles/novini/svyat/putin-za-poreden-pat-shte-se-nahrani-rusnatsite-s-falshiva-gordost", "text": "Путин нахрани недоволните руски граждани с гордост - имат си хиперсвръхракети. Помните Рейгън беше казал, че ще ги накара да си ядат оръжията. Това става и днес, при това днешна Русия е много по-зле като структура на икономиката от Съветския съюз. Основни сектори почти изчезнаха или зависят изцяло от външни инвестиции и внос.  не толкова че някой някъде не е открил нови възможни технологии или теоретичен модел на нови оръжия, а че днешна Русия може да произведе подобни ракети извън някакъв прототип. Представете си, че имате самоуправляван автомобил, който разполага със сензори, датчици, огромно количество информация, която трябва да се обработва, анализира и съответно вземат правилните решения. Светът е стигнал до това равнище на автономни автомобили.  След това преценете, че повече то 75 процента от всички ключови елементи, като се започне от хардуер, детайли и възли за водещите си производства, включително в самолетостроенете са внос. При ракетите виждате какъв срив има. Прибавете и нуждата от интегрирана връзка със системи за навиНогация и като ГЛОНАСС, която поради падането на сателити работи в субоптимален режим. Представихте ли си - всичко това в днешна Русия - на ниво обикновени коли. А сега си представете, че не става въпрос за сто километра, а за 32 хиляди километра, както твърдят руските медии. И вече не става въпрос за коли по твърдата земя, а за космически системи и ..... днешна Русия не е в състояние да произведе никакъв значим технологичен пробив, дори във военната сфера, които изискват качествено нови технологии. Виж блъфове, анимации, тежки информационни брифинги - това го може, по-добре от всеки друг. Но трапезата на руснака от това нищо не печели. Руските граждани обаче за пореден път ще се нахранят с фалшива гордост.", "date": "2018.12.30", "title": "Путин за пореден път ще нахрани руснаците с фалшива гордост"}
{"url": "https://www.faktor.bg/bg/articles/novini/svyat/yaponskiyat-premier-vizhda-mnozhestvo-problemi-v-pregovorite-s-moskva-za-sklyuchvane-na-miren-dogovor", "text": "Японският премиер Шиндзо Абе вижда множество проблеми в преговорите с Москва по териториалния спор и мирния договор и смята да ги обсъди конкретно с президента на Русия Владимир Путин в началото на идната година. Абе заяви това днес в радиопредаване, предаде ТАСС.  На 21 януари предстои министър-председателят на Япония да направи посещение в Русия. Шиндзо Абе отбеляза, че руският лидер демонстрира \"сериозна решимост за сключване на мирен договор\", информира агенция Киодо, цитирана от ТАСС. В отговор на въпрос японският държавник заяви, че Вашингтон \"засега не е\" склонил да не разполага американски бази на Курилските острови, ако част от тях бъдат предадени на Япония - проблем, който тревожи Москва. На срещата си в Сингапур през ноември Путин и Абе се разбраха да активизират руско-японските преговори за сключване на мирен договор въз основа на Съвместната декларация от 1956 г. Този документ премахна състоянието на война между двете държави, възстанови дипломатическите и консулските отношения помежду им. С тази декларация съветското правителство се съгласи да предаде на Япония остров Шикотан и ред малки островчета от Малката Курилска верига, при условие Токио фактически да поеме контрола върху тях след сключването на мирен договор.  В отговор на японско-американския договор за сигурност от 1960 г. Съветският съюз анулира своя ангажимент за предаване на островите. Правителството на СССР посочи в меморандум, че островите ще бъдат предадени на Япония, само ако от територията ѝ бъдат изтеглени всички чуждестранни войски, отбелязва БТА.", "date": "2018.12.30", "title": "Японският премиер вижда множество проблеми в преговорите с Москва за мирен договор"}
{"url": "https://www.faktor.bg/bg/articles/vlast-i-saprotiva-groznoto-litse-na-komunizma-v-balgariya", "text": "Един литературен критик заяви, че романът на Илия Троянов \"Власт и съпротива\" е новият „Архипелаг ГУЛАГ“. За разлика от „романа на века“, в който руският дисидент Солженицин описа сталинските лагери на смъртта, вторият роман на Троянов, публикуван през 2015 година, е свързан с България. Да припомним, че като малко момче Троянов бяга със семейството си от комунистическа България и се отправя към Германия, където следва, а по-късно към Южна Африка и Индия. По време на двойното си изгнание в чужбина той се утвърждава като един от най-големите съвременни германски писатели. През 1999 година Троянов представи романа си \"Кучешки времена“, който през 2006 г. бе преработен и публикуван под името „Кучешки времена: Революция менте - 1989\". Романът е есеистичен анализ за наследството на комунистическата диктатура в България, който показва дълбоката вътрешна връзка на автора със съдбата и историята на родната му страна. Въпреки това \"Кучешки времена\" бе възприет критично в България. Едва след \"Светът е голям и спасение дебне отвсякъде\" и \"Събирачът на светове\" Илия Троянов бе обявен за \"наше момче\". Но когато подхвана щекотливата тема за комунистическите престъпления и летаргията на българското общество, изведнъж се оказа \"чужденец\", \"германец с външен поглед\" към страната и обществото. Романът \"Власт и съпротива\" е литературен поглед към новата българска история – времето на комунизма и престъпленията на ДС, разединената българска опозиция и неосъщественото осмисляне на миналото след 1990 година. След като романът беше преведен на български, избухна следващият скандал. Като бивш нещатен сътрудник на ДС, преводачът на творбата стана олицетворение на злините, които описва Троянов в книгата си. Самият автор коментира случая като „твърде символична случайност“. Главният герой в романа \"Власт и съпротива\" Константин Шейтанов символизира вярата в абсолютното добро, безкомпромисната съпротива и готовността да се жертва всичко - живота, любовта и личното щастие - в името на справедливата кауза и собствените убеждения. В това отношение сравненията между произведението на Троянов и това на Солженицин са напълно оправдани. Все пак между двата романа има голяма разлика, която досега остава незабелязана от критиците и читателите. Тя е свързана с втората основна фигура в романа – тази на анти-героя и бивш генерал-майор от ДС Методи Попов. Докато Шейтанов олицетворява доброто, Попов символизира злото. А доброто блести най-ярко, когато е поставено редом със злото. И тъкмо  в това се крие разликата с романа на Солженицин, който описва нечовешката система на съветските лагери, но само от една гледна точка. Както героят Шейтанов, така и анти-героят Попов не са реални фигури, а събирателен образ на различни личности и житейски съдби. Фиктивният Попов прави главоломна кариера в апарата на ДС, каквато действително е била възможна. Независимо от селския си произход, ниското образование и склонността към физическо насилие, Попов става шеф на Управление „Безопасност и охрана“ (УБО) – на т.нар. \"преторианска гвардия\" на комунистическия режим. В романа на Илия Троянов фиктивният герой си осигурява пряк достъп до Тодор Живков и неговото семейство. Той познава селските шеги на Живков, знае за привързаността на неговата дъщеря Людмила към \"Баба Ванга\", познава и дворцовите интриги. В действителност почти нито един сътрудник на ДС не е оцелявал толкова дълго в тази среда, както измисленият герой Методи Попов. Реалното УБО е имало четирима началници. Първият, Димитър Стоянов Гръбчев е бил любимец на Тодор Живков. От 1947 до 1968 година той е шеф на личната охрана на Живков и близък негов довереник. Казват, че Живков плакал дни наред след неговата смърт. Наследникът на Гръбчев - Илия Симеонов Кашев - ръководи УБО до смъртта си през 1986 година. По неизяснени и до днес причини, той се самоубива през септември 1986 година. Носят се слухове, че е бил тежко болен. Други твърдят, че е посегнал на живота си, защото бил изпаднал в немилост пред Тодор Живков. За негов наследник е назначен Георги Милушев, висш офицер от Второ главно управление на ДС. Той остава на поста си три години - до падането на Живков от власт, когато е сменен от Сава Господинов Джендов, който ръководи УБО в новата ера. Анти-героят във \"Власт и съпротива\" Методи Попов носи в себе си по нещо от всички тях: селският произход и дългогодишната служба на Гръбчев и Кашев, ролята на сив кардинал през посткомунистическия период на Сава Джендов. Само няколко месеца след напускането на вътрешното министерство през 1992 година, Джендов регистрира частна охранителна фирма, а през 1998 година основава заедно с други т.нар. генералско движение в БСП. Задкулисните му действия преследват една цел: да върне цялата власт в ръцете на „нашата партия“ след изгубените избори през 1997 година. Трояновият Методи Попов също не е изпускал властта от ръцете си никога – нито като бизнесмен, нито като партиен функционер, който заедно с други „бивши“ работи за връщането на царя от изгнание и избирането му за президент. Най-близкият му сподвижник и същевременно върл противник, замесен в типично комунистически интриги, е бившият чекист Иван Димитров. Тази фигура от романа почти неприкрито насочва към действителния Димитър Иванов, който е последният ръководител на охраната на комунистическия елит от Шесто управление на ДС. След 1990 година Иванов е един от най-влиятелните бивши офицери и съосновател на \"генералското движение\". В романа \"Власт и съпротива\" героят Иван Димитров държи надгробната реч за стария си боен другар Методи Попов. С Методи Попов Илия Троянов създава един образ, който пресъздава характера, кариерата и манталитета на цяла обществена прослойка – това е психологическият профил на кастата на бившите офицери от българската ДС с цялата им бруталност, безскрупулност и цинизъм. Илия Троянов описва същината на този анти-герой по същия впечатляващ начин, по който извайва и образа на неговия положителен двойник Константин Шейтанов. С други думи: старият генерал-майор и бизнесмен Методи Попов е преди всичко едно: ужасяващо реален.", "date": "2018.12.30", "title": "\"Власт и съпротива\": Грозното лице на комунизма в България"}
{"url": "https://www.faktor.bg/bg/articles/izostaven-kufar-na-grafa-vdigna-politsiyata-na-krak", "text": "Столични полицаи извършиха проверка заради изоставен куфар в района на ул. \"Граф Игнатиев\", съобщават от МВР. В информацията се уточнява, че около 15:30 ч. днес е получен сигнал за изоставен куфар на ул. \"Граф Игнатиев\" в близост до пресечката с бул. \" Васил Левски\". Веднага районът е бил обезопасен и на място са били изпратени сапьори. След направена проверка, е установено, че в куфара се съдържали само стари дрехи.", "date": "2018.12.30", "title": "Изоставен куфар на „Графа“ вдигна полицията на крак"}
{"url": "https://www.faktor.bg/bg/articles/stolitsata-posreshta-novata-2019-godina-sas-stsena-pod-zvezdite", "text": "В новогодишната нощ столичани и гостите на София отново ще имат възможност да бъдат част от празничния концерт \"Сцена под звездите\", който ще е по традиция на площад \"Княз Александър I\", съобщиха от Столичната община.  Двайстото издание на най-голямото музикално празнично събитие в България се организира от Столичната община, като част от Календара на културните й събития, и ще бъде излъчено в програмите на БНТ1 и БНТ4, за да достигне до българите в цялата страна, както и до сънародниците ни в чужбина. Концертът ще започне в 22.00 ч. и ще продължи половин час след полунощ на 1 януари 2019 г. В празничната програма ще се включат едни от най-популярните ни изпълнители, сред които Мариана Попова, Орлин Павлов, Бо Бо, Рут Колева и Стефан Вълдобрев с \"Обичайните заподозрени\". За доброто настроение на празнуващите ще се погрижат и Софийският духов оркестър с диригент Васил Делиев, танцьорите от фолклорен ансамбъл \"Седеф\" с ръководител Десислав Михайлов и солистите на балет \"Арабеск\" - Петя Колева и Стефан Вучов.  Водещи на спектакъла ще бъдат Мария Андонова и Стефан А. Щерев, познати на зрителите от предаването \"100 процента будни\" на БНТ. Режисьор на спектакъла \"Сцена под звездите\" е Борис Радев.  Изявени български спортисти и артисти, сред които Соня Йончева, Петър Стойчев, Георги Господинов, Владимир Николов, Тереза Маринова, Велислав Павлов, Теодора Духовникова, Веско Ешкенази, Максим Ешкенази, Илияна Раева ще отправят пожелания към българите в специално заснети видеообръщения.  И тази година пищни илюминации ще озарят небето над София в първите секунди на новата година.  Концертът \"Сцена под звездите\" събра миналата година на площад \"Княз Александър I\" повече от 30 000 души, а над милион зрители проследиха прякото телевизионно излъчване на празничното събитие.", "date": "2018.12.30", "title": "Популярни изпълнители посрещат със столичани новата година в \"Сцена под звездите\""}
