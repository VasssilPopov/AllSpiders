{"url": "https://faktor.bg/bg/articles/novini-balgariya-atlantitsi-predstoi-nova-reshitelna-stapka-pridobivaneto-i-na-oshte-osem-f-16-v", "text": "През тази година беше осъществена първата решителна крачка към технологичното превъоръжаване на българските въоръжени сили. Вече е в сила договорът за придобиване на осем самолета F-16 блок 70/72. Очакваме процесът по въвеждането на въоръжение на новите самолети през идните няколко години да бъде осъществен успешно и в заложените срокове. Само осем самолета обаче са крайно недостатъчни. Затова отсега нататък на дневен ред е   така че да имаме една цяла ескадрила от 16 многоцелеви бойни самолета. Най-малко една ескадрила. Придобиването на още осем самолета ще бъде на значително по-ниска цена, поради вече направените първоначални инвестиции в инфраструктура, обучение на личния състав и въоръжение покрай придобиването на първите осем самолета. Ето защо, настояваме още сега, в рамките на провеждащия се Стратегически преглед на отбраната, да бъде планирано и финансово осигурено придобиването на още осем самолета F-16. Сега е времето този въпрос да бъде решен. Ние ще продължим да следим въпроса и да настояваме за това.", "date": "2019.12.24", "title": "Атлантици: Предстои нова решителна стъпка - придобиването и на още осем F-16 V"}
{"url": "https://faktor.bg/bg/articles/brazilskiyat-prezident-v-bolnitsa-sled-domashen-intsident", "text": "Жаир Болсонаро си е ударил главата, след като се подхлъзнал в банята на официалната президентска резиденция в столицата Бразилия, съобщи АФП, цитирана от БГНЕС. Болсонаро бил откаран във Военна болница, където да му направят компютърна томография и други изследвания. \"Няма сериозни увреждания\", каза говорител на президента след прегледа. Въпреки това Болсонаро остава в болницата за наблюдение от 6 до 12 часа по преценка на лекарите.", "date": "2019.12.24", "title": "Бразилският президент в болница след домашен инцидент"}
{"url": "https://faktor.bg/bg/articles/burya-sred-leybaristite-sled-razgroma-im-na-izborite-v-uk", "text": "Група депутати и други членове на лейбъристката партия, които се предполага, че представят мнения от всички крила на партията, започнаха официално разследване за нейното изборно поражение през 2019 г., пише британският вестник The Guardian, цитиран от dir.bg. Експертната група, включваща депутатите Луси Пауъл, Ед Милибанд и Шабана Махмуд, както и бивш съветник на финансовия министър в сянка, Джон Макдонъл, и представители на профсъюзи, местни организации и групи от общности, се надява да изготви доклад до края на февруари, преди да се избере нов лидер. Организирано от \"Лейбъристи заедно\", мрежа, създадена през 2015 г., за да събере идеи от цялата партия, разследването има за цел да надхвърли досега предложените \"опростени позиции\", например обвинявайки за загубата само Джеръми Корбин или Брекзит. Новините идват на фона на очевидната коледна празнина в маневрите по върховете на партията, като само двама кандидати засега официално са заявили намерението си да се кандидатират за лидери, но до половин дузина оферти се разглеждат като възможни. Миналата седмица Емили Торнбъри, министър на външните работи в сянка, обяви кандидатурата си, заявявайки, че тя е предупредила, че подкрепянето на избори, в които Брекзит е ключов въпрос, ще бъде \"акт на катастрофална политическа глупост\". На следващия ден Клайв Люис, министър на финансите в сянка, декларира кандидатурата си от лявото крило на партията, обещавайки също така да увеличи ролята на членовете в разработването на политики. Макар и много очаквано да се кандидатират, все още официално не са го направили двамата фаворити: Кийър Стармър, министърът за Брекзит в сянка и Ребека Лонг-Бейли, търговски министър в сянка и очевидният официален избор на крилото на Корбин / Макдонъл. Досега тя мълчи за изборите. Разследването, оформено като \"независима комисия за извличане на уроците от предизборната кампания през 2019 г.\", е независимо от която и да е от лидерските кампании и се надява да включи групи, подкрепящи фракцията на Джереми Корбин и дясноцентристката прогресивна фракция. Бившият лидер на лейбъристите Ед Милибанд беше обвинен днес в \"спираща дъха\" арогантност, след като изяви намерение да даде оценка на историческото поражение на партията, пише британският вестник The Times. Самоназначеният състав, който включва и бившия ръководител на кабинета на Милибанд Люси Пауъл, трябва да изслуша информации от бивши депутати, загубили в районите си, както и от други кандидати, съветници и активисти. Панелът възнамерява да провери ситуацията в Централна Англия, Шотландия и Уелс, където лейбъристите загубиха. Решението за създаване на комисия без широки консултации с депутатите от лейбъристите ядоса мнозина в партията, които обвиняват Милибанд, че не е научил уроците от собственото си поражение през 2015 г. През тази година лейбърите претърпяха чиста загуба от 26 места и торите, а Дейвид Камерън спечели мнозинство.", "date": "2019.12.24", "title": "The Guardian: Буря сред Лейбъристите след разгрома им на изборите в UK"}
{"url": "https://faktor.bg/bg/articles/sobstvenikat-na-efbet-nie-sme-parvite-koito-se-opalchihme-na-vasil-bozhkov-iskashe-da-otkradne-biznesa-ni", "text": "Аз казвам истината. Не знам защо медиите не публикуват нищо. Аз медии нямам. Преди месец дадох 6-часово интервю за \"Дневник\" и \"Капитал\", но още няма нищо публикувано. Може би има някаква невидима сила, която ги спира тези неща. Това разкри в ефира на Евроком Цветомир Найденов, собственик на компанията Efbet. Той разказа подробности за скандалите около собствеността на дружеството и заканите от страна на Васил Божков, че ще го ликвидира.  \"Ние казваме новината и всеки си преценява дали ще я отразява и излъчва. Аз казвам истината. Факт е, че след нашите сигнали са задействани две досъдебни производства срещу лицата, които ни заплашват. Министър Горанов също е разпоредил проверки в Държавната комисия по хазарта и \"Националната лотария\", че има над 250 млн. неплатени данъци от 2015 година насам. Ако погледнете в Търговския регистър, там няма нито един четлив отчет на \"Националната лотария\" и \"Ню геймс\". Ние установихме, че двете фирми на Васил Божков плащат данък около 7%, а държавното тото плаща 15%, както е по-закон. Това е невъзможно - два данъка за една и съща хазартна игра. Някой от двамата е грешен и е за затвора. Или Васил Божков, защото не си плаща данъците, или шефът на държавното тото, защото плаща повече данъци и прави разхищение. За мен вторият си плаща нормално и правилно данъците, защото така пише в закона. По моя информация това нещо е блокирано на ниско ниво в Държавната комисия по хазарта. Ако не бяхме изнесли този сигнал, никой нямаше да разбере нищо, защото е опасно\", заяви Найденов.  \"Славчо Марков е дясната ръка на Васил Божков. Той е бивш шеф на ЦСБОП и организира всички ченгесарски манипулации. Тази медийна помия, която се лее срещу нас, е поръчана от Васил Божков. Имаме запис как Божков ни казва, че ще спре тези атаки. Сам си признава, че ги е поръчал, защото няма как да спреш нещо, ако не е твое дело. На 25 октомври Васил Божков ни прати пратеник, който започна да ни зплашва какво ще ни се случи, ако не прехвърлим бизнеса си - медийни атаки, проблеми, закани за убийства. На 28 октомври започна да се излива помията срещу нас. Няма нищо вярно, че баща ми е бил сътрудник на ДС. При комунизма редовно обискираха панелката ни заради търговия с валута и покупки от Кореком\", разкри още Найденов. Той изтъкна, че срещу Efbet няма никакво разследване. Разследват се девет фирми, в седем от които повече проценти има Васил Божков. Счетоводството във всичките девет фирми се е водило от негови служители.  „В медийните твърдения по наш адрес единствената вярна информация са имената ни. Някои от сайтовете са направени буквално три дни преди атаката и се пишат пълни глупости. Нито сме разследвани в чужбина, нито Efbet се разследва. Ако някой намери наш имот извън България, му го подарявам веднага. Майка ни почина преди 2 години и се опитваме да продадем апартамента, в който живееха с баща ни. 2 години не можем да го продадем и се надявам с рекламите сега да успеем. Гръцкият сайт, който писа за нас, е създаден на 24 октомври и се хоства у нас. Първата му новина е за нас и има трафик от три прочитания\", обяви Найденов. „Цяла България знае кой поръча Йордан Динов. Божков, Тумпаров, Славчо Марков му организираха такива неприятности с НАП, ГДБОП и накрая го застреляха в центъра на София. Има данни колко проверки са му правени. Същата схема, която приложиха на Йордан Динов, се опитват да приложат и на нас - помия, помия и накрая да ни гръмнат. След като ни заплаши на 12 юни взехме мерки за защита на семействата си. Абсолютно същата схмема като при Йордан Динов - заливат ни с помия, че сме имали връзки с мафията и ако стане нещо и някой ни гръмне, ще кажат - ето, те бяха свързани с мафията\", каза още Цветомир Найденов. От разказа му стана ясно също, че Божков е имал претенциите да му прехвърлят 51% от Efbet онлайн, иначе се заканил да ги ликвидира. „Ще ви ликвидирам с Кирил Домусчиев като Манол Велев, Йордан Динов, Тони Наумов и Занев. От четиримата само Манол Велев е жив, но лежи на легло. Другите са мъртви. Не знам дали става въпрос само за ликвидиране на бизнеса. Питахме го защо иска да ликвидира и Кирил Домусчиев, а той ни отговори - защото ще правите бизнес него. Имаме записи. Имаме записи, в които ни казва, че трябва да му плащаме 10 млн. на година, за да ни остави на мира. Това беше на 17 септември. Неговите счетоводители ни водиха сметките и са преценили, че може да ни поиска 10 млн. Те не са глупави хора. Питахме и от кого ни е откупил за 40 млн. лева, но той мълчи. Заплашваше ни, че с негови хора от прокуратурата и полицията ще ни вкара в ареста за осем месеца и така ще ни вземе бизнеса. Друга глупост, която ни каза, е, че Кирил Домусчиев и Делян Пеевски искали да ни убият, да прехвърлят убийствата на него и да го вкарат в затвора. Този човек определено има някакви проблеми. Ние срещу Васил Божков имаме един единствен гръб - истината\", категоричен бе Цветомир Найденов. \"Скарахме се, защото Васил Божков иска да ни отнеме бизнеса. Нашият, семеен бизнес, който сме го изграждали 30 години. Защо се огледа в него? Нима си няма бизнес? С много хора сме съдружници и никога не сме имали проблеми с тях. Искаме законите да се спазват. Неплащането на толкова много данъци изкривява сектора и нарушава интересите на българските фирми, на американските компании, на австрийските, на немските, на английските. Това е причината да изпратим сигналите и до техните посолства, за да защитят техните интереси. Благодарни сме, че държавата се задейства. Някой трябваше да излезе и да каже тези неща. Не исках да се стигне дотук. Много неща ще излязат. Защо иска да ни отнеме бизнеса? Хубаво, ще му прехвърлим процентите. Това ще му попречи ли пак да ни убие и то с нашите пари? Имам сведения, че Йордан Динов е подавал сигнали, че е заплашван с убийство от Божков, но това са само думи и нямам достъчно доказтелства. И на нас ни е казвал - подавайте жалби, че ви убия. Какво ще ми направят? Ще дойдат с един протокол и аз даже ще откажа да го подпиша. Не ми пука. Ако успеете да ми направите нещо, ще се гръмна. Това му бяха точните думи. Имаме записи и за тях, но не можем да ги предоставим, защото тече следствие. Няма за какво да се виждаме с Васил Божков. Той ни плаши да ни убива. За какво да се виждаме? Досега не са ни викали от прокуратурата, но сигурно предстои. Ние сме първите, които се осмелихме да се опълчим на Васил Божков за 30 години. Не ни е лесно. Животът ни се променя. Да не мислите, че ми е приятно и лесно да ходя с охрана?\", завърши Цветомир Найденов.", "date": "2019.12.24", "title": "Собственикът на Efbet: Ние сме първите, които се опълчихме на Васил Божков, искаше да открадне бизнеса ни"}
{"url": "https://faktor.bg/bg/articles/opasen-vyatar-v-19-oblasti-v-stranata-temperaturite-ryazko-padat", "text": "Предупреждение за опасно силен вятър за вторник. Според синоптиците бурното време ще обхване 19 области от Централна и Западна България. Възможни са пориви на вятъра до 100 километра в час. В нощта на Бъдни вечер срещу Коледа се очаква понижение на температурите, а по високопланинските райони е възможно дъждът да премине в сняг, като с това се увеличават и предпоставките за поледици, предупреждават от АПИ. Прогнозата на метеоролозите е, че на 24-ти срещу 25-ти декември във вечерните и ранните сутрешни часове на места в Западна България и Предбалкана дъждът ще се примесва със сняг. Температурите ще се понижат и максималните ще бъдат между 5° и 10°. Атмосферното налягане ще продължи да се повишава, но ще остане по-ниско от средното за месеца. Над Черноморието ще преобладава облачно време, но само на отделни места ще превали слаб дъжд. Ще духа умерен и временно силен северозападен вятър. Максимални температури на въздуха: 9° - 11°. Температура на морската вода е 12° - 14°. Вълнението на морето ще бъде 2 - 3 бала. Над планините ще е предимно облачно и на места ще превалява слаб сняг. Ще духа силен до бурен северозападен вятър. Максимална температура на височина 1200 метра около 1°, на 2000 метра – около минус 4°. От АПИ призовават шофьорите да тръгват на път с автомобили, подготвени за зимни условия, да карат със съобразена скорост и да не предприемат рискови изпреварвания и маневри. Всички машини на пътноподдържащите фирми са в пълна мобилизация за почистване и обработване на републиканските пътища. За повишаване безопасността на движение е възможно затваряне на определени участъци за обработване на настилките с химически вещества и инертни материали. Гражданите и транспортни фирми могат да получават информация за актуалната пътна обстановка в страната от интернет страницата на АПИ – api.bg, както и по всяко време на денонощието на телефон 0700 130 20 в АПИ.", "date": "2019.12.24", "title": "Опасен вятър в 19 области в страната, температурите рязко падат"}
{"url": "https://faktor.bg/bg/articles/ruskata-darzhava-se-gotvi-da-prilapa-kompleks-kamchiya-na-yug-ot-varna", "text": "Съветът за национална сигурност в Москва ще обсъди в присъствието на президента Владимир Путин преминаването на почивния комплекс \"Камчия\" на 25 км южно от Варна в собственост на руската държава. Причината е, че ситуацията около този обект \"деградира\" и има дори проблеми със собствеността му. Това заяви външният министър Сергей Лавров по време на изслушвания в горната камара на руския парламент. Сенатори зададоха следния въпрос: \"Не е ли време правителството за постави точка в този спор и да създаде на базата на \"Камчия\" руски хуманитарен център като основна чуждестранна културно-хуманитарна площадка за прокарване на нашите интереси в Европа?\", пише \"Дневник\". \"Съгласен към, че това е уникален проект. Ако говорим за \"мека сила\", това е неин идеален образец в най-позитивен смисъл\", отвърна министърът. Договорът за изграждането на Санаторно-оздравителен комплекс \"Камчия\" бе подписан от бившия министър на социалната политика Емилия Масларова през септември 2008 г. и одобрен от правителството на Сергей Станишев. СОК Камчия\" е еднолично акционерно дружество, собственост на правителството на град Москва. За да улесни реализирането на руските инвестиции, тогава Министерският съвет отпусна 7.7 млн. лв. за изграждането на 10.5 км магистрален водопровод. Откриването стана на 9 септември 2010 г. с участието на вече бившият кмет на Москва Юрий Лужков и тогавашния министър председател Бойко Борисов. Но още през февруари 2016 г. Департаментът по конкурентна политика на Москва обяви търг за продажба на целия комплекс при първоначална цена от тогавашния еквивалент на около 66.5 млн. евро. В частта за въпроси и отговори в т.нар. Час на правителството на 20 декември Лавров обясни пред Съвета на федерацията какво е положението около комплекса край Варна, \"радвал се на колосална популярност сред младежта, спортистите и всички, които искат да развиват контактите между хората, гражданите на Русия, България и други страни\". Министърът обясни, че напоследък се били натрупали много негативни тенденции около \"Камчия\". \"Редица здания са затворени, други са дадени под наем. Не е съвсем ясна собствеността, има дългове по кредити, натрупани са доста тревожни фактори.\" След мартенското посещение на премиера Дмитрий Медведев в България външното министерство на Русия е подготвило мерки, сред които и предложение кметството на Москва и правителството в лицето на Министерството на образованието да намерят варианти за смяна на тази собственост във федерална и да се осигури финансиране от държавния бюджет на Русия. През юни са определени и срокове, но бюрократичната машина работи бавно, допълни Лавров. Той каза още на сенаторите, че се подготвя обсъждане на въпроса на оперативно съвещание на Съвета за сигурност с участието на премиера и всички ведомства, които могат да помогнат за реализирането на тази схема. Под председателството на президента ще стимулираме такова решение и се надявам то да се изпълни бързо, защото по наша оценка ситуацията много бързо деградира, поясни Лавров. От въпроса, зададен на правителството, се разбира, че схемата за одържавяване на \"Камчия\" е още от 2015 г., а сенаторите се притесняват, че е \"повече от реална опасността комплексът да бъде изгубен\". Това е първокласна материално-техническа база, която не отстъпва на детския лагер \"Артек\", която може да се използва като площадка за работа със съотечествениците ни в Европейския съюз, се казва още в питането към правителството.", "date": "2019.12.24", "title": "Руската държава се готви да прилапа комплекс \"Камчия\" на юг от Варна"}
