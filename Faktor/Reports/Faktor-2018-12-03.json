{"url": "https://www.faktor.bg/bg/articles/ukrainskite-vlasti-sa-obiskirali-tri-tsarkvi-loyalni-kam-moskva", "text": "Украинските власти са обискирали три църкви в северната част на страната, чиито свещенослужители декларират лоялност към Руската православна църква, предаде Франс Прес. Полицаи и служители на службите за сигурност са претърсили и домовете на свещениците, е съобщила пред агенцията полицейската говорителка Алла Вашченко. Тя е обяснила, че целта на предприетите мерки е била проверка за нарушения на закона за равнопоставеност на религиите. Никой не е бил арестуван. \"Заповядано им е било да конфискуват всичко, свързано с нашата църква, но се държаха културно\", разказва пред Франс прес митрополит Висарион от Житомирска област. Православната църква в Украйна е в разкол - една част от нея иска независимост от Москва, а друга - да остане част от Руската православна църква.", "date": "2018.12.03", "title": "Украинските власти са обискирали три църкви, лоялни към Москва"}
{"url": "https://www.faktor.bg/bg/articles/novini/balgariya/gripat-atakuva-prez-yanuari-i-v-nachaloto-na-fevruari", "text": "През следващите няколко седмици броят на болните от грип постепено ще се увеличава. Очакванията на здравните власти са през януари и началото на февруари да настъпи и пик на грипните заболявания. Вече са доказани 3 случая на грипен вируса A(H1N1) и един на грипен вирус A(H3N2), съобщиха от Министерството на здравеопазването. В седмицата  от 26 ноември до 3 декември общата заболяемост е 118,3 души на 10 000. Характерно за грипа е внезапно втрисане, висока температура, общо неразположение, болки в мускулите и ставите. Периодът от заразяването до появата на първите симптоми е средно 2 до 5 дни. Заразяването става по въздушно-капков път – чрез кихане и кашляне, но вирусите са устойчиви във външната среда и могат да преживеят няколко часа върху повърхности и запрашена среда. Честото миене на ръцете и доброто проветряване намалява възможността за заразяване. Най-честите усложнения при грипа са остри вирусни бронхопневмонии, трудни за диагностика и за лечение, както и синуити, отити, миокардити и др. Най-уязвими за развитието на усложнения са малките деца и възрастните с хронични заболявания. Използването на антибиотици при вирусно заболяване, неусложнено с бактериална инфекция, е излишно, припомнят от Министерството на здравеопазването.", "date": "2018.12.03", "title": "Грипът атакува през януари и в началото на февруари"}
{"url": "https://www.faktor.bg/bg/articles/novini/svyat/noviyat-preziednt-na-gruziya-nyamam-namerenie-da-si-satrudnicha-s-rusiya", "text": "Саломе Зурабишвили, новоизбраният президент на Грузия, нарече \"фалшиви новини\" твърденията, че тя ще \"спазва баланс в отношенията с Европа и с Русия\", съобщава ВВС. Тя категорично подчерта, че няма намерение да сътрудничи с Русия и обясни това с \"агресията на Москва срещу Грузия и Украйна\". По думите на Зурабишвили, тя никога не е говорила за взаимодействие с Русия, а \"докато Русия се държи по този начин на линията на окупацията, където всеки ден биват отвличани хора, и, докато тази линия, тази постоянна заплаха се движи навътре в нашата територия, все по-близо с Тбилиси, е невъзможно да изграждаме сътрудничество\". Саломе Зурабишвили спечели на втория тур президентските избори в Грузия, като спечели 59,52% от гласовете, но опозицията не признава честността и резултатите от изборите.", "date": "2018.12.03", "title": "Новият президент на Грузия: Нямам намерение да си сътруднича с Русия"}
{"url": "https://www.faktor.bg/bg/articles/kaloyan-pargov-se-zhali-vkaraha-bsp-v-antievropeyski-kalap", "text": "\"Нашите опоненти вкараха БСП в антиевропейски калъп в кампанията за изборите през 2017 г., използвайки наши изказвания. На европейските избори това ще бъде проблем, тъй като преобладаващото мнозинство български граждани мислят в посока \"за\" Европа. А ние мислим в посока \"за една различна Европа\", в която българското достойнство да бъде оценено\".    Това заяви шефът на БСП-София Калоян Паргов, който наскоро призова да не се допусне превръщането на партията в антиевропеийска. \"Ние сме толкова демократична партия, че дебатите ни за евентуалните кандидати за кмет на София излизат навън. Често журналистите и външни наблюдатели научават какво се случва в БСП, кой на кого, какво казал.  Догодина ще стартира реалното номиниране за кандидата ни за кмет на София\", беше една от странните мисли на Паргов. Част от демократичността била в това, че Мая Манолова не знае, че е номинирана.  Вътрешнопартийната дискусия в БСП се води вече 127 години, беше друг от бисерите на столичния лидер на червените.  В събота Корнелия Нинова е делегат на градската конференция на БСП и ще се включи в това обсъждане, подчерта той. Сегашният и бъдещ президент на ПЕС Сергей Станишев  има своето място в листата за евроизборите. На кое място, това ще каже Националният съвет, който ще подреди листата\", заяви Паргов.", "date": "2018.12.03", "title": "Калоян Паргов се жали: Вкараха БСП в антиевропейски калъп"}
{"url": "https://www.faktor.bg/bg/articles/novini/balgariya/v-sofiya-zelen-bilet-zaradi-mrasniya-vazduh-utre", "text": "Утре столичани ще могат да ползват „Зелен билет” в градския транспорт. Еднодневната абонаментна карта е на стойност от 1 лев за всички линии на територията на Столична община. Мярката е заради високите нива на фини прахови частици. Превозният документ може да бъде закупен от пунктовете на Център за градска мобилност, касите на столичното метро, от водачите на превозните средства на градския транспорт и чрез мобилното приложение http://sofia.mpas.bg За да стимулира използването на обществения транспорт, Столична община разкрива временни буферни паркинги в най-дясната пътна лента по основни входни булеварди на столицата. – бул. „Александър Малинов“ при метростанция „А.Т.Балан“ и „Бизнес парк София\"; – бул. „България“ между „Т.Каблешков“ и „Гоце Делчев“; – При метростанция „Дружба“ на бул. „Цветан Лазаров“ и бул. „Кръстьо Пастухов“; – бул. „Ботевградско шосе“ при спирката на трамвай №22; – бул. „Царица Йоана“ при местростанция „Люлин“; – бул. „Панчо Владигеров“ при метростанция „Сливница“ и „Западен парк“. От Столична община допълват, че продължават проверките на пунктовете за вторични суровини, автокъщите и строителните обекти за нерегламентирано изгаряне на отпадъци. За утрешния ден пулмолозите съветват хора с хронични респираторни и сърдечно-съдови заболявания да избягват продължителен престой навън, а директорите на училища и детски градини да не провеждат занятия на открито. Препоръчва се да се носи плътен шал при излизане навън, а шофьорите да не оставят автомобилите си с включен двигател, когато не са в движение.", "date": "2018.12.03", "title": "В София: Зелен билет заради мръсния въздух утре"}
{"url": "https://www.faktor.bg/bg/articles/kriminalno-proyaven-nahlu-s-pistolet-v-prezidentstvoto", "text": "71-годишен криминално проявен мъж е нахлул в приемната на президентството. Той е бил въоръжен с пистолет с два пълнителя. Заплашил е служителите на администрацията на държавния глава, съобщи Нова телевизия. Мъжът не е бил задържан от НСО, а от жандармерията, разположена пред сградата. Отведен е в Първо районно управление. Уточняват се мотивите за действията му.", "date": "2018.12.03", "title": "Криминално проявен нахлу с пистолет в президентството"}
{"url": "https://www.faktor.bg/bg/articles/novini/balgariya/boyko-noev-kremal-iska-da-razrushi-balgarskata-orazheyna-industriya", "text": "\"Не конфликтът между Украйна и Русия е заплаха за българските интереси, а плановете на Русия да разруши българската оръжейна индустрия\", заяви пред бТВ бившият министър на отбраната Бойко Ноев. По думите му родната оръжейна индустрия е \"трън в очите на Кремъл\", тъй като сме в топ 10 на експорт на военна продукция. Според Ноев активна роля за разрушаването на оръжейната индустрия има Министерството на икономиката:  \"Връчен е проект за споразумение с искане България да спре военното производство и второ – без руско съгласие никакво оръжие да не се изнася от България. Нито едно правителство в последните 20 години не се е съгласявало да отвори въпроса, а Министерството на икономиката се съгласява да води преговори\", твърди Ноев, който припомни, че Нанков е \"лично назначение\" на лидера на \"Атака\" Волен Сидеров известен с твърдо проруската си позиция. Доказателство за провеждана в тази посока политика било и ставащото в държавното предприятие \"Сопот\", което отивало \"надолу\". \"На Русия не е необходимо да използва военна сила срещу България, защото в България има достатъчно субекти и организации, които обективно провеждат руските интереси в страната. Аз не говоря за лелките и чичковците на моята възраст, които празнуват на язовир „Копринка” с фланелки с надпис СССР, с портрета на Путин и с руски знамена, а за политическите субекти в България, които са във властта\", коментира още Ноев.", "date": "2018.12.03", "title": "Бойко Ноев: Кремъл иска да разруши българската оръжейна индустрия"}
{"url": "https://www.faktor.bg/bg/articles/novini/balgariya/evgeni-krusev-e-bil-prizovan-po-prokurorskata-proverka-za-remonta-na-graf-ignatiev", "text": "Зам.-кметът по транспорта в Столичната община Евгени Крусев е бил призован по прокурорската проверка за ремонта на улица „Граф Игнатиев”. Той е потвърдил пред Ноа телевизия с уточнението, че призовката му е да даде показания.  По информация на Нова телевизия обаче призовката е за привличане под наказателна отговорност. От прокуратурата отказаха всякакъв коментар. В края на октомври държавното обвинение започна проверка след информации за нарушения на Закона за обществените поръчки. Ремонтът на улицата се прави от фирма „Джи Пи Груп”.", "date": "2018.12.03", "title": "Евгени Крусев е бил призован по прокурорската проверка за ремонта на \"Граф Игнатиев\""}
{"url": "https://www.faktor.bg/bg/articles/novini/svyat/katar-se-otteglya-ot-opek-ot-yanuari-2019", "text": "Катар обяви, че се оттегля от Организацията на страните-износителки на петрол - ОПЕК от януари догодина. Решението идва дни преди срещата на организацията във Виена, на която се очаква да се вземе решение за намаляване добива на петрол. Цената на петрола днес отбеляза повишение от 5%, но това се дължи на постигнатото 90 - дневно така наречено \"примирие\" в търговската война между Съединените щати и Китай. Катар е на път да се превърне в първата страна от Залива, която напуска ОПЕК от основаването ѝ през 1960 година. Решението е изненадващо и беше обявено от катарския министър на енергетиката. \"За да изпълним амбициозните си цели, трябва да се отдадем на утвърждаването на нашето място в света като производител на природен газ. Предвид това и данните за нивата на добив, Катар реши да се изтегли от ОПЕК от 1 януари 2019, за което информирахме организацията тази сутрин\", съобщи Саад бин Шарида ал Кааби, министър на енертиката на Катар. Катар произвежда едва под два процента от добива на петрол на страните от ОПЕК. Но е най-големият в света износител на втечнен природен газ. Министър ал Кааби обяви целта на Доха да увеличи производството на втечнен природен газ от 77 милиона тона годишно на 110 милиона тона годишно до 2024 г.  Тогава котировките достигнаха най-ниските си стойности от една година. Днес азиатската търговия започна с леко покачване на цената. Доха подчерта, че това е стратегическо за страната решение и зад него не се крият политически мотиви. Но с него Катар се дистанцира от организация, доминирана от Саудитска Арабия. Саудитска Арабия и още няколко страни прекъснаха дипломатическите си отношения и наложиха икономически бойкот на Доха през лятото на 2017 година.  Напускането на Катар няма да повлияе драстично на добива на петрол от ОПЕК, но според наблюдатели ще има психологически ефект. Страните- членки се събират на заседание в четвъртък и петък във Виена, на което се очаква да решат да намалят обемите на добивите.", "date": "2018.12.03", "title": "Катар се оттегля от ОПЕК от януари 2019"}
{"url": "https://www.faktor.bg/bg/articles/novini/svyat/rusiya-stoi-zad-kiberatakite-sreshtu-cheshkoto-vanshno-ministerstvo", "text": "Чешкото контраразузнаване (Службата за безопасност и информация, BIS) заяви, че \"очевидно\" Русия стои зад кибератаките срещу външното министерство миналата година и ги определи като най-сериозният случай на кибершпионаж срещу страната, съобщава БТА, цитирайки Ройтерс. В годишния доклад на контраразузнаването се казва, че двете отделни кибератаки са били част от кампанията \"Турла\" (Turla) на руската Федерална служба за сигурност (ФСБ) и на хакерската група Ей Пи Ти 28 (APT28), свързана с военното разузнаване ГРУ, които в миналото бяха обвинявани за атаки срещу Германия и САЩ. Според доклада над 150 имейла на служители от министерството са били копирани при атаката, започнала през 2016 г. и открита миналата година. Тогава чешките власти заявиха, че атаката е комплексна и е дело на чужда държава. Отделна атака е започнала през декември 2016 г. Чешкият премиер Андрей Бабиш заяви, че правителството ще обсъди доклада на службата за сигурност през януари.", "date": "2018.12.03", "title": "Русия стои зад кибератаките срещу чешкото външно министерство"}
{"url": "https://www.faktor.bg/bg/articles/obshtestvo/zakon-i-red/dve-godini-zatvor-za-kmet-kupuval-glasove", "text": "Софийският апелативен съд е потвърдил осъдителната присъда на първоинстанционния съд, с която Деян Ванчев е признат за виновен за извършено от него престъпление против политическите права на гражданите. През 2015 г. подсъдимият Ванчев участвал в местни избори като кандидат за кмет на кметство в с. Узунджово. В хода на предизборната кампания той посещавал домове и се срещал с местни хора. С цел за бъдат склонени да упражнят избирателното си право в негова полза той давал парични суми както на отделни лица, така и на представители на семейства, които следвало да ги разпределят между роднини. За извършените от него престъпления на подсъдимия Ванчев е наложено едно общо наказание от две години „Лишаване от свобода“ с четиригодишен изпитателен срок, глоба в размер на 10 000 лева и лишаване от правото да заема изборна и държавна и обществена длъжност за срок от четири години, считано от влизане на присъдата в сила. Решението на САС може да бъде обжалвано пред Върховния касационен съд.", "date": "2018.12.03", "title": "Две години затвор за кмет, купувал гласове"}
{"url": "https://www.faktor.bg/bg/articles/mlad-mazh-ubi-51-godishna-zhena", "text": "На 2 декември, около 04.30 часа, е получено съобщение за установено тяло на жена на 51-години в частен имот на територията на село Честименско. Това съобщиха от ОДМВР - Добрич. На място полицейските служители установяват данни за наличие на насилствена смърт. От проведените незабавни ОИМ и ПСД е установен извършителя на деянието. С полицейска мярка за срок от 24 часа е задържан 23-годишен мъж от същото село. По случая е образувано досъдебно производство. Материалите по случая са докладвани в прокуратурата. По-късно стана ясно, че задържаният е Кадир Р. На 2 декември 2018 г. след полунощ той и съпругата му се върнали след гостуване в свои приятели. В дома им в тервелско село помежду им възникнал конфликт. Скандалът събудил майката на обвиняемия, която се опитала да разтърве сина и снахата, но Кадир я ударил. Майката паднала на земята и починала. Тежка черепно-мозъчна травма е причината за смъртта й. Действията по разследването на семейната драма, завършила с убийството на 51-годишната Р.А. продължават под ръководството на Окръжната прокуратура в Добрич.", "date": "2018.12.03", "title": "Млад мъж уби майка си с един удар (Обновена)"}
{"url": "https://www.faktor.bg/bg/articles/ikonomika/svetoslav-malinov-namiraneto-na-nov-investitor-za-aets-belene-shte-prodalzhi-5-godini", "text": "\"Проблемът на Теменужка Петкова е, че си въобразява, че спори с мен. Фактите са такива - според Европейската комисия, по член 41 по договора Еврато АЕЦ \"Белене\" е нов проект, който българското правителство е прекратил през 2012 г. Имаме нова структура и ново финансиране, което дори не знаем. Европейската комисия има пълната юрисдикция да констатира това. Съгласуването и намирането на нов инвеститор ще продължи 5 години, т.е. проектът ни ще се бави общо 15-16 години\". Това заяви пред БТВ евродепутатът Светослав Малинов, който показа документа, според който Европейската комисия констатира, че проектът за АЕЦ \"Белене\" трябва да бъде преструктуриран.    \"Разбирам Теменужка Петкова, че иска да вдъхне надежди на бъдещ инвеститор, за да успеем да използваме реакторите си за Белене, но той трябва да е наясно за новите параметри и изисквания\", каза още Малинов.", "date": "2018.12.03", "title": "Светослав Малинов: Намирането на нов инвеститор за АЕЦ \"Белене\" ще продължи 5 години"}
{"url": "https://www.faktor.bg/bg/articles/georgi-parvanov-turski-potok-shte-mine-prez-balgariya-zashtoto-tryabva-da-stigne-do-priyatelite-na-putin", "text": "90% съм сигурен, че Турски поток ще мине през България - това заяви пред БНТ президентът Георги Първанов (2002 - 2012 г.). Според него, това ще се случи, защото Русия има стратегически интерес от реализирането на проекта, но е явно и друго - че очевидно сме редуцирали енергийните си претенции до минимум. Първанов добави, че на страната ни е нужна нова енергийна стратегия и сподели опасенията си по отношение на газовия хъб \"Балкан\". За проекта \"Турски поток\" Първанов посочи, че със сигурност има и много бизнес и то стратегически ориентиран бизнес, и икономика. Но тук става дума за геостратегия, става дума за политика от най-високо равнище. \"Няколко неща ме впечатлиха по време на дискусията в парламента - първо, че ние реагираме вече много емоционално, да не кажа възторжено на информации, които се появяват във в. \"Комерсант\" ил и съобщения на ТАСС, значи липсва политическият диалог. Едно време ние знаехме какво ще се случи и подписвахме договори, сега обаче чакаме съобщенията на информационните агенции. 90% съм сигурен, че тази тръба на \"Турски поток\" ще мине през България, защото това е стратегически интерес на Русия - да стигне до Сърбия този газ, да стигне и до Унгария, които са партньори и приятели на Путин\", заяви бившият президент. На второ място, посочи Първанов, се радваме на едни обеми, които са твърде скромни, които горе-долу заместват онова, което бихме загубили, когато трасето няма да минава през Украйна. Той припомни как същите тези партии и политици се съпротивляваха на онези обеми, които бяха договорени по т. нар. голям шлем - ставаше дума за 63 млрд. куб. метра, сега обемът е 15, не повече от 16 млрд. куб. метра. Очевидно е, че сме редуцирали своите претенции, но все пак е по-добре така да стане, отколкото нищо, обясни Георги Първанов. \"Видно е, че и САЩ също реагират. Направи ми впечатление на американския посланик, който беше казал нещо, че те ще ни бранят от руския интерес, от руските енергийни проекти. Питам - как. Ако те ще построят нова атомна централа - добре. Ако те ще докарат реално големи количества газ, аз съм ЗА. Само че те не правят това. Засега искат да ни спрат проектите, така както в Брюксел го правят - чу се през седмицата за \"Белене\" една реплика на комисар. Хайде стига вече с това поведение на Брюксел!\", възмути се Първанов. \"В крайна сметка ние трябва да проявим характер, трябва да проявим воля и аз имам чувството, че това не се случи при актуалното обсъждане на Енергийната стратегия. Но аз питам - някой дали е прочел Енергийната стратегия, която допълваха и коригираха. Съмнявам се, защото тази стратегия затвори \"Белене\", допълни Първанов.", "date": "2018.12.03", "title": "Георги Първанов: \"Турски поток\" ще мине през България, защото трябва да стигне до приятелите на Путин"}
{"url": "https://www.faktor.bg/bg/articles/ikonomika/biznes/petrolnata-asotsiatsiya-tsenite-na-gorivata-padnaha-prez-posledniya-mesets-no-ne-zaradi-protestite", "text": "От Българската петролна и газова асоциация (БПГА) са съгласни с идеята на касовите бележки от бензиностанциите да пише каква е доставната цена и продавната цена горивата и да се види какъв е маржът. Цените обаче трябва тепърва да се повишават, отбеляза пред БТВ Живодар Терзиев – член на управителния съвет на БПГА. \"Имахме понижение на цените на горивата през последния месец. Не считам, че това е заради протестите, а заради тренда на нефта. По думите му темата за цените е доста притеснителна, когато се коментира в публичното пространство. През последната една година при условно бавно покачване на цените, но устойчиво, за периода април – октомври, цените в България изоставаха значително\", коментира Терзиев. „Държавата е партньор в търговия на горива на 50%, в някои случаи на 55%. Предвид че държавата прибира половината от крайната цена на потребителя под формата на акциз и ДДС, напълно нормално е държавата да участва в този процес”, смята още Терзиев.  „За картел на горива не може да се говори, защото държавата има участие от 50% в „Лукойл\". Това е несериозно. Акцизът е най-нисък у нас и това никой не го отрича. Ако той се повиши и цените ще скочат“, поясни още Терзиев. На въпрос дали са ударени малките складове и търговците на горива, той обясни, че след ерата на г-н Танев, поддръжката на един склад не е евтино мероприятие. „Няма интерес към подобни манипулации, защото това не е икономически изгодно“, разясни той.", "date": "2018.12.03", "title": "Петролната асоциация: Цените на горивата паднаха през последния месец, но не заради протестите"}
{"url": "https://www.faktor.bg/bg/articles/eksperti-pri-bonus-malus-parite-sabirani-ot-zastrahovatelite-nyama-da-se-uvelichat", "text": "Въвеждането на системата \"бонус-малус\" няма да повиши общата сума, събирана от застрахователите за задължителната \"Гражданска отговорност\" /ГО/, съобщи Владимир Савов, член на КФН, по време на обществена дискусия, организирана от Комисията за финансова надзор в НДК.  При регистрирани в страната 3 143 568 автомобила, по данни на КАТ за 2016 година, компаниите събират годишно 943 070 400 лева само по тази застраховка при средна премия от 300 лева на кола. При въвеждането на \"бонус-малус\" парите, събирани от фирмата няма на се увеличат, а само справедливо ще се разпределят сред лошите и примерните шофьори, подчертаха експертите. По данни на МВР за 2017 година в страната са наложени санкции на собствениците на 1 134 718 автомобила или 64 на сто от колите не са били обект на санкции, посочи Владимир Савов, цитиран от БТА. След първата година, на въвеждане на системата \"бонус-малус\" се очаква 87,7 на сто от собствениците на колите /2 755 392 души/ да плащат с 10 процента по-евтина застраховка; 7,6 на сто / 238 742 души/ да плащат застраховка с оскъпяване от 10 - 30 процента, както и 0,4 на сто от собствениците на коли - 11 028 души да плащат четири пъти по-скъпа премия.", "date": "2018.12.03", "title": "Експерти: При \"бонус-малус\" парите, събирани от застрахователите, няма да се увеличат"}
{"url": "https://www.faktor.bg/bg/articles/ikonomika/biznes/-inerkom-mozhe-da-zagubi-sdelkata-za-aktivite-na-chez-v-balgariya", "text": "„Инерком” може да загуби сделката за активите на ЧЕЗ в България. От централата на чешката компания съобщили за бТВ, че възнамеряват да започнат паралелни преговори с втория одобрен кандидат. Срокът, в който „Инерком” трябваше да финализира сделката и да плати над 300 млн. евро за енергото в Западна България изтече на 30 ноември.  От компанията на Гинка Върбакова обясниха, че договорът им с ЧЕЗ все още е валиден и се опитват да изпълнят клаузите, които позволяват отлагане на сроковете. Те все още очакват Комисията за защита на конкуренцията да разреши сделката.  От ЧЕЗ в Прага потвърдиха, че договорът им с „Инерком” все още е в сила, но въпреки това ще започнат и преговори със следващия класиран кандидат. „India Power” вече е потвърдила, че все още има интерес. Ако договорът с „Инерком” пропадне, компанията на Върбакова ще загуби и вече платената гаранция от 5 млн. евро.", "date": "2018.12.03", "title": "\"Инерком\" може да загуби сделката за активите на ЧЕЗ в България"}
{"url": "https://www.faktor.bg/bg/articles/noi-promenya-grafika-na-obezshteteniyata-za-maychinstvo-i-otglezhdane-na-malko-dete", "text": "Във връзка с предстоящите празнични дни Националният осигурителен институт (НОИ) променя графика за изплащане на обезщетенията за бременност и раждане и отглеждане на малко дете за декември 2018 г. Това съобщиха от пресцентъра на НОИ. Вместо в началото на януари 2019 г., всички правоимащи лица ще получат парите по сметките си още на 27 декември тази година. Графикът за ноември 2018 г. за този вид плащания остава непроменен, като е предвидено превеждането на средствата да бъде на 4 декември. Пълната информация за всички осигурителни плащания на НОИ се публикува всеки месец в специален календар за изплащане на пенсии и обезщетения от ДОО в рубрика „За потребителя/Полезна информация“ на интернет страницата на института. Националният осигурителен институт (НОИ) променя графика за изплащане на обезщетенията за бременност и раждане и отглеждане на малко дете за декември 2018 г. Това съобщиха от пресцентъра на НОИ. Вместо в началото на януари 2019 г., всички правоимащи лица ще получат парите по сметките си още на 27 декември тази година. Графикът за ноември 2018 г. за този вид плащания остава непроменен, като е предвидено превеждането на средствата да бъде на 4 декември. Пълната информация за всички осигурителни плащания на НОИ се публикува всеки месец в специален календар за изплащане на пенсии и обезщетения от ДОО в рубрика „За потребителя/Полезна информация“ на интернет страницата на института.", "date": "2018.12.03", "title": "НОИ променя графика на обезщетенията за майчинство и отглеждане на малко дете"}
{"url": "https://www.faktor.bg/bg/articles/sadat-otkaza-otvod-na-prokurorite-po-deloto-sreshtu-ivancheva", "text": "Защитата на бившата кметица на Младост Десислава Иванчева поиска отвод на прокурорите по делото. Мотивът - били предубедени, каза адвокат Димитър Марковски. И припомни действията на обвинителите след като съдът пусна Иванчева под домашен арест. Прокуратурата си позволи да адресира писмо, с което поиска да спре проверката на ВКС по случая. Това е институционално вмешателство, каза още Марковски и определи това като натиск върху съда. Той припомни, че след решението на спецсъда да пусне Иванчева от ареста, при това с определение за незабавно изпълнение, до пристигането на становището на горната инстация, с което бе спряно всичко, тя е била жертва на незаконен арест шест часа. Прокурорите по делото не се съгласиха с искането на защитата. И бяха категорични,че действията им са изцяло законни. Освен това проверката на ВКС била прецедент. По-правилно щяло да е съдът окончателно да реши за освобождаването на Иванчева, а след това да се прави проверка. Според Биляна Петрова, бивша заместничка на Иванчева, мнението на прокуратурата по делото се формира от политическо давление. А Десислава Иванчева обвини прокуратурата в лъжа по фактите за деня на ареста й. Съдът обаче отказа да отведе прокурорите по делото. И не намери в действията на обвинението липса на безпристрастност.", "date": "2018.12.03", "title": "Съдът отказа отвод на прокурорите по делото срещу Иванчева"}
{"url": "https://www.faktor.bg/bg/articles/peevski-kupi-gubeshta-firma-sobstvenost-na-maykata-na-zhenata-ot-koyato-ima-dete", "text": "Депутатът от ДПС Делян Пеевски е купил за неизвестна сума фирмата \"Заир 2009\". Това е станало на 12 ноември. Фирмата е купена от \"Интръст\", която пък е една от официално притежаваните от Пеевски компании, съобщава \"Капитал\". \"Заир 2009\" е основана преди 9 години от Зара Василева, от която депутатът има дъщеря. През 2015 г. собствеността е прехвърлена на майка ѝ - Меглена Пигова-Петрова, която е съпруга на доскорошния член на Висшия съдебен съвет Васил Петров. От самото създаване на фирмата тя неизменно отчита загуби. До 2015 г. в нея са заети петима души, като след това дружеството вече няма дейност, но продължава да е на загуба заради разходите си по лихви по натрупани 1.9 млн. лв. задължения. При затварянето на КТБ дружеството беше сред длъжниците на банката с 260 хил. лв. заем.", "date": "2018.12.03", "title": "Пеевски купи губеща фирма, собственост на майката на жената, от която има дете"}
{"url": "https://www.faktor.bg/bg/articles/10-g-arabadzhievi-blokirat-trotoara-do-ekstravagantniya-hotel-maritsa-v-plovdiv", "text": "Фирмата на Ветко и Маринела Арабаджиеви е съдена от Община Пловдив за това, че при строеж на новата сграда на хотел „Марица” не са платили таксата за ползването на тротоара, съобщава marica.bg. Зам.-кметът инж. Димитър Кацарски и шефът на дирекция „Общинска собственост” Мирослава Сукарева потвърдиха за задължението, но се затрудниха да кажат колко пари имат да внасят в градския бюджет от фамилията. С Арабаджиеви беше подписано споразумение за благоустрояване на тротоара и прилежащата площ, от което трябваше да се приспадне таксата, обясни Сукарева.  Най-малко десет години тротоарите до строежа на екстравагантната сграда срещу панаира бяха заградени. Заради гранде обекта, който и до днес не е завършен, а строители там не са се мяркали с години, много време беше затворено северното стълбище на пешеходния подлез на бул. „Цар Борис III Обединител”. За достъп служеше аварийна метална стълба. Едва през това лято, когато районната администрация на „Северен” предприе ремонт на подлеза, хората на Арабаджиеви са махнали ръждясалите ламарини от тротоара.  „Дори се разбрахме с представителите на фирмата, че ще възстановят тротоара”, каза кметът на района инж. Ральо Ралев. Имало и обещание за фонтан. Но след като срещу Арабаджиеви се повдигна обвинение, а те самите се скрили, вече никой от фирмата не отговаря на обажданията от администрацията.  Строителният обект е ограден с телена ограда, която на места вече пропада. Прилежащият терен е обрасъл с бурени. От северната страна на синята сграда, на ул. „Ибър”, ламарините продължават да заемат тротоара. До тях са наредени контейнери за смет. Улицата с нагънат паваж е еднопосочна и колите вървят в индийска нишка, защото и двете страни на тясното платно представляват паркинг. Отсрещният тротоар също не става за преминаване. Срещу недовършената „Марица”, на ъгъла на ул. „Ибър” и ул. „Хан Пресиян”, също е поставена ограда насред тротоара. Теренът е разчистен за строеж. Плочките са помлени. Оградните пана откъм ул. „Хан Пресиян” са сложени върху бетонни блокчета. За пешеходеца има пътека, широка две педи. Отсреща на същата улица се строи билдинг. И там тротоарът е окупиран, а пешеходците ги съветват да преминат на другия тротоар.", "date": "2018.12.03", "title": "10 г. Арабаджиеви нагло блокират тротоар заради екстравагантен \"гранде обект\""}
{"url": "https://www.faktor.bg/bg/articles/obshtestvo/kmetat-na-burgas-zaradva-uchenitsite-za-6-dekemvri", "text": "Кметът на Бургас Димитър Николов издаде официална заповед, с която определи 6 декември за неучебен ден в учебните заведения на територията на общината. На 6 декември - Никулден, когато е и празникът на града, има събития, музика и забавления за всяка възраст, така че очакванията са освободените от занятия ученици също да участват активно в общоградското тържество, пише в прессъобщение на общината. На този ден паркирането на моторни превозни средства на синята зона ще бъде безплатно. Обявени са и безплатни курсове във всички превозни средства от градския транспорт за пиковите часове между 10.00 и 14.00 часа и между 17.00 и 21.00 часа. През целия ден в автобусите на градския транспорт ще звучи музика от емблематични бургаски изпълнители, а на електронните им табла ще тече надписът \"Честит празник!\".", "date": "2018.12.03", "title": "Кметът на Бургас зарадва учениците за 6 декември"}
{"url": "https://www.faktor.bg/bg/articles/italiya-e-poiskala-brendo-ot-balgariya-oshte-prez-yuni-2017-g-nie-si-go-katame", "text": "Италия е поискала Евелин Банев-Брендо от България още през юни 2017 г., когато окончателно го осъдиха на 20 г. затвор за трафик на кокаин от Южна Америка до Европа. Това става ясно от документи по делото в Рим, с които разполага “24 часа”, твърди изданието. Остава мистерия защо кокаиновият крал не е изпратен там с белезници. Най-вероятната причина е, че по това време той има висящо дело в България за пране на пари, което е с приоритет. Две седмици след присъдата в Италия излиза и окончателната по делото му за трафик на кокаин в Румъния. Наказанието е 10,5 г. затвор. През април 2018 г. и съдът у нас изпрати Брендо поне на хартия зад решетките за 6 г. за пране на пари от наркотрафик, разследването по което е от 2007 г. Както е известно, Брендо го няма и това едва ли изненадва дори кандидат-студентите по право. Че за Брендо не важи изпълнението на съдебните актове, както за други осъдени в чужбина, които се задържат у нас и предават зад граница, личи и без да си юрист. Последната публична поява на Брендо е от март 2017 г., когато лично чу от апелативния съд в София присъдата си за прането на пари. Малко след това последваха окончателните присъди от Италия и Румъния, но у нас трябваше да се произнесе Върховният касационен съд (ВКС). Подсъдимият не е длъжен да се явява лично на тази последна инстанция. Не го направи и Брендо. Когато решението беше публикувано през април, той логично не беше открит, за да го откарат в затвора, пише изданието.", "date": "2018.12.03", "title": "Италия поискала Брендо от България през юни 2017 г,  мистерия е защо не е изпратен там с белезници"}
{"url": "https://www.faktor.bg/bg/articles/novini/svyat/kremal-barza-za-nas-e-mnogo-vazhna-skoroshna-sreshta-putin-tramp", "text": "В Кремъл искат да бъде проведена среща между Владизмир Путин и Доналд Тръмп преди следващата среща на Г-20 в Япония, през юни 201 година, съобщава \"Интерфакс\", като се позовава на помощника на руския президент Юрий Ушаков. \"За нас, и за колегите е много важно да намерим някакъв вариант да се срещнат преди това\", зояви Ушаков. По думите му, срещата в Аржентина била \"напълно подготвена\". Президентският помощник се затруднил да отговори дали изискването на Вашингтон да бъдат върнати на Украйна пленените военни кораби и екипажи, означава, че преди да бъдат изпълнени тези условия среща Путин-Тръмп няма да има. Но, по думите му, провалът на срещата не бил по вина на Кремъл. Припомняме, че срещата в Буенос Айрес беше отменена от Доналд Тръмп след инцидента в Керченския пролим, когато руски военни кораби обстреляха украински военни катери, раниха и плениха екипажите, след като Русия едностранно и в нарушение на международното право забрани на чужди кораби да влизат в Азовско море без нейно разрешение.", "date": "2018.12.03", "title": "Кремъл бърза: За нас е много важна скорошна среща  Путин-Тръмп"}
{"url": "https://www.faktor.bg/bg/articles/novini/svyat/stoltenberg-nato-uvelichava-prisastvieto-si-v-cherno-more", "text": "НАТО увеличава присъствието си в Черно море, съобщи генералният секретар Йенс Столтенберг. \"НАТО значително засили своето присъствие в Черно море, като увеличихме значително броя на дните, когато там са присъствали военни кораби на алианса, в сравнение с миналата година. Провеждаме и въздушно патрулиране и увиличхме присъствието си в региона като цяло. Внимателно следим ситуацията в Черно море в светлината на това, което видяхме преди няколко дни\", добавил Столтенберг визирайки инцидента между руски и украински военни кораби в Керченския пролив. По думите му, срокът на пребиваване на силите на НАТО е увеличен от 80 до 120 дни. Той добавил, че НАТО ще подпомогне Грузия в модернизацията на военноморския и флот, а също така за усилване на бреговата охрана. Столтенберг, цитиран от ТАСС, отклонил въпроса дали е възможно кораби на НАТО да влязат в Азовско море и подчертал необходимостта от политически диалог между Русия и НАТО.", "date": "2018.12.03", "title": "Столтенберг: НАТО увеличава присъствието си в Черно море"}
{"url": "https://www.faktor.bg/bg/articles/borisov-1-15", "text": "ДО  ЧЛЕНОВЕТЕ И СИМПАТИЗАНТИТЕ НА ПП ГЕРБ ОБЛАСТНИТЕ КООРДИНАТОРИ НА ПП ГЕРБ ОБЩИНСКИТЕ РЪКОВОДСТВА НА ПП ГЕРБ КМЕТОВЕТЕ ОТ ПП ГЕРБ ОБЩИНСКИТЕ СЪВЕТНИЦИ ОТ ПП ГЕРБ ЕВРОДЕПУТАТИТЕ ОТ ГЕРБ ПГ НА ПП ГЕРБ УВАЖАЕМИ КОЛЕГИ, СКЪПИ СЪМИШЛЕНИЦИ И ПРИЯТЕЛИ, Преди 12 години учредихме ГЕРБ с ясното съзнание, че полагаме началото на една различна партия. 12 години по-късно, в 7 от които управляваме, постигнахме 11 победи, работихме и самостоятелно, и в коалиция. Управлявахме във време на макроикономическа криза, изплащахме милиарди необезпечени разходи, наследени от предишни правителства – катастрофирали енергийни мегапроекти, фалирана банка и спрени еврофондове, дупки в бюджета за милиарди, и всичко това в условията на международна изолация, в каквато бе поставена страната ни. За тези 12 години сме се водили преди всичко от целта да стабилизираме държавата и единствено с работа сме успявали да получим доверието на гражданите за реформите, които провеждаме. Усилията ни са насочени преди всичко към подобряването на стандарта на живот на българските граждани и резултатите са налице. Инвеститорите по цял свят знаят, че България е привлекателно място за бизнес. Безработицата достигна рекордно ниски нива. През 2009 г. минималната заплата беше 240 лв., а средната - 609 лв. През 2019 г. минималната заплата ще достигне 560 лв., а средната ще надхвърли 1200 лева. Минималната пенсия 2009 г. беше 124 лв., а от 1 юли догодина всички пенсии ще бъдат преизчислени и минималната ще стигне 220 лв. Брутният вътрешен продукт по време на управлението на Тройната коалиция беше едва 66,3 млрд. лв., а през 2019 г. ще стигне рекордните 116,4 млрд. лв. За последната година и половина увеличихме заплатите на българските учители приблизително с 50%, а в рамките на мандата ще бъдат удвоени. Обновяваме материалната база и реформираме учебните програми в училищата. След две години България ще има една от най-модерните образователни системи в света, която ще подготвя адекватно децата за дигиталното бъдеще. Инвестираме в електронно управление, инфраструктура и сигурност. С всичките тези усилия и реформи ще достигнем сближаване по редица нива с Европейския съюз. Постигането и гарантирането на добри финансови показатели за една държава са най-обективният критерий за нейното развитие. Последният бюджет, който правителството и парламентът гласуваха, както и данните на международни рейтингови агенции ни дават основание да продължим напред. Диалогът с гражданското общество никога не е бил проблем за нас. Винаги сме чували и ще чуваме всеки критичен глас. Доказателство за това са десетките проблеми, които сме решили в диалог с гражданите. ГЕРБ се разви като истинска системна партия. Чрез структурите на партията и реалния партиен живот ГЕРБ се опита да чуе проблемите на българските граждани във всяко едно населено място в страната. Пряката връзка с хората е основен принцип в работата ни не само по време на избори, а по всяко време. В ГЕРБ винаги сме разбирали и отчитали грешките, които допускаме. Предвид предстоящите европейски и местни избори догодина структурите на партията трябва в най-кратки срокове да направят ревизии по места и да отстранят всички слабости и грешки. От позицията на открит и непрекъснат диалог с българските граждани, трябва да положим всички усилия да получим категорично доверието им, за да затвърдим необратимия процес за утвърждаване на България като сигурен и стабилен партньор в ЕС и НАТО. Днес повече от всякога всички имаме нужда от надпартиен диалог по важните геополитически теми за развитието на страната и Европа. България отдавна е във фокуса на важни събития и процеси. И за всички нас е от изключителна важност да водим дебат на европейски политически език. Българското председателство на Европейския съюз беше добър пример в тази посока. Утвърдихме България като лидер на Балканите и фактор, с когото всички се съобразяват. Благодарение на волята ни успяхме да намалим почти до нула миграционния натиск върху България. Станахме и реален участник в управлението на миграционните процеси към Европа, ценен партньор в преговорите с трети страни и стриктен изпълнител на задачите по опазването на външните граници на ЕС. В ГЕРБ винаги сме се ръководили от виждането, че успехът на България е възможен, ако се обединим като нация, която не е заложник на миналото и ако работим за страната не с хоризонта на определен брой мандати, а повдигайки погледа си към по-амбициозни национални цели. Затова в името на България многократно сме подавали и ще продължим да подаваме ръка на всички, които поставят успехът на държавата и бъдещето на гражданите на първо място. Искаме всички заедно да организираме страната ни така, че да успяват работливите, активните и способните. В личен план благодарим на всички, които работят за успехите на ГЕРБ и за благото на България. Знаем колко голяма част от времето, което трябва да бъде посветено на любимите хора, отделяте за общата ни кауза. Признателни сме за усилията и сме уверени, че всичко това си заслужава, когато погледнем резултатите от работата ни. ЧЕСТИТ ПРАЗНИК! 03.12.2018 г. Гр. София Бойко Борисов Председател на ПП ГЕРБ Цветан Цветанов Зам.-председател на ПП ГЕРБ Йорданка Фандъкова Зам.-председател на ПП ГЕРБ Димитър Николов Зам.-председател на ПП ГЕРБ", "date": "2018.12.03", "title": "Борисов: 12 години ГЕРБ работи за просперитета на държавата, да спечели доверието на гражданите"}
{"url": "https://www.faktor.bg/bg/articles/kremal-se-izvarta-rusiya-ne-vavezhdala-ogranicheniya-na-koraboplavaneto-prez-kerchenskiya-protok", "text": "Говорителят на Кремъл Дмитрий Песков опроверга твърденията на украинския министър на инфраструктурата Володимир Омелян, че Русия е въвела ограничения на корабоплаването през Керченския проток и е блокирала украинските пристанища на Азовско море, предаде ТАСС, цитиран от БТА.  Твърденията на украинския министър \"не съответстват на действителността\", каза Песков на пресбрифинг в Москва. Той обясни, че съществува определен ред за техническо уведомяване на пристанищната администрация в Керч за преминаване на кораби през Керч-Еникалския канал и в редица случаи заради гарантиране на безопасността на навигацията с оглед на климатичните условия се взима решение за спиране на навигацията.  \"Преди два дни движението там бе спряно заради бурния вятър и много силното течение, което създаваше опасност за корабоплаването, но след като времето се нормализира, всичко беше възобновено. Това е обичайна световна практика и тук няма нищо извънредно\", поясни Песков.  Според говорителя на Кремъл изявлението на украинския президент Петро Порошенко, че Русия има планове да прокара сухоземен \"коридор\" от Донбас към Крим, е абсурдно. Той го определи като \"пореден опит да се провокира напрежение\".", "date": "2018.12.03", "title": "Кремъл се извърта: Русия не въвежда ограничения на корабоплаването през Керченския проток"}
{"url": "https://www.faktor.bg/bg/articles/novini/svyat/sasht-rusiya-e-izprobvala-krilata-raketa-s-nazemno-bazirane-za-udar-po-evropeyskite-strani-ot-nato", "text": "\"САЩ явно са успели да убедят своите съюзници от НАТО, че Русия е нарушила Договора за ликвидиране на ракетите със среден и малък радиус на действие, пише \"Комерсант\".  Очаква се във вторник външните министри от НАТО да приемат обща декларация с рязка критика срещу действията на Москва. Американците предприеха нещо, което пет години бяха избягвали: споделиха със съюзниците си разузнавателни данни за руското \"нарушение\", след като по-рано редица европейски лидери осъдиха решението на президента Доналд Тръмп за излизане на САЩ от Договора за неразпространение на ракетите със среден и малък обсег. Според Вашингтон Москва е нарушила поетото задължение \"да не произвежда и да не изпробва крилати ракети с наземно базиране и обсег от 500 км до 5500 км, а също така да не притежава и да не произвежда пускови установки за такива ракети\". Става дума за сателитни снимки, доказващи, че Русия е изпробвала крилата ракета с наземно базиране и обсег, който влиза в забранения от договора. Шефът на американското национално разузнаване Даниъл Коутс е заявил, че Москва е разработила новата ракета с цел да получи възможност за удар по европейските страни от НАТО. Коутс твърди, че Русия вече е въоръжила с тази ракета няколко дивизиона.", "date": "2018.12.03", "title": "САЩ: Русия е изпробвала крилата ракета с наземно базиране за удар по европейските страни от НАТО"}
{"url": "https://www.faktor.bg/bg/articles/inerkom-imame-validen-dogovor-s-chez", "text": "Работим за финализиране на сделката за активите на ЧЕЗ.  Инерком и ЧЕЗ имат валиден договор.Това се казва в официално съобщение на фирма Инерком до медиите.   Това се казва в писмо до медиите от Инерком България ЕАД, в което се казва: \"Инерком полага всички необходими усилия за изпълнение на отлагателните условия по договора-получаване на регулаторно разрешение и е в очакване на одобрението му. Сделката между ЧЕЗ и Инерком следва законовите изисквания, компетентни да се произнасят са само определените по закон български институции. Инерком има подкрепата на глобални инвестиционни банки за финализиране на сделката.\" Припомняме, на 30 ноември изтече крайният срок за закупуване на електроразпределителната компания ЧЕЗ, но от Инерком все още не са превела парите. Информацията бе от централата на компанията в Прага. От компанията отказаха да даде подробности какво ще стане, ако сумата не постъпи по сметката. Сроковете за разплащането са договорени между двете фирми   през февруари. Лидерът на БСП Корнелия Нинова обяви пред чешки евродепутат, че \"при спечелване на избори в България, БСП ще предприеме необходимите действия българската държава да се заяви като кандидат-купувач и да участва в процедурата по продажбата\". В края на ноември стана ясно, че собственикът на \"Инерком\" Гинка Върбакова влиза в управлението на ЧЕЗ България. Преди това от Комисията за защита на конкуренцията (КЗК) отказаха на \"Инерком\" да разрешат концентрация чрез придобиване на контрол върху предприятия от групата на \"ЧЕЗ\". Мотивите са, че КЗК вече е била сезирана за тази сделка и решението й се обжалва в съда и няма как да бъде образувано ново производство. От \"Инерком\" обявиха, че ще обжалват и последното решение, както обжалваха решението на КЗК от 19 юли 2018 г., с което Комисията забрани на \"Инерком\" да закупи електроразпределителното дружество ЧЕЗ. Делото във Върховния административен съд е насрочено за идната година.", "date": "2018.12.03", "title": "\"Инерком\": Работим за финализиране на сделката за активите на ЧЕЗ"}
{"url": "https://www.faktor.bg/bg/articles/novini/svyat/zaradi-razmiritsite-yunker-otmenya-poseshtenieto-si-v-parizh", "text": "Председателят на Европейската комисия Жан-Клод Юнкер отменя насроченото за утре посещение в Париж, съобщи говорител на институцията. Говорителят обясни, че това се налага, за да се даде възможност дневният ред на Националното събрание да бъде посветен на национални въпроси. Предвиждаше се Юнкер да държи реч пред френските депутати. С това решение отпада и насрочената за утре среща на Юнкер с френския президент Еманюел Макрон. По думите на говорителя, посещението на Юнкер в Париж ще се състои \"на друга дата\".", "date": "2018.12.03", "title": "Заради размириците Юнкер отменя посещението си в Париж"}
{"url": "https://www.faktor.bg/bg/articles/novini/svyat/daily-mail-ruski-shpioni-pod-zhurnalistichesko-prikritie-opitvat-da-proniknat-vav-voenni-bazi", "text": "Министерството на отбраната на Великобритания е предупредило всички военни поделения на страната, че руски \"журналисти\" са се опитали да проникнат на териотрията на една от военните бази, съобщава Daily Mail. Министърът на отбраната Гевин Уилямсън е призовал военните да бъдат внимателни заради опита на телевизионен екип на руската държавна телевизия \"Первый кала\" да проникне на територията на 77 армейска бригада в графства Бъркшир, която отговаря за осигуряването на кибербезопасността. Според изданието, всъщност става дума за руски шпиони, които са правили тайно снимки на военния обект.", "date": "2018.12.03", "title": "Daily Mail: Руски шпиони под журналистическо прикритие опитват да проникнат във военни бази"}
{"url": "https://www.faktor.bg/bg/articles/novini/svyat/-golyamoto-uho-podslushvalo-makedonskiya-elit-ot-20-godini", "text": "Почти двадесет години Македония непрекъснато е разтърсвана от скандали с подслушване, което само показва, че \"Голямото ухо\" от 2000 г. насам никога не престанало да слуша представители на политически партии, институции, граждани и политически лица, коментира македонският онлайн портал „еМагазин“. Първата афера \"Голямо ухо\" започна, когато лидерът на опозиционната СДСМ Бранко Цървенковски, на 17 януари 2000 г. на пресконференция в централата на партията огласи стенограмата от разговорите на политици, журналисти и дипломати, които са били подслушвани. На 22 януари Главната прокуратура изпрати искане до Основния съд в Скопие 1, с което поиска да се предприеме разследване и да бъдат изслушани 70 свидетели. През 2003 г. за аферата бяха обвинени министърът на вътрешните работи Доста Димовска и началника на управлението за оперативна техника в МВР, Александър Цветков. Аферата приключи, когато президентът Борис Трайковски отстрани Доста Димовска и Александър Цветков. Поради неудовлетвореност от резултата, някои от журналистите, които бяха подслушвани, подадоха иск срещу Македония пред съда в Страсбург през 2006 г. През 2013 г. 17 журналисти спечелиха делото в Страсбург. Тогава последваха вече известните \"бомби\" отново на опозиционната СДСМ, които бяха разкрити от лидера на партията и сега министър-председател Зоран Заев. Както е известно, това е основната причина за промяната на властта и преследването на висши служители от правителството на ВМРО-ДПМНЕ. До този момент обаче няма съдебно решение за това, кой е извършил подслушването. Случаят „Таргет-Твърдина“, отнасящ се до \"бомбите\", се ръководи от Специалната прокуратура. Става въпрос за подслушване на 20 000 души, включително премиер, министри, дипломати, журналисти, бизнесмени. Последната афера е от миналата седмица, когато бе разкрито, че са били подслушвани стационарни телефони в Прокуратурата и Основния съд Скопие 1, а разследването може да покаже, че телефони са били подслушвани и в други институции ... Все още предстои разследване кой извърши подслушването.", "date": "2018.12.03", "title": "\"Голямото ухо\" подслушвало македонския елит от 20 години"}
{"url": "https://www.faktor.bg/bg/articles/pulmolog-vazduhat-v-sofiya-e-zamarsen-6-pati-nad-normata", "text": "\"Въздухът в София в момента е замърсен 6 пъти над нормата; 8 000 души годишно умират от мръсния въздух. Печките на твърдо гориво замърсяват повече от 6 дизелови камиона. Увеличаването на нивата на замърсяване веднага увеличават смъртността\", заяви д-р Александър Симидчиев, пулмолог и председател на управителния съвет на сдружение \"Въздух за здраве\" в ефира на Би Ти Ви. \"Можем да кажем , когато се повиши замърсяването, с колко повече умрели има, но не точно кой ще пострада\", заяви той. \"Едно възможно краткосрочно решение е да сложим подходяща маска на лицето си. Друг вариант е да включим апарат, който пречиства въздуха, има такива на нашия пазар.  Трябва да държим прозорците плътно затворени\", заяви той. \"При едно вдишване вдишваме около 20 млн. фини прахови частици. Бях си направил труда да изчисля колко всъщност вдишваме в периода на човешкия живот и се оказа, че вдишваме около четири килограма прах между 0- и 70-годишна възраст. Тоест си вкарваме една тухла в белия дроб посредством въздуха,  Мисълта за целия този прах очевидно е притеснителна. Но още по-тревожното е, че последствията за здравето са многобройни и понякога неизбежни. Според изчисление на Световната здравна организация на всеки 100 хил. души 217 смъртни случая са причинени от мръсния въздух. Освен това 97.2% от българите са изложени на опасни нива на фини прахови частици с размер 10 микрограма\", заяви по рано той пред \"Капитал\".", "date": "2018.12.03", "title": "Пулмолог: Въздухът в София е замърсен 6 пъти над нормата"}
{"url": "https://www.faktor.bg/bg/articles/obshtestvo/zakon-i-red/-toplofikatsiya-pernik-s-globa-ot-60-hl-lv-izpolzva-nerazresheno-gorivo", "text": "„Топлофикация – Перник” е глобена с 60 хил. лв от регионалната екоинспекция, съобщи бТВ. При проверка е установено, че ТЕЦ-ът използва неразрешен вид гориво – дървесен чипс. Инспекторите са констатирали, че емисиите на вредни вещества се изпускат в атмосферата неорганизирано от корпуса на „Котелен цех“ и водят до влошаване на качеството на въздуха в района. Проверката на РИОСВ – Перник е в следствие на постъпили жалби от граждани. Установено е и замърсяване на р. Струма. За 2018 г. на „Топлофикация – Перник” са съставени пет акта.", "date": "2018.12.03", "title": "\"Топлофикация-Перник\" с глоба от 60 хл. лв, използва неразрешено гориво"}
{"url": "https://www.faktor.bg/bg/articles/obshtestvo/zakon-i-red/otlagat-bonus-malus", "text": "\"Обмисля се отлагане на въвеждането на системата \"бонус - малус\" за застраховката \"Гражданска отговорност\" с няколко месеца, за да бъдат туширани основните критики към нея\", заяви на обществена дискусия председателят на Комисията за финансов надзор Карина Караиванова. \"Текущата система също не може да бъде въведена, защото не е готова връзката между КАТ и Гаранционния фонд по \"Гражданска отговорност\", посочи още Караиванова. \"Със сигурност ще има нужда от законови промени, които да решат основния проблем, свързан с продажбата на коли, които имат лоша застрахователна история. В застраховката ще бъдат вписани всички, които имат право да управляват колата. Това ще стане с промени в Кодекса за застраховането и в Закона за движение по пътищата\", каза Караиванова.  \"Въвеждането на системата \"Бонус-малус\" няма да повиши общата сума, събирана от застрахователите за задължителната \"Гражданска отговорност\", заяви Владимир Савов - член на Комисията за финансов надзор. Още новини от страната ще намерите тук При регистрирани в страната 3 143 568 автомобила, по данни на КАТ за 2016 година, компаниите събират годишно 943 070 400 лева само по тази застраховка при средна премия от 300 лева на кола. При въвеждането на \"бонус-малус\" парите, събирани от фирмата, няма да се увеличат, а само справедливо ще се разпределят сред лошите и примерните шофьори, подчертаха експертите. По данни на МВР за 2017 година в страната са наложени санкции на собствениците на 1 134 718 автомобила или 64 на сто от колите не са били обект на санкции. След първата година на въвеждане на системата \"бонус-малус\" се очаква 87,7 на сто от собствениците на колите (2 755 392 души) да плащат с 10 процента по-евтина застраховка; 7,6 на сто (238 742 души) да плащат застраховка с оскъпяване от 10 - 30 процента, както и 0,4 на сто от собствениците на коли - 11 028 души да плащат четири пъти по-скъпа премия.", "date": "2018.12.03", "title": "Отлагат \"бонус-малус\"?"}
{"url": "https://www.faktor.bg/bg/articles/karakachanov-koalitsiya-obedineni-patrioti-e-hlabava", "text": "Състоянието на коалиция \"Обединени патриоти\" (ВМРО, НФСБ и Атака) за съжаление е хлабаво. Това заяви в Русе Красимир Каракачанов, вицепремиер, министър на отбраната и председател на ВМРО.  \"Който ще работи, да работи от коалицията. Няма да се опитвам повече да се правя на помирител. Писна ми, губи ми времето, къса ми нервите и е безсмислено\", каза Каракачанов.  По думите му трите партии са се събрали да покажат, че може да се работи по нов начин, като лично той се опитвал да прави това в министерството, за което отговаря, както и колегите му от ВМРО - чрез законодателни инициативи.  \"Бавачка повече няма да бъда. Ако има здрав разум, ще се явим заедно на евроизборите. Добронамерени сме. Смятаме, че коалицията трябва да се запази\", каза Каракачанов.  По думите му това би било правилното и честно решение спрямо хората, които са гласували за коалицията на президентските избори и на парламентарните избори.  Каракачанов коментира още, че към момента не вижда необходимите обективни условия за предсрочни парламентарни избори, както и каква ще бъде евентуалната алтернатива. \"Ако БСП и ДПС са ни алтернативата, по-добре да няма такива избори\", каза лидерът на ВМРО.  Каракачанов коментира и случая с осъдения в Австрия мъж от Силистра за тероризъм.  По думите му това не бил единственият български гражданин от ромски произход, \"зарибен от радикалния ислям\".  \"Неговото движение минава през Пазарджик, където има процес срещу радикалния ислям\", каза Каракачанов, цитиран от БТА.  Според него точно при ромското население в България се правили опити за пробиви по линия на радикалния ислям. По думите му е нужно да се вземат строги мерки.  Каракачанов съобщи в Русе, че Министерството на отбраната ще отпусне 180 000 лева за ремонт на Летния театър към Военния клуб в крайдунавския град, ще бъде подпомогнато и изграждането на паметник на Васил Левски.", "date": "2018.12.03", "title": "Каракачанов: Бавачка на Коалиция \"Обединени патриоти\" повече няма да бъда"}
{"url": "https://www.faktor.bg/bg/articles/es-otlaga-vaprosa-s-chasovoto-vreme", "text": "Решението да се отмени смяната на часовото време в ЕС едва ли ще се осъществи до 2021 година, заяви днес австрийският министър на транспорта  Норберт Хофер, цитиран от ДПА. Началната дата, която е с две години по-късно от предложената през септември от Европейската комисия, ще даде повече време на страните членки да се подготвят, каза Хофер, чиято страна в момента председателства ЕС. Ускореният график, предвиждан от Еврокомисията, беше поставен под въпрос още през октомври, тъй като някои страни членки предупредиха, че те няма да могат да вземат необходимите мерки да се приспособят в области като въздушния транспорт например. Ако настояваме да направим промяната веднага, това ще подкопае предложението на комисията, каза Хофер преди началото на срещата на транспортните министри от ЕС.  Въобще няма да можем да прекратим практиката за смяната на часовото време, отбеляза той. Комисията предложи страните членки да се откажат от преминаването от зимно към лятно часово време след онлайн анкета в целия ЕС, според която 84-процента от включилите се подкрепят идеята. За такава промяна обаче страните членки и Европейският парламент ще трябва да одобрят окончателна реформа. След това страните членки ще решат за себе си дали да останат на лятно часово време или да запазят стандартното време през цялата година.", "date": "2018.12.03", "title": "Транспортният министър на Австрия: ЕС ще отложи въпроса със смяната на часовото време"}
{"url": "https://www.faktor.bg/bg/articles/shefat-na-mi-6-otpravi-preduprezhdenie-kam-rusiya", "text": "Ръководителят на британското външно разузнаване (МИ-6) Алекс Йънгър отправи днес предупреждение към Русия. Москва не бива да подценява решимостта на Великобритания да изобличава злонамереното поведение на други държави, подчерта Йънгър, цитиран от Франс прес. В слово, произнесено в неговата Алма матер, Университета на Сейнт Андрюс в Шотландия, откъси от което разпространи британското външно министерство, той прикани \"Русия или коя да било друга държава, замислила да поквари нашия начин на живот, да не подценява нашата решимост и нашите средства или пък тези на нашите съюзници\". Йънгър, известен още като \"Си\", припомни по-специално реакцията на Лондон и съюзниците му след отравянето с нервнопаралитичен газ на руски двоен агент и дъщеря му в Солсбъри през март, за което те обвиниха Русия.  Случаят предизвика тежка дипломатическа криза, безпрецедентно взаимно експулсиране на дипломати и нови икономически санкции срещу Москва. Британският представител спомена също, че разузнавателните агенции се развиват в посока към \"шпионаж от четвърто поколение\", съчетаващ \"традиционните ни човешки умения с ускорена иновативност\" с оглед появата на заплахи, използващи размиването на границата между физическото и виртуалното пространство. Алекс Йънгър говори пред публика едва за втори път, откакто пое ръководството на МИ-6 през 2014 г., отбелязва АФП, цитирана от БТА.", "date": "2018.12.03", "title": "Шефът на МИ-6 отправи предупреждение към Русия"}
{"url": "https://www.faktor.bg/bg/articles/nato-shte-obsadi-sigurnostta-v-cherno-more", "text": "Министрите на външните работи от НАТО ще обсъдят на заседанието си утре и в сряда в Брюксел обстановката в Черно море. Това съобщи генералният секретар на пакта Йенс Столтенберг. Той отбеляза, че напоследък алиансът е увеличил присъствието си в региона, включително с повече охрана на въздушното пространство и допълнително време за пребиваване на съюзнически плавателни съдове в акваторията. Столтенберг повтори призива на алианса Русия да освободи задържаните украински моряци и кораби, както и да осигури свободен и безусловен достъп през Керченския проток и до пристанищата в Азовско море. Наблюдаваме обстановката внимателно, добави той. Генералният секретар не отговори на въпроса дали САЩ са готови да се оттеглят от договора за неразпространението на ядрени ракети с малък и среден обсег, но повтори, че Русия нарушава споразумението. По неговите думи руската страна е разположила нови ракети в Европа, които могат да достигнат европейски градове за минути. \"Времето изтича, нещата не може да продължават така. Всички съюзници подкрепят виждането, че спазването на договора е много важно. Съюзниците призовават Русия изцяло да изпълнява договореностите. Вярваме, че договорът е важен за сигурността. Ще вземем необходимите решения, за да защитим съюзниците\", каза Столтенберг. На въпрос дали може да се очаква разполагането на нови ракети на САЩ в Европа, той уточни, че НАТО не повтаря действията на Русия. Ще направим необходимото да имаме съответната готовност, която осигурява сдържане. \"Не възприемаме огледално поведение, но отговаряме твърдо и съразмерно\", добави генералният секретар. \"Договорите нямат смисъл, когато са изпълнявани само от едната страна по тях\", коментира той. Столтенберг съобщи, че когато Македония приложи Преспанското споразумение, НАТО ще бъде в готовност да подпише протокола за присъединяването на страната към пакта. След това македонското правителство ще започне да присъства на срещите на НАТО, ще последва ратификация в държавите от пакта и цялостно членство на Македония в алианса. Попитан за оценка на случая с Никола Груевски, Столтенберг заяви, че въпросът трябва да бъде уреден между Скопие и Будапеща. По неговите думи министрите от НАТО ще утвърдят възможността Босна и Херцеговина да започне да изпълнява годишни планове за присъединяване към военнополитическия съюз. Властите в Сараево трябва да решат дали да използват тази възможност, добави той. \"Цената да напуснем Афганистан е по-голяма от цената да останем\", посочи генералният секретар. Той поясни, че целта на съюзниците е да не бъде отваряно пространство за утвърждаването в Афганистан на терористични организации, които подготвят удари по цели в държави от НАТО. Помагаме на Афганистан, но и на себе си, добави той.", "date": "2018.12.03", "title": "НАТО ще обсъди на заседание в Брюксел обстановката в Черно море"}
{"url": "https://www.faktor.bg/bg/articles/belarus-shte-zagubi-miliardi-zaradi-rusiya", "text": "В разгара на енергийните договорки между Русия и Европа и за проекта \"Турски поток\", Беларус предупреди всички участници да внимават с Кремъл, тъй като страната вече е пострадала от договорите с Москва за 10 млрд. долара.  \"Беларус може да загуби до десет милиарда долара, ако не получи компенсация от Русия за провеждане на данъчна маневра в петролната индустрия\". Това заяви заместник-министърът на финансите на страната Андрей Белковец.  Според него загубите ще се развиват в две посоки: държавният бюджет ще загуби три милиарда долара от експортни мита за препродажба на руски петрол, а рафинерията на страната ще бъде принудена да купува суровини при по-високи световни цени, което ще коства още шест милиарда. Заместник-министърът на финансите отбеляза, че Беларус не разчита на компенсации от Русия и не ги предвижда в бюджета си. Русия доставя на Беларус и други страни от ЕАОС нефт и нефтопродукти на вътрешни цени, които се изчисляват въз основа на формулата за експортен паритет (световните цени минус транспортните разходи и експортните мита).  По-голямата част от доставеното гориво отива в две беларуски рафинерии, които го обработват за нуждите на страната, а останалата част се изнася. В същото време експортното мито върху износа на петрол от Беларус отива в държавния бюджет. През лятото на 2018 г. Държавната дума на Русия прие закон за постепенното завършване на данъчните маневри в петролната индустрия. Според документа експортното мито ще бъде премахнато до 2024 г. с едновременно увеличение на данъка за добив на минерали (ТПИ). Поради това петролът, доставен на Беларус, ще бъде продаден на световни цени.", "date": "2018.12.03", "title": "Беларус предупреди бъдещите партньори на Русия: Заради договори за горива с Москва, губим $10 млрд."}
{"url": "https://www.faktor.bg/bg/articles/radev-v-katovitse-evropa-da-ni-pomogne-kato-ne-prechi-za-ruskiya-gaz-kakto-v-minaloto", "text": "\"Категорично отхвърляме завишените изисквания, защото въгледобивът означава запазване на работни места, но и гарантира сигурност\". Това заяви президентът Румен Радев, който е в Катовице на Конференцията на страните по Рамковата конвенция на ООН за изменението на климата (COP24), предаде Канал 3. Участието на българския държавен глава в глобалния форум е по покана на генералния секретар на ООН Антониу Гутериш и президента на Полша Анджей Дуда.   \"Аз съм тук, за да отстоявам нашия национален интерес. България трябва да е много по-активна и да използва всички европейски програми и иновационни фондове за преструктуриране на въгледобива\", изтъкна президентът. \"Но трябва да имаме сигурна и предсказуема енергия. Европа може много да ни помогне, ако не създава пречки, както в миналото, за доставка на руски газ в Европа. Да вземем Турски поток, но и пряка доставка към България и към ЕС - Български поток, който да гарантира сигурността на доставките в Европа\", продължи Радев.   Той посочи, че засега България я няма в тези програми. \"В тези програми са страни като Германия, Полша,  Гърция, Чехия, Унгария, и ние трябва да мислим за нашето бъдеще. Очаквам по-активната позиция на нашето правителство\", добави той.", "date": "2018.12.03", "title": "Радев в Катовице: Европа да ни помогне, като не пречи за руския газ, както в миналото"}
{"url": "https://www.faktor.bg/bg/articles/sluzhbata-za-sigurnost-i-kontrarazuznavane-dirizhirala-nahluvaneto-v-makedonskiya-parlament", "text": "Маскираните лица, които нахлуха в македонския парламент на 27 април м.г., са били в готовност по време на протестите и са знаели, че, когато СДСМ (Социалдемократическия съюз на Македония) се опита да формира правителство или да избере председател на парламента ще трябва да влязат в Събранието, пише онлайн изданието на вестник „Независен“, цитиран от \"Фокус\". Това се разбира от показанията на един от обвинените за инцидентите от 27 април Стефан Младеновски, който изкара една година в затвора, а сега е под домашен арест. Според неговите думи, насоките за това кога трябва да се влезе в сградата на Събранието са давани от Александър Василевски – Нинжда, а зад него стоял тогавашният директор на УБК (Службата за сигурност и контраразузнаване) Владимир Атаносовски. Както посочва изданието, Младеновски е първият обвинен, който казва директно кой стои зад нападението срещу парламента.", "date": "2018.12.03", "title": "Службата за сигурност и контраразузнаване дирижирала нахлуването в македонския парламент"}
{"url": "https://www.faktor.bg/bg/articles/novini/svyat/blick-bivshi-spetsnazovtsi-blizki-do-kremal-obuchavat-sabotyori-provokatori-i-shpioni-v-shveytsariya", "text": "\"Това е кошмарът за всяко западно правителство: руски бойци в собствената му страна. Саботьори, провокатори, шпиони: това, което може да звучи като фантасмагория, в Швейцария е реалност\", пише в швейцарското издание Blick Фабиан Еберхард. \"В продължение на години руската държава целенасочено създава тук вражески \"спящи клетки\". За целта Москва използва спортните школи в Цюрих, Берн и Лугано, където се провеждат \"Система\". На така наречените \"семинари\" в Швейцария пристигат бивши бойци от елитните подразделение ня руските спецслужби\", съобщава изданието. \"Доколко е сериозна заплахата показват конфиденциални документи на Федералната служба по разузнаването на Швейцария. Според тях, една от задачите на \"Система\" е увеличаване на въоръжената мощ с помощта на неидентифицирани подразделения. Цел: \"осъществяване на размирици и дестабилизация в целеви региони\", а също така веровка на бъдещи елитгни бойци. \"Система\" е \"петата колона на Владимир Путин в Швейцария\", коментира авторът. По информация на изданието, инструктурите се изпращав в Западна Европа от московския Холдинг \"Вълк\". Дениз Ряузов, шеф-инструктор от \"Вълк\" редовно провежда тренировки в Цюрих и Лугано. \"Ряузов е бил в спецназ, а срещу него са въведени американски санкции заради активноста му с проруските сепаратисти в Източна Украйна\", подчертава авторът. Бывши бойци от руския спецназ Владимир Василиев и Михаил Рябко, провеждали тренировка в послединет години в Берн, са приближени до руския министър на правосъдието и по този начин се намират в пряко подчинение на Путин\", пише изданието. Разузнаването разполага и с инфомация за ръководителят на швейцарската \"Система\". Разузнаването разполага със снимки на Д.Ц., потвърждаващи неговите връзки с високопоставени представители на руската армия и с ръководителя на охрантиления холдинг \"Вълк\" Геннадий Никулов, който също е в черния списък на САЩ заради участие във военните действия в Източна Украйна. Експертът по Русия Борис Райтшустер коментира пред изданието, че \"тези бойни подразделения са носеща колона в негласната война на Путин срещу Запада\". Припомняме, че още преди две години Faktor.bg публикува разследването на Борс Райтшустер за разпространението на \"Систума\" в Германия:", "date": "2018.12.03", "title": "Blick: Спецназовци близки до Кремъл обучават саботьори, провокатори и шпиони в Швейцария"}
{"url": "https://www.faktor.bg/bg/articles/ekspert-nyama-targovska-voyna-a-shirokomashtaben-geopoliticheski-sblasak-mezhdu-kitay-i-sasht", "text": "Примирието между САЩ и Китай, постигнато на срещата на Г-20 в Буенос Айрес, не е нищо повече от поредния медиен фойерверк, който Тръмп се опитва да лансира, коментира в предаването „12+3“ БНР доц. Евгений Кандиларов, който сякаш изразява личните си желания.  „От т. нар „търговска война“ между САЩ и Китай големият губещ в по-дългосрочен план ще бъдат САЩ. Ако говорим за някакъв тип даване на шанс и примирие, което да позволи воденето на преговори между двете държави, то при всички положения това облагодетелства по-скоро САЩ във възможността да намерят по-елегантен начин да се измъкнат от ситуацията, в която политиката на Тръмп ти вкара много отдавна. Говоря за политиката, свързана с протекционизъм и това, което той стартира по посока на Китай. Не става въпрос просто за търговска война, а за един много по-широкомащабен геополитически сблъсък между Китай и САЩ, и той няма да бъде решен в рамките на 90 дни, нито става въпрос за търговски взаимоотношения.“ Според доц. Кандиларов Китай ще се превръща във все по-отявлен лидер в стремежа си към либерализиране на световните пазари, докато съвсем САЩ ще водят политика, която да върне индустриалното производство. Безспорно Русия и Китай имат интерес от изтласкване на позициите на САЩ от Азиатския регион, смята още доц. Кандиларов : „Но в дългосрочен план смятам, че в един определен момент, когато дадени действия доведат до елиминирането на доминиращото влияние на САЩ в различни точки на азиатския континент, това може да доведе до противопоставяне между Русия и Китай. Това нещо е абсолютно логично и обозримо, защото и двете държави са тип империи, които имат вечни интереси, но не и вечни приятели.“", "date": "2018.12.03", "title": "Експерт: Нe e търговска война, а мащабен геополитически сблъсък Китай-САЩ"}
{"url": "https://www.faktor.bg/bg/articles/publikuvano-vav-fakti-bg-turtsiya-ni-vrashta-mityo-ochite-do-dni", "text": "Димитър Желязков-Митьо Очите ще бъде върнат от Турция, след като техният правосъден министър даде разрешение за екстрадицията му, разкрива в. „24 часа“. Желязков, който е обвинен като лидер на банда за рекет, изнудване и палежи, е в южната ни съседка от лятото на тази година. Той бе задържан в хотел в центъра на Истанбул, където се укриваше в стаята на общинския съветник от Бургас Бенчо Бенчев. Според турските закони екстрадицията минава през две фази - съдебна и административна. Първо е делото в съда. Когато то приключи с решение, че се допуска връщане на задържания, към изпълнение се минава след подпис на министъра на правосъдието. Но първо решението се съгласува с министерствата на вътрешните и на външните работи на Турция. Юристи припомниха, че подобна е процедурата и в Сърбия. Ако съдът в Белград реши да екстрадира банкера Цветан Василев, който се укрива там от лятото на 2014 г., решението трябва да бъде одобрено и от сръбския министър на правосъдието.", "date": "2018.12.03", "title": "Турция ни връща Митьо Очите до дни"}
{"url": "https://www.faktor.bg/bg/articles/toplofikatsiya-chestite-avarii-sa-zaradi-starata-mrezha-izgradena-v-sredata-na-minaliya-vek", "text": "Към момента няма аварии по топлопреносната мрежа в столицата. Това заяви пред БНТ говорителят на \"Топлофикация София\" Елизабет Павлова. Като причина за честите аварии в последните дни, тя посочи старата мрежа, изградена в средата на миналия век и невъзможността тя да бъде подновена изцяло. \"Повече от половината тръби от топлопреносната мрежа в София не са сменени. Някои от тръбите са положени още през 50-те години на миналия век. Възможностите на дружеството са да подменят около 20 км при ежегодните профилактични ремонти. Вече се изготвя инвестиционната програма за следващата година\", заяви Елизабет Павлова, пресаташе на \"Топлофикация София\".", "date": "2018.12.03", "title": "\"Топлофикация София\": Мрежата е изградена в средата на миналия век, невъзможно е да бъде подновена изцяло"}
{"url": "https://www.faktor.bg/bg/articles/naprezhenie-v-sofiyskiya-gradski-sad-sled-izbora-na-nov-predsedatel", "text": "След като миналата седмица Алексей Трифонов беше избран на поста с подкрепа от 9 от 13 гласа, 56 съдии от най-големия окръжен съд у нас поискаха свикване на общо събрание по темата.  Изпълняващият функциите на ръководител на съда до момента Десислава Попколева се съобрази с тяхното искане и свика събранието днес. На него ще се обсъди гласуването на Висшия съдебен съвет при избора на нов председател на съда, като на събранието са поканени и всички членове от съдийската квота, участвали в избора на нов председател.", "date": "2018.12.03", "title": "​Напрежение в Софийския градски съд: 56 съдии поискаха извънредно общо събрание"}
{"url": "https://www.faktor.bg/bg/articles/brig-gen-prof-ventsislav-mutafchiyski-zaplaha-za-vma-mozhe-da-bade-edinstveno-nestabilnostta-na-zdravnata-sistema", "text": "Управлението на ВМА е огромно предизвикателство. Това не може да бъде кауза само на един човек, трябва да има сериозен екип. Нашето желание е да въвлечем повече хора в каузата да укрепим болницата, заяви пред БНТ директорът на ВМА бриг. ген. проф. Венцислав Мутафчийски по повод 127-мата годишнина от основаването на лечебното заведение. ,,ВМА е част от Въоръжените сили на България, такъв е нейният \"пагон\". Въпреки всичко ролята на лекаря е незаменима. Спасяването на живота е мисия'', сподели Мутафчийски и добави, че болницата от 4 години няма дългове. ,,Успяхме да реинвестираме 9 милиона и половина собствени средства, което на практика е печалба. Това са средства, които ние инвестирахме в ремонти и в закупуването на нови медицински уреди'', разкри проф. Мутафчийски. По думите му външна заплаха за ВМА би била единствено нестабилността на здравната система у нас. ,,Има оптимизъм в бюджета за здраве догодина. Щом той е увеличен, винаги можем да гледаме оптимистично на това. В крайна сметка проблемите в здравеопазването ни са много и невинаги нещата опират само до пари. Необходима е също така организация и стриктен контрол върху средствата, които се изразходват за здраве'', посочи още началникът на Военномедицинската академия.", "date": "2018.12.03", "title": "Бриг. ген. проф. Венцислав Мутафчийски: Заплаха за ВМА може да бъде единствено нестабилността на здравната система"}
{"url": "https://www.faktor.bg/bg/articles/masovo-sbivane-v-kvartal-lyulin", "text": "7 са души са сериозно пострадали, а други 6 са арестувани при масово сбиване в столичния квартал \"Люлин\". Има и арестувани, съобщи БНР. Сигналът за сбиването е бил подаден в полицията и Спешна помощ около 23:30 часа снощи. По първоначална информация в боя са участвали две семейства и техни приятели. На място са били изпратени общо четири линейки на Спешна помощ, като пострадалите са откарани в различни болници в столицата. Пристигналите полицаи са арестували общо шест души. Причините - отношение между момче и момиче, живеещи в същата кооперация в столичния квартал \"Люлин 3\". Участвалите в боя семейства са съседи и се познават от години, поясняват от полицията. Днес през деня разпитите продължават.", "date": "2018.12.03", "title": "Масово сбиване в \"Люлин\", четири линейки извозвали пострадалите"}
{"url": "https://www.faktor.bg/bg/articles/evakuiraha-40-dushi-vav-velingrad-zaradi-goryasht-hotelski-komin", "text": "В Областния център при РДПБЗН - Пазарджик е получено съобщение за пожар в хотел \"Акватоник“, намиращ се в град Велинград, съобщиха от ГД \"Пожарна безопасност и защита на населението“. Произшествието е станало на 2 декември в 05:22 часа и е ликвидирано от един екип на РСПБЗН-Велинград с един противопожарен автомобил и личен състав от трима служители.  Хотелът е на 5 етажа. При пристигане служителите от ПБЗН установяват, че гори коминът на хотела и съвместно с персонала осъществяват евакуация на общо 40 човека от втори и трети етаж. Загинали и пострадали няма. Спасена е сградата.", "date": "2018.12.03", "title": "Евакуираха 40 души във Велинград заради горящ хотелски комин"}
{"url": "https://www.faktor.bg/bg/articles/goranov-za-imotnoto-razsledvane-ne-smyatam-che-sam-nastapil-ruska-mina-no-veroyatno-neshto-sam-nastapil", "text": "Жилището, което обитавам, не е мое, заяви пред Нова тв финансовият министър Владислав Горанов по повод разследването от антикорупционната комисия на жилището, в което живее в момента. Горанов обясни, че до 2012 г. е живял в центъра на София в апартамент в 16-етажна жилищна сграда. \"По време на земетресението в Перник, което се усети силно и в София, преживяхме силен стрес, тъй като апартаментът се намираше на 10-ия етаж, и това ни накара да се възползваме от предложението на кръстника на моите деца г-н Сариев да ползваме жилище, което той е закупил с инвестиционна цел. Всички сметки и разноски по жилището си ги заплащаме.\" Финансовият министър разкри, че вече е имал няколко посещения във Върховната касационна прокуратура. \"Тази преценка дали има конфликт на интереси, ще бъде направена от КПКОНПИ. В моя случай няма собственост, има ползване. Моята преценка е, че това не би трябвало да представлява конфликт на интереси. Това е моята преценка. Ако се произнесе комисията в друг смисъл, ще си понеса последствията. Не очаквайте да кажа като Лютви Местан дали съм настъпил \"руска мина\", но вероятно нещо съм настъпил\", посочи Горанов. Отношенията ми с г-н Сариев са доста преди да съм на тази длъжност. Нека да се провери по какъв начин съм попаднал в конфликт на интереси. \"Нека проверят дали кръстника ми е печелил обществени поръчки, ако не е, не съм в конфликт на интереси\", посочи още Горанов. \"Финансовият министър дава много публични търгове, аз като отшелник ли да живея, за да не ме обвинят в конфликт на интереси\", запита той. На въпрос дали строи собствен дом, министър Горанов отговори: \"Не съм мислил в тази посока.\" За новия софтуер и фискални апарати на бензиностанциите министърът обясни, че ще им излезе по 200 лв. на обект. Според Горанов, темата за застраховките бе раздута от фирмите спекулативно след решение на ВКС за кръга от засегнати при неимуществени вреди. Финансовият министът е категоричен, че левицата е спекулирала по темата.", "date": "2018.12.03", "title": "Горанов за имотното  разследване: Не смятам, че съм настъпил \"руска мина\", но вероятно нещо съм настъпил"}
{"url": "https://www.faktor.bg/bg/articles/i-bivshiyat-regionalen-ministar-zhivee-v-chuzhdo-zhilishte-bez-pari", "text": "И зам.-министърът на регионалното развитие Николай Нанков е в категорията на безвъзмездните ползватели, пише в декларацията му тази година, подадена пред антикорупционната комисия. В декларацията си за 2017 г. (когато беше регионален министър) той е вписал два имота - собствена къща в Априлци и ползване на 1/3 от апартамент в София.   От пресцентъра на регионалното министерство (МРРБ) са предоставили на \"Сега\" разясненията на Нанков. Къщата е фамилна собственост, дарена на министъра от баща му през 2017 г. А апартаментът в София, в който живее безвъзмездно още от 2011 г., е на Тодорка Сотирова - дългогодишна семейна приятелка. Сотирова е предоставила покрив на Николай Нанков в София, а в замяна ползва безплатно част от къщата му в курортното селище Априлци. Припомняме, че и финансовият министър Владислав Горанов живее безвъзмездно от 2012 г. в чужд апартамент в луксозен комплекс в София. Той обясни, че жилището е на кръстника му Иван Сариев и че не вижда нищо нередно в това. Главният прокурор Сотир Цацаров нареди проверка по случая за престъпление по служба и търговия с влияние. Тя е възложена на антикорупционната комисия и е наредено да приключи до 18 декември. Данъчните твърдят, че са направили 60 ревизии за 6 години на фирмите на Сариеви. Премиерът Бойко Борисов отказа да коментира казуса, защото Горанов бил голям човек и можел сам да обясни.", "date": "2018.12.03", "title": "И бившият регионален министър живее в чуждо жилище без наем"}
{"url": "https://www.faktor.bg/bg/articles/orban", "text": "\"Пактът на ООН за миграцията е сбъркан документ и който го подпише подлага на сериозен риск гражданите си\", заяви премиерът на Унгария Виктор Орбан, цитиран от електронното издание Hungary Today. По думите на министър-председателя, документа установява принципи, които не само няма да намалят нелегалната миграция, но дори ще я увеличат. Орбан предупреди, че всеки значителен юридически казус в бъдеще ще използва пакта като ориентировъчна точка. Освен това той отново подчерта, че масовата миграция е сериозен проблем и че хората, които взимат решения, не трябва да игнорират мнението на хората. Въпреки това, в Европа днес, продължи унгарския премиер, не се позволява на хората да изразят позицията си, или лидерите не успяват да я вземат предвид. „Ние, в Централна Европа, обаче, искаме да останем демократи“, заяви Орбан. „Миграцията подлага на изпитание демократическия характер на политическите системи. Що се отнася до решението на Европейския парламент да проведе още едно гласуване по въпроса за „мигрантските визи“, министър-председателят заяви: „Изглежда, че ще трябва да гласуваме, докато не стигнем до това, което те смятат, за правилния вот“. Той добави, че „тази институцията, която се нарича пазител на върховенството на закона, лесно ще превъзмогне нормите на върховенството на закона“. Орбан изрази надежда, че след предстоящите европейски избори „изхабените евродепутати ще се върнат вкъщи“ и тези, които ще ги заменят „ще разбират, че сме в различна ера“. Той настоя, че настоящият Европейски парламент и Европейска комисия „нямат скоростта, или подхода, които се изискват в този нов свят. По неговите думи, Комисията се нужда от „нови членове, които ще пренасочат институцията от недобросъвестния политически път към посоката, в която трябва да върви; зависи от страните-членки да определят приоритетите, а не от Комисията“ и добави, че „не се нуждаем от политбюро“.", "date": "2018.12.03", "title": "Орбан: Който подпише пакта за мигранти на ООН, подлага на сериозен риск гражданите си"}
{"url": "https://www.faktor.bg/bg/articles/za-parvi-pat-sled-diktatora-franko-kraynodyasna-partiya-vliza-v-regionalen-parlament", "text": "Крайнодясната партия \"Вокс\" печели 12 места в 109-членния регионален парламент на испанската автономна област Андалусия. Това сочат неокончателни резултати след преброяване на 95 процента от гласовете на регионалните избори, предаде Франс прес. За първи път от възстановяването на демокрацията в Испания след смъртта на диктатора Франсиско Франко през 1975 г. крайнодясна партия влиза в регионален парламент, отбелязват Франс прес и Ройтерс. Социалистите имат най-много места в регионалния парламент - 34, но с влизането на \"Вокс\" десните партии получават мнозинство. Консервативната Народна партия печели 26 места , а дясноцентристката \"Сиудаданос\" - 20. Крайнолявата партия \"Подемос\" ще има 17 мандата в андалуския парламент. \"Вокс\" е против нелегалната имиграция и против стремежа на Каталуния за независимост. Изборните й резултати надхвърлиха прогнозираните най-много пет мандата в регионалния парламент на Андалусия, коментира Франс прес.", "date": "2018.12.03", "title": "За първи път след Франко крайнодясна партия влиза в испански регионален парламент"}
{"url": "https://www.faktor.bg/bg/articles/desislava-atanasova-za-12-godini-gerb-postigna-nay-niskite-niva-na-bezrabotitsa", "text": "\"Вече 12 години доверието на хората държи ПП ГЕРБ на „гребена на вълната“. Това каза пред „Фокус“ депутатът от ПГ на ГЕРБ Десислава Атанасова по повод основаването на ГЕРБ на 3 декември през 2006 година.  \"Всяка изборна надпревара и победа консолидира партията, но обединението идва и от трудностите, пред които се изправя ГЕРБ\", каза още депутатът. Според Атанасова благосъстоянието на хората и свободната инициатива са приоритет, което личи и от приетия вече Бюджет 2019 година. „Очаква се ръст на всички доходи. През управлението на ГЕРБ безработицата е в най-ниските си нива за последните 12 гoдина. Очаква се също повишаване и утвърждаване на кредитния рейтинг на България. Поет е ясен ангажимент към хората, работещи в образованието и към хората от третата възраст, чрез повишаване и на техните доходи и допълнителните доходи в социалната сфера“, уточни тя.  Десислава Атанасова коментира, че гражданското общество е коректив на властта, но лично тя не одобрява протестните действия, определяйки ги като безпредметни. Кабинетът „Борисов 3“ ще се справи и този път, каза още тя и добави, че опозицията желае да предизвика предсрочни избори, използвайки преднамерено фалшиви новини, с цел намаляване доверието в кабинета.", "date": "2018.12.03", "title": "Десислава Атанасова: Вече 12 години доверието на хората държи ПП ГЕРБ на „гребена на вълната“"}
{"url": "https://www.faktor.bg/bg/articles/za-kakvi-proyavi-v-obshtestvoto-mvr-ds-informira-petar-mladenov-sled-ostavkata-na-zhivkov", "text": "И след 10 ноември 1989 г. МВР-ДС е продължило да информира новия генерален секретар на ЦК на БКП Петър Младенов за различни прояви в българското общество – от средите на интелигенцията, през работническите колективи, та до т. нар. независими структури, прераснали малко по-късно в политическа опозиция. Това разкрива документ от архивите на ДС, който   публикува онлайн. Той представлява строго секретна информация относно: Получени данни във връзка с ноемврийските пленуми на ЦК на БКП към 4 декември 1989 г. Тя е на тогавашния министър на вътрешните работи Георги Танев, отпечатана е в два екземпляра, като първият е за новият генерален секретар Петър Младенов (второто копие остава в МВР). Размножена е в 16 екземпляра и е изпратена по списък, който не фигурира към документа. МВР-ДС е информирало Младенов за настроенията в Съюза на българските писатели срещу група творци, които по това време се славят като най-обвързаните с върхушката на компартията – Георги Джагаров, Димитър Методиев, Слав Хр. Караславов, Лъчезар Еленков, Любомир Левчев и др. Проследена е срещата на представители на т. нар. независими сдружения с работници в Пазарджик. На срещата е присъствал бъдещият председател на СДС Желю Желев и писателя Георги Спасов, който впоследствие е говорител на СДС. В резюме са представени срещи на обществеността в Кърджали, Ямбол, Варна, Шумен, Враца и Монтана (тогава Михайловград) и др. Още тогава в част от хората се заражда съмнения, че ще се състои реална промяна, той като изказват опасения, че „промените се организират по стария начин”. Документът е включен в разширения електронен вариант на сборника „Държавна сигурност срещу гражданските организации 1988-1990” на Комисия по досиетата, 2013 г.", "date": "2018.12.03", "title": "За какви прояви в обществото МВР-ДС информира Петър Младенов след оставката на Живков"}
{"url": "https://www.faktor.bg/bg/articles/predyaviha-obvinenie-na-zadarzhanite-v-cherno-more-ukrainski-voenni", "text": "Военните от Военноморските сили на Украйна и сътрудниците на Службата за сигурност на Украйна (СБУ), които бяха задържани в Керченския пролив, са обвинени за незаконно пресичане на руската граница, съобщи пред ТАСС адвокатът на един от арестуваните военнослужещи Николай Полозов. „Обвинението им е предявено веднага след ареста. Всички са обвинени по чл. 3 т. 322 от Наказателни кодекс на Руската Федерация („За незаконно пресичане на границите на Русия“)“, заяви адвокатът на арестувания Денис Гриценко. Освен това, Полозов отбеляза, че от момента на задържането не се е срещал със своя клиент. „Все още не съм се виждал с клиента си и не знам, дали са предадени документи от Москва и кой се занимава с разследването“, добави адвокатът. По неговите думи „доброволци са донесли в СИЗО (следствения арест) събрани за моряците вещи“. Членовете на екипажите, 24 граждани на Украйна, са арестувани до 25 януари. Те бяха доставени от Симферопол в следствен арест в Москва.", "date": "2018.12.03", "title": "Предявиха обвинение на задържаните в Черно море украински военни"}
{"url": "https://www.faktor.bg/bg/articles/tsvetanov-e-na-rabotno-poseshtenie-v-sasht", "text": "Председателят на Парламентарната група на ГЕРБ и зам.-председател на партията Цветан Цветанов ще бъде на работно посещение във Вашингтон (САЩ) в периода 3 - 6 декември 2018 г. Цветанов ще проведе редица срещи, включително с представители на Държавния департамент, Националния съвет по сигурност, Конгреса и Сената, както и с неправителствения сектор. В рамките на посещението, на 6 декември, Цветан Цветанов, заедно с парламентарна делегация от Комисията по вътрешна сигурност и обществен ред и Комисията за контрол над службите за сигурност, прилагането и използването на специалните разузнавателни средства и достъпа до данните по Закона за електронните съобщения, ще участват в 12-тия Парламентарен форум по разузнаване и сигурност с домакин конгресмен Робърт Питинджер. На форума ще присъстват над 340 делегата от повече от 80 държави.", "date": "2018.12.03", "title": "Цветанов е на работно посещение в САЩ"}
{"url": "https://www.faktor.bg/bg/articles/pravosadniyat-zam-ministar-lichno-e-testval-gps-grivnite-za-litsa-s-probatsiya", "text": "\"Чрез новите GPS гривни лицата с пробация вече няма да е нужно да ходят до полицейските управления, за да се разписва\". Това каза пред журналисти заместник-министърът на правосъдието проф. Николай Проданов след пресконференция по проект „Модернизиране на пенитенциарната система в България“.  Проф. Проданов обясни, че лично той сам е носил една от GPS гривните, купени по проекта, в продължение на два дни през лятото. „Установих, че е сравнително удобна за носене. И най-впечатлен бях, когато я свалих и колегите ми показаха къде точно съм бил в рамките на този период“, заяви той. „Хубавото на целия този електронен мониторинг е в това, че създава облекчение както за нас, така и за полицейските служители и самите лица. Тези лица, срещу които има приложени пробационни мерки, ще бъдат облекчени, защото по този начин вече няма да им се налага да ходят до съответното полицейско управление, за да се разписват. Няма да има необходимост от това, защото в контролния център във всеки един момент ще може да се проследи дали този човек изпълнява наложеното му наказание“, заяви зам.-министърът.  Попитан дали по света има случай някой да е успял да отвори гривната и да избяга, проф. Проданов отговори: „Аз лично не знам за такъв случай, но по света има страхотни техничари.“", "date": "2018.12.03", "title": "Правосъдният зам.-министър: Лично тествах GPS гривните за лица с пробация"}
{"url": "https://www.faktor.bg/bg/articles/tomislav-donchev-visoki-spetsialisti-i-inzheneri-shte-pechelyat-pet-pati-poveche-pari", "text": "\"Създателите на дигитални платформи, иноваторите и високите специалисти инженери, финансисти и икономисти ще получат пет пъти по високи заплати в бъдеще\". Това каза вицепремиерът Томислав Дончев на първия национален форум за иновации, който прави днес Министерството на образованието и науката. 600 представители на училищата, регионалните управления на образованието, университетите, бизнеса и родителските организации идват в \"София Тех парк\", за да анализират резултатите от провеждането на програмата за иновативните училища и бъдещото развитие на тези практики у нас. \"Днес са важни тези повече от 600 иноватори, които се намират в залата и всеки ден провокират себе си и учениците и се опитват да правят образователния процес поинтересен\", каза пред учителите Дончев. Обясни, че иновативните учители днес ще дадат пример и така те ще се конкурират в прилагането на дигитализацията в час. \"В известна степен е нелепо, образованието би трябва да гледа с хоризонт поне 15 г. напред, когато резултатите от знанията в клас ще се прилагат от учениците. Често се чува, че образователната матрица в клас изглежда като преди 100 години. Чиновете са наредени, като във фабрика, а за съжаление образователния процес не се е променил много отпреди 100 г.\", каза още Дончев. Категоричен бе, че живеем в друг свят и е абсолютно безсмислено да натъпчем още и още информация в главите на учениците . Причината е, че голяма част от информацията е на един клик с мишката. Далеч по-важно е да се научим да отсяваме информацията, каза вицепремиерът. Често коментираме императивите свързани с благосъстоянието на нацията и говорим за фабрики, числа, машини и магистрали, за железници, няма друг път за благосъстоянието на нацията освен образованието, обясни министърът. От него зависи какви ще бъдат утре финансистите, икономистите, инженерите и специалистите с високи технологии. Каква полза ще е ида имаме чудесни магистрали и фабрики с чудесни машини, ако няма кой да ги ползва, попита Дончев. Този, който измисля нещата иновативно и добавя добавена стойност може да получи тройно, четворно, дори петорно заплащане, за разлика от обикновения консуматор и ползвател, обясни той.", "date": "2018.12.03", "title": "Томислав Дончев: Високи специалисти и инженери ще печелят пет пъти повече"}
{"url": "https://www.faktor.bg/bg/articles/krasimir-kralev", "text": "\"Вече втора година училищата представят проекти за иновации и 290 училища от 2400 училища в страната са иновативни, или това са около 12-13 процента от българските училища. Този процент все още е малък, но има и други училища, които не са кандидатствали с иновативни проекти, но имат добри иновативни практики\". Това каза пред журналисти министърът на образованието и науката Красимир Вълчев на първия национален форум за иновациите в образованието и уточни, че едно училище, ако е иновативно, това не означава, че във всичките класни стаи се работи с иновативни методи.  МОН и регионалните управления по образованието трябва да подпомагат и насърчават училищата да правят иновации и да им дадат по-голяма свобода за това, заяви министър Вълчев. Той добави, че целта е повече иновативни елементи да има в организацията на учебния процес, в съдържанието на обучението, в учебните програми и най-вече в методите на преподаване, като всичко това се разрешава от Закона за предучилищното и училищното образование. Иновативният и креативният учител е най-ценната иновация, и преди всичко трябва да имаме добри учители във всички училища\", отбеляза министър Вълчев по повод на изнесени данни на форума, че най-малко иновативни са професионалните училища, а най-иновативни са профилираните гимназии. \"Иновациите обаче не трябва да бъдат самоцелни, а да са насочени към подобряването на образователните резултати на учениците и целта на днешния форум е да дадем този сигнал, за да кажем, че разчитаме на иновативните училища и учители\", коментира образователният министър. По думите му на отрасловия съвет през миналата седмица за подписването на анекса за увеличението на учителските заплати с 20 процента от 2019 г. е било коментирано със синдикатите, че училищата се справят с веществената издръжка, но в най-голяма степен имат нужда от средства за развитие. Те са им необходими за съвременни образователни ресурси, за иновации, за въвеждането на информационните технологии и това ще бъде приоритет на бюджетната политика в сектора, каза министър Вълчев. Той съобщи, че в момента се дават относително малко средства - 11-12 милиона лева, за подобряване на материалната база и за развитие на училищата, но няма средства, които да бъдат в бюджетите на всички училища, за да се насочат за развитие, освен тези 25 лева, предоставяни на ученик.  Най-честите иновации в училищата са свързани с методите на преподаване, с мотивирането на учениците да учат, със създаването на по-благоприятна среда за учене, с въвеждането на информационните технологии в образователния процес, обясни министър Красимир Вълчев. Той съобщи, че ще се използва моделът на програмата \"Еразъм\", за да се насърчат училищата да обменят добри практики, да правят партньорства и да се подпомагат взаимно за въвеждането на иновациите. В началото на следващата година ще бъде създадена такава програма, заедно с националните програми в образованието за 2019 г., като тя ще започне минимум с 1,5 милиона лева за обмяна на опит между училищата за иновации, но занапред тези средства ще се увеличават.", "date": "2018.12.03", "title": "Красимир Вълчев предупреди: Само 13% от училищата са иновативни, останалите не кандидатстват по програмите на МОН"}
{"url": "https://www.faktor.bg/bg/articles/novini/balgariya/balgariya-vodi-po-nay-malko-plastmasovi-otpadatsi-v-evropa", "text": "Цели 18,2 милиона тона опаковки са били изхвърлени от германците през 2016 година. От тях 5,5 милиона тона се падат на частните домакинства, остатъкът е от индустрията. Казано по друг начин: всеки германец е \"произвел\" по 220 килограма боклук – с 2 кг по-малко, отколкото през 2015 година, но все пак много над средното за ЕС. По този показател България е с най-добри показатели в цялата общност - на глава от населението се падат само по 54,7 килограма отпадъци. Пластмасовите опаковки обаче далеч не са най-използваният материал - те заемат едва третото място сред всички отпадъчни материали. През 2016 г. германците са изхвърлили 8,1 милиона тона хартия; 3,2 милиона тона дървени отпадъци; 3,1 млн. тона пластмасови опаковки и 2,8 млн. тона стъклени отпадъци. Рециклирането на пластмасовите опаковки обаче е значително по-труден процес, отколкото рециклирането на хартия. През 2016 година в Германия са били рециклирани 89% от хартиените отпадъци, но само половината от изхвърлените пластмасови опаковки. От години насам количествата на изхвърляните в Германия опаковъчни материали постоянно нарастват. Кои са причините за това? От Федералната служба за околната среда обясняват: \"Редица опаковки изпълняват всевъзможни допълнителните функции - например да служат за дозировка.  Тяхното производство е по-сложно, а също и рециклирането им. Освен това в търговията се търсят все повече малограмажни опаковки с хранителни продукти, както и опаковки, които позволяват взимането на храна за в къщи. Всичко това увеличава количеството на отпадъците.\" Цели 18,2 милиона тона опаковки са били изхвърлени от германците през 2016 година. От тях 5,5 милиона тона се падат на частните домакинства, остатъкът е от индустрията. Казано по друг начин: всеки германец е \"произвел\" по 220 килограма боклук – с 2 кг по-малко, отколкото през 2015 година, но все пак много над средното за ЕС. По този показател България е с най-добри показатели в цялата общност - на глава от населението се падат само по 54,7 килограма отпадъци. Пластмасовите опаковки обаче далеч не са най-използваният материал - те заемат едва третото място сред всички отпадъчни материали. През 2016 г. германците са изхвърлили 8,1 милиона тона хартия; 3,2 милиона тона дървени отпадъци; 3,1 млн. тона пластмасови опаковки и 2,8 млн. тона стъклени отпадъци.", "date": "2018.12.03", "title": "България оглави положителна класация в Европа"}
{"url": "https://www.faktor.bg/bg/articles/novini/balgariya/stefan-tafrov-naprezhenieto-vav-frantsiya-stabilizira-elektorata-na-makron", "text": "Бившият заместник-министър на външните работи на България Любомир Кючуков коментира пред BGonAir, че недоволството във Франция се формира от дефицит на три основни неща - сигурност, справедливост и доверие. По думите му точно тези проблеми оформят това недоволство, което наблюдаваме не само в Париж, у нас, а и на други места. Кючуков обясни, че гражданското недоволство често изниква по най-различни проблеми. \"То е доста спонтанно и в доста случаи е наясно с това какво не иска, но много често не е наясно какво точно иска\", обясни и той и допълни, че това е така, защото просто проблемите са много различни, които предизвикват конкретните протести. Именно обаче това гражданско недоволство се използва от популисти. Любомир Кючуков каза също, че това, което се наблюдава във Франция, а и по много други места в света, показва разминаване между управляващи и управлявани в цяла Европа. Стефан Тафров, който е бивш посланик на страната ни в Париж, пък допълни, че ескалацията на напрежението и насилието по време на протестите води до стабилизиране на електората на френския президент Макрон, защото много от недоволните граждани, които протестираха, се разграничиха от тези, които рушат и оскверняват символи на Франция. \"Франция трябва да извърши определен брой реформи, които никой не извършва. Президентът Макрон започна да ги извършва и те са непопулярни. Те поставят в напрежение по-бедните слоеве от обществото, които сега реагират отрицателно\", обясни още Тафров. Той добави, че протестите са били яхнати от крайни организации, които са леви и десни и затова се е стигнало до това напрежение.", "date": "2018.12.03", "title": "Стефан Тафров: Напрежението във Франция стабилизира електората на Макрон"}
{"url": "https://www.faktor.bg/bg/articles/prezidentat-shte-predstavi-pozitsiyata-na-balgariya-pred-oon-za-klimatichnite-promeni", "text": "Президентът Румен Радев ще представи днес позицията на България пред участниците в Конференцията на страните по Рамковата конвенция на ООН за изменението на климата (COP24) в полския град Катовице. Участието на българския държавен глава в глобалния форум е по покана на генералния секретар на ООН Антониу Гутериш и президента на Полша Анджей Дуда. Конференцията на страните по Рамковата конвенция на ООН за изменението на климата е висшият орган на Конвенцията и се свиква в края на всяка календарна година. Във форума участват държавни и правителствени ръководители на страни-членки на ЕС, представители на международни организации, както и на държави от цял свят. Сред целите на форума в Катовице е да се приемат правила за прилагане на Парижкото споразумение от 2015 г. Предвижда се днес държавният глава Румен Радев да има и двустранна среща с президента на Конфедерация Швейцария Ален Берсе.", "date": "2018.12.03", "title": "Румен Радев ще представи позицията на България пред ООН за климатичните промени"}
{"url": "https://www.faktor.bg/bg/articles/slanchevo-temperaturite-se-povishavat", "text": "Днес над по-голямата част от страната ще бъде предимно слънчево, след обяд над Западна България с разкъсана висока облачност. В западната половина от Дунавската равнина ще се задържи облачно и мъгливо и там дневните температури ще останат отрицателни: минус 4° - минус 2°, а в останалата част от страната ще са между 4° и 9°, съобщи „Фокус\". Над Черноморието ще бъде предимно слънчево. В сутрешните часове на места с намалена видимост. Максимални температури на въздуха: 6°-9°. Температурата на морската вода е 9°-10°. Вълнението на морето ще бъде 1-2 бала.  Над планините ще бъде предимно слънчево. Ще духа до умерен югозападен вятър. Максимална температура на височина 1200 метра около 5°, на 2000 метра – около 0°. Атмосферното налягане е по-високо от средното за декември – слабо ще се понижи.", "date": "2018.12.03", "title": "Сутрешни мъгли, температурите ще са положителни"}
{"url": "https://www.faktor.bg/bg/articles/novini/balgariya/mrasen-vazduh-v-sofiya-previshenieto-na-fini-prahovi-chastitsi-shte-e-2-pati-nad-normata", "text": "Издадено е предупреждение за мръсен въздух в столицата днес. Според прогнозата на Столичната община в няколко квартала превишението на фини прахови частици ще бъде два пъти над нормата. Предупреждението е основно за кварталите „Дружба”, „Хиподрума” и „Надежда”. Още вчера стана ясно, че жителите на няколко града у нас са дишали мръсен въздух в неделния ден. Превишения в нормите бяха регистрирани в София, Велико Търново, Русе и Пловдив. Вчера най-засегнати бяха кварталите „Западен парк” и „Овча купел” в столицата. Причината e инверсия, заради която праховите частици остават ниско. От общината призовават хората да не използват личните си автомобили, а отопляващите се на твърдо гориво да минат на алтернативно отопление. За утре вече прогнозата е качеството на въздуха да се оправи.", "date": "2018.12.03", "title": "Мръсен въздух в София – превишението на фини прахови частици ще е 2 пъти над нормата"}
{"url": "https://www.faktor.bg/bg/articles/nad-200-dushi-ot-protestite-v-parizh-shte-badat-izpraveni-pred-sada", "text": "Вътрешният министър на Франция Кристоф Кастанер ще бъде изслушан днес в Сената във връзка със ситуацията, създала се в страната след демонстрациите на \"жълтите жилетки\". От 17 ноември насам те протестират срещу повишаването на данъците и разходите за живот, като тази и миналата събота демонстрациите прераснаха в мащабни безредици.  Заради обстановката в Париж, френският премиер Едуар Филип отложи пътуването си до Полша за конференцията за климата. А вчера президентът Еманюел Макрон проведе съвещание с ключови министри, на което заяви, че отговорните за насилието и щетите ще заплатят за своите действия. Междувременно, френският правосъден министър Никол Белубе обяви, че пред съда ще бъдат изправени задържаните над 200 души при съботните демонстрации в Париж. „Подобни безобразия са абсолютно неприемливи в нашата република! Това, което се случи с Триумфалната арка, както и тези палежи - не само на автомобили, но и на сгради, а също и всички онези 55 изгорели превозни средства, и атаките над хора, включително и едно  изнасилване... това са абсолютно неприемливи за нашата република елементи\". Началникът на полицията в Париж съобщи снощи, че са направени опити за опожаряване на шест сгради, издигнати са 130 импровизирани барикади и са подпалени 112 автомобила.  Някои участници в  безредиците са използвали чукове, градински сечива, вериги и спрейове срещу полицията. В демонстрациите са се включвали крайнодесни и крайнолеви активисти.Прокурорът Реми Ейц каза, че 378 души са били в полицейските арести снощи. Много от тях ще бъдат изправени пред съда по бърза процедура днес и утре. „Профилите им са различни, но определено има хора, дошли от френските провинции, очевидно с цел извършване на актове на насилие. Така че наказанията за криминално проявените ще бъдат доста строги“, добави парижкият прокурор Реми Хейтз.", "date": "2018.12.03", "title": "Съдят по бързата процедура над 200 души от протестите в Париж"}
{"url": "https://www.faktor.bg/bg/articles/novini/balgariya/sotsiolog-ima-mobilizatsiya-na-elektorata-na-gerb", "text": "Социологът Добромир Живков от \"Маркет Линкс\" коментира пред БТВ последните данни за доверието на българите към управлението. Според тях, от май месец до ноември недоволството на хората е нараснало с 20%.  \"Българските граждани са в положение да очакват предсрочни избори. Ситуацията и протестите приличат исторически на 2013 г. Голяма част от хората са недоволни и подкрепят протестите, но не отиват при протестиращите. Има обаче мобилизацията на избирателите на ГЕРБ през последните седмици, докато БСП не може да извлече полза от протестите. Около 24% от избирателите биха подкрепили левицата, а за ГЕРБ ще гласуват 27 на сто. Партия \"Воля\" показва знаци, че няма да попадне в следващия парламент\", каза още Живков и допълни, че обичайно рейтингът на президента е по-висок от този на Министерския съвет и на парламента.", "date": "2018.12.03", "title": "Социолог: Има мобилизация на електората на ГЕРБ"}
{"url": "https://www.faktor.bg/bg/articles/tsetska-tsacheva-1-1", "text": "\"2014 г. се извършват промени в затворите. Поели сме ангажимент към нашите европейски партньори\". Това заяви пред БТВ правосъдният министър Цецка Цачева. Тя обясни, че няма как да се извършват ремонти заради факта, че затворниците няма къде да бъдат настанени.  \"Капацитетът на Софийския затвор е на максимална горна граница. Някои сгради за арестанти и затворници са строени преди 100 години. В Старозагорския арест се изгражда нов арест, има ремонти на нови сгради\", каза още Цачева, която коментира арестите на Десислава Иванчева. По думите ѝ, кметицата на кв. \"Младост\" сама е поискала да бъде в Софийския арест, а не в Сливенския затвор, както по закон трябвало да се намира.  \"Гражданите, които са задържани или излежават присъди, могат да се обърнат към Административния съд. Като министър, аз не мога да съм компетентна за това, кой как е арестуван. Изчакваме да минат промени на текстове в закона. Обърнала съм се към народни представители, за да може Министерството на правосъдието да има повече права\", обясни Цачева.  \"Не се прави разделение по никакъв белег и критерий какви да са условията за всеки, който е задържан или излежава присъда. В последните 3-4 години имаме драстично намаляване на делата срещу условията в затворите. Разходваме предвидените за министерството средства там, за което са предвидени. Ремонтни дейности се извършват ежегодни\", каза още Цачева. \"Българското гражданство не се раздава, а се получава. Има нови правила, по които комисията много интензивно работи. Първата посока е да има достатъчно документи, дали наследствено дадено лице е с български произход, а втората е до каква степен са полезни инвестициите, които прави в нашата икономика\", коментира правосъдният министър.", "date": "2018.12.03", "title": "Цачева: Иванчева сама е поискала да бъде в тези условия в Софийския арест"}
{"url": "https://www.faktor.bg/bg/articles/vodesht-kandidat-za-posta-na-merkel-es-i-sasht-da-zabranyat-dostapa-do-pristanishta-na-ruski-korabi", "text": "Германия трябва да даде отговор на засилващите се политически безпокойства във връзка с планирания газопровод Северен поток-2, след като Русия задържа три украински кораба и екипажите им край бреговете на Крим, заяви генералният секретар на Християндемократическия съюз Анегрет Крамп-Каренбауер, цитирана от Ройтерс, предаде БТА. Крамп-Каренбауер, водещ кандидат за поста на Ангела Меркел като лидер на ХДС, заяви пред обществената телевизия А Ер Де, че би било твърде радикално да се оттегли политическата подкрепа за проекта, но Берлин може да намали количеството газ, което да тече по газопровода. Крамп-Каренбауер е приближена на Меркел, но през последните дни зае по-твърда позиция от канцлерката по въпроса за санкциите срещу Русия. Тя каза пред А Ер Де, че е време за по-твърд отговор на действията на Русия, включително анексията на Крим и подкрепата й за сепаратистите в Източна Украйна.  \"Трябва да признаем, че не е достигна твърдата точка, в противен случай Путин не би поел по този път\", каза Крамп-Каренбауер, но наред с това напомни, че Русия е доставяла газ на Германия през годините на Студената война. В петък висшата представителка на ХДС заяви, че Европейският съюз и Съединените щати трябва обмислят дали да забранят достъпа до техните пристанища на руски кораби, идващи от Азовско море, в отговор на задържането от Русия на украинските кораби и екипажи. Бизнесменът Фридрих Мерц, също водещ кандидат за нов лидер на ХДС, каза в петък, че растящото напрежение между Русия и Украйна е подновило дебатите за газопровода Северен поток-2. \"С разрастването на конфликта все по-ясно се поставя въпросът: Дали наистина е правилно да построим този газопровод?\", запита Мерц, цитиран от Ройтерс.", "date": "2018.12.03", "title": "Водещ кандидат за поста на Меркел: ЕС и САЩ да забранят достъпа до пристанища на руски кораби"}
