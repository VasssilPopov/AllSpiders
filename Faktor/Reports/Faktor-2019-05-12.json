{"url": "https://www.faktor.bg/bg/articles/erdogan-darzhavite-ukrivashti-prevratadzhii-otgovornii-za-ubiystva-ne-mogat-da-iznasyat-lektsii-na-turtsiya", "text": "Президентът Реджеп Тайип Ердоган заяви в събота, че държавите, укриващи превратаджии, отговорни за убийства, не могат да изнасят лекции на Турция, цитира думите му турското англоезично издание Daily Sabah. Президентът направи забележките в отговор на изявления на някои западни страни, които критикуват решението на Върховния избирателен съвет (ВИС) за повторно провеждане на избори в Истанбул, пише \"Фокус\". \"Турция е независима, суверенна и демократична страна, която вярва във върховенството на закона. Турция не е ничия отговорност\", заяви Ердоган на 39-ата традиционна вечеря Ифтар в Истанбул. В понеделник ВИС прие възражението на управляващата Партия на справедливостта и развитието (ПСР) срещу резултатите от местните избори в Истанбул и обяви, че изборите ще бъдат проведени отново на 23 юни. Ердоган също така отхвърли израелското нападение над офиса на Анадолската агенция (АА) в Ивицата Газа, заявявайки, че това е опит да се възпрепятства информирането за \"техните мръсните дела\" по света. \"Израелската администрация със смелостта, която е придобила от мълчанието на международната общност, стига до бомбардиране на на медиите и хуманитарните агенции и те са бомбардирали нашата агенция \"Анадолу\", заяви той. \"Всичко това става , защото те не искат мръсната им работа да бъде оповестена публично. Който разгласява тази мръсна работа е враг за тях\", каза Ердоган. Ердоган добави, че въпреки израелските \"политики на тормоз\" АА продължава да работи с максимални усилия. Миналата седмица израелски изтребители напълно унищожиха седем етажната сграда в град Газа, в която се намира офисът на агенцията.", "date": "2019.05.12", "title": "Ердоган: Държавите, укриващи превратаджии, отговорнии за убийства, не могат да изнасят лекции на Турция"}
{"url": "https://www.faktor.bg/bg/articles/krasimir-karakachanov-izkazvaneto-na-prezidenta-za-folksvagen-e-malko-neskromno-za-da-bada-diplomatichen", "text": "Изказването на президента за \"Фолксваген\" е малко нескромно - за да бъда дипломатичен. Тук ще споделя мнението на премиера - да не се говори много. Ще ви кажа само, че 4 месеца Бъгария работи по този въпрос. Нека това да стане, нека да успеем да привлечем тази огромна и полезна инвестиция, в крайна сметка успехът има много бащи. Така вицепремиерът и лидер на ВМРО Красимир Каракачанов коментира изказване на президента Радев, че той лобирал за завод на немския концерн у нас пред немския си колега.   \"Но нека се случи, това означава нови 3000 работни места, това значи и допълнителен престиж. Сега вместо да се тупаме в гърдите е редно да направим нещо полезно. А при подобен климат между инвестициите, не мисля, че си правим услуга\", добави Каракачанов.   На изявление на Румен Радев, че по негово настояване премиерът Борисов поръчал възстановяването на военно-въздушното училище в Долна Митрополия, Каракачанов реагира: \"Коя дата е, да не сме първи април? Това не е вярно. Отворете програмата за управление на правителството между ГЕРБ и ОП, в нея е заложен проблемът с недокомплекта, с възстановяване на военното училище - може би 2 седмици преди да се закълнем като правителство.    На мен никой не ми е поръчал, това е заложено в нашата програма за управление. Истината е, че президентът Радев, още като главнокомандващ, се е изказвал по тази тема. Всеки един български авиатор говори за възстановянане на военно-въздушното училище. Видяхте, че НС взе това решение преди Великден. Отидохме там за да кажем - \"колеги, 30 дни по-късно сме си изпълнили обещанието\". Връщането на училището означава дори и привличане на инвеститори в авиацията - военната и гражданската. Означава икономическо развитие на регион като Плевенския\", обясни Красимир Каракачанов.", "date": "2019.05.12", "title": "Красимир Каракачанов: Изказването на президента за \"Фолксваген\" е малко нескромно,за да бъда дипломатичен"}
{"url": "https://www.faktor.bg/bg/articles/ruska-televiziya-putin-e-nay-golyamoto-zlo-v-istoriyata-na-rusiya-video", "text": "Владимир Путин е най-голямото зло в историята на Русия , твърди известен руски блогър. \"Аз говоря от името на целия руски народ\", казва Сергей Климов, който обвинява държавния глава за всички беди на нацията, дори твърди, че преди дни , в Деня на победата, Путин е отприщил \"голямата война\".\"Символично е, че на 9 май 2019 г. Русия започна нова война в Сирия, която вероятно ще стане пролог към голямата война. Историците на бъдещото ще уточнят как точно  ще се казва\", пише той, говорейки за наземната офанзива на войнството на Асад, иранските армейски части и руски изтребители. Приказният герой обича да награждава придворните шутове, които срещу медалчета са готови да пеят за величието на Русия, казват пък от руската Om tv в обзор на борбата за ордени.    .", "date": "2019.05.12", "title": "Руски  блогър: Владимир Путин е най-голямото зло в историята на Русия, започна голямата война (ВИДЕО)"}
{"url": "https://www.faktor.bg/bg/articles/sotsiolog-politicheskiyat-debat-i-izkaz-byaha-prinizeni-zaradi-sredata-sazdadena-ot-g-zha-ninova-i-bsp", "text": "Лидерът на една политическа партия е човекът, който като водач, като най-авторитетният обект в целия този процес, е факторът, който задава тона на поведението на неговата политическа партия. За съжаление думите, политическият дебат и изказ до такава степен бяха принизени заради средата, създадена от г-жа Нинова и от колегите от БСП. Това заяви в \"Беновска пита\" на Канал 3 социологът Цветомир Паунов, административен секретар и координатор на ГЕРБ-София. \"За мен е от изключително важно значение, и гледам много тревожно към тези процеси, а именно противопоставянето и езика на омразата в политическия диалог между политическите партии. За мен са много страшни и тревожни тези процени в българската политика, най-вече у хората, призвани да правят политиката в България.  Имената? Да започнем с имената на политическите субекти: на първо място тези тенденции се наблюдават в БСП. В държава, която по Конституция е парламентарна република, ти да абдикираш от НС, най-висшия орган в българската държава, където се дебатира, където се прави българската политика, е абсолютно ненормално\", продължи Цветомир Паунов. По думите му тук няма писана норма, но става дума за \"отговорност и морал\". \"Отговорност към хората, които са гласували за теб, отговорност към правенето на политика в България - аз зная какво е да носиш отговорност с хората, с които работиш, пред хората, на които опитваш да решаваш проблемите\", обясни социологът. \"Смятам, че ГЕРБ като най-голямата политическа партия с най-силния политически лидер е показала не само, че има морал, но и че може да взима важни и трудни решения. Това е едно от нещата, което ни отличава от останалите политически партии\", категоричен е Цветомир Паунов", "date": "2019.05.12", "title": "Социолог: Политическият дебат и изказ бяха принизени заради средата, създадена от г-жа Нинова и БСП"}
{"url": "https://www.faktor.bg/bg/articles/turskoto-posolstvo-bilo-razocharovano-ot-talkuvaneto-na-dumite-na-poslanik-hasan-ulusoy", "text": "Турското посолство излезе с позиция относно думите на посланик Хасан Улусой. Както е известно вчера той призова да интензивното изучаване на турски език в родните училища.  Според послоството изопачаването на част от изказването, под формата на – \"Турският посланик поиска задължително изучаване на турски език в България\", и последвалия отзвук, са причина за разочарование.  От посолството допълват, че е очевидно, че редом с българския, доброто научаване на устния и писмен турски език от страна на българските граждани е повод за предпочитание при наемането им в турски фирми. Също така се споменава, че в своето изказване посланик Хасан Улусой е акцентирал именно върху това и декларирайки своето доверие в българските власти, е споделил готовността ни за сътрудничество. ДОСТ също взе позиция по темата. В нея се подчертава: \"И премиерът и президентът, и цялата българска държава мери с различен аршин правата на етническите българи, които живеят в други държави, и правата на собствените си малцинства - турците и мюсюлманите преди всичко\".  Според лидера на ДОСТ Лютви Местан посланик Улусой се застъпил за естественото право на турците в България да изучават задължително майчиния си турски език.", "date": "2019.05.12", "title": "Турското посолство било разочаровано от изопачаването на думите на посланик Хасан Улусой"}
{"url": "https://www.faktor.bg/bg/articles/novini/svyat/beliya-dom-tramp-i-si-dzinpin-veroyatno-shte-se-sreshtnat-na-sreshtata-na-g-20-v-yaponiya", "text": "Ръководителят на Националния икономически съвет към Белия дом Лоуренс Кадлоу заяви, че САЩ и Китай ще продължат консултациите по търговските въпроси, предаде ТАСС.  Пред телевизия Fox News Кадлоу заяви, че президентът на САЩ Доналд Тръмп и китайския държавен глава Си Дзинпин вероятно ще се срещнат на предстоящата среща на Г-20 в Япония, в края на месец юни.  Кадлоу заяви, че Китай засега „не е направил достатъчно“ за решаване на спорните търговски въпроси. По неговите думи, през последните две седмици Китай се е отметнал от предишните договорености по търговията, постигнати със САЩ.", "date": "2019.05.12", "title": "Белия дом: Тръмп и Си Дзинпин вероятно ще се срещнат на срещата на Г-20 в Япония"}
{"url": "https://www.faktor.bg/bg/articles/novini/svyat/moldova-nameri-nachin-da-izvede-ruskite-voyski-ot-stranata", "text": "Властите в Молдова предложиха на Организацията за сигурност и сътрудничество в Европа (ОССЕ) да инспектират съвместно складовете за боеприпаси в Приднестровието, пише на електронната си страница руският вестник „Независимая газета“, цитирани от \"Фокус\". Тези складове, обаче са руски и са охранявани от руски военни. Лидерът на Социалдемократическата партия на Молдова Виктор Шелин поясни, че Кишинев има намерение да обсъди въпроса с Приднестровието, за да го внесе за обсъждане на преговорите във формата „5+2“ (Молдова, Приднестровие – страни по преговорите, Русия, Украйна и ОССЕ – посредници, ЕС и САЩ –наблюдатели). Целта е да бъдат изведени руските войски от региона.  В Кишинев казват, че не знаят какво има в складовете, а за да има ясна картина е необходима проверка.  Заместник министър-председателят по реинтеграцията Кристина Лесник заяви, че Кишинев е призовал за провеждане на такава инспекция и през миналата година, но безуспешно.  „Тези боеприпаси могат да предизвикат кризисна ситуация и е важно да се определи, какво могат да направят конституционните власти за обезпечаване на сигурността. Аз смятам, че ефективна инспекция с участието на заинтересованите страни, в това число ОССЕ, ще помогне да разберем, какво можем да направим с боеприпасите, които повече не отговарят на критериите за обслужване“, заяви Лесник.  От своя страна специалният представител на ОССЕ за процеса на приднестровското урегулиране Франко Фратни заяви, че се работи по въпроса за организиране на посещение в Приднестровието за проверка на складовете.", "date": "2019.05.12", "title": "Молдова намери начин да изведе руските войски от страната"}
{"url": "https://www.faktor.bg/bg/articles/glasuvaneto-na-sedmite-prezidentski-izbori-priklyuchi-v-litva", "text": ". Гласуването на седмите президентски избори приключи в Литва. В 20:00 часа местно време (съвпада с българското) са затворени около 2 хиляди избирателни секции, на които 2,472 милиона избиратели имаха право да изберат един от деветте кандидати за президент. Изборите се проведоха заедно с референдуми за въвеждането на двойно гражданство и намаляване на 15% от депутатите в парламента, предава TACC, цитирана от \"Фокус\". Праг на избирателната активност за президентските избори не е предвиден в законите на Литва, изборите се считат за валидни от активността. Полицията е получила и разгледала около 50 съобщения за възможни нарушения. Сигналите се отнасят до незаконната агитация, която беше забранена в изборния ден, и опити за подкуп на избирателите. Въпреки това не е образувано нито едно предварително разследване по тях. За референдумите съществува праг от 50%. Той, според предварителните данни е преодолян. Още в 18:00 часа избирателната активност, като се вземат предвид тези, които са гласували по-рано, възлиза на 50,43%. На изборите се състезаваха девет кандидати за президент. Според експерти и според проучвания на общественото мнение, фаворити са 54-годишният икономист Гитанас Науседа, 44-годишният бивш финансов министър Ингрида Шимоните и 48-годишният премиер Саулюс Сквернялис. Настоящият президент на Литва Даля Грибаускайте е на поста за втори мандат и не може да се кандидатира на тези избори.", "date": "2019.05.12", "title": "Гласуването на седмите президентски избори приключи в Литва"}
{"url": "https://www.faktor.bg/bg/articles/novini/balgariya/plevneliev-radev-zabluzhdava-i-manipulira-balgarskoto-obshtestvo-nyama-nishto-obshto-s-investitsiyata-na-folksvagen", "text": "Президентът Радев отново заблуждава и манипулира българското общество, казвайки днес в Асеновград: \"Специално за завода на \"Фолксваген\" аз поканих германския президент.\" Това заяви президентът на републиката (2012-2017) Росен Плевнелиев в коментар на думите на действащия държавен глава. И изреди аргументите: Първо, в делегацията на германския президент нямаше изобщо представител на Фолксваген. Точно обратното - екипи на немската компания преговарят с правителството и автомобилния клъстер на България повече от година, като президентството няма абсолютно нищо общо с това. Второ, не е \"Фолксваген\", а е \"Шкода\". Освен че манипулира, Радев показва и дълбока некомпетентност. Повтарям, преговорите досега се водят не от екипи на \"Фолксваген\", а от екипи на \"Шкода\". Трето, самото политическо говорене на Радев по темата означава дълбоко неразбиране на процеса на преговори, който е изцяло експертен. Решението също е експертно. Политизирането на темата е дълбоко погрешно. Самото говорене пречи, независимо от кого, още повече от президента. Решението може да се вземе скоро, но може и с известна степен на вероятност да се отложи. Политическото говорене на Радев е контрапродуктивно и ще ни отдалечи, нещо повече - ще произведе крайно негативна реакция на инвеститора, предупреди Плевнелиев. И призова: \"Като почетен председател и създател на автомобилния клъстер на България апелирам президентът да стои настрана, както досега. По проекта работим и преговаряме заедно с правителството повече от година. Радев не е имал нищо общо. По-добре и да няма.\" \"Българското общество днес получи още едно доказателство за разликата между популисти, в случая Радев, и обществено отговорни лидери, които мислят и действат дългосрочно, наистина искат тази стратегическа инвестиция да се случи, и именно затова мълчат и работят посветено повече от година\", заключи Плевнелиев.", "date": "2019.05.12", "title": "Плевнелиев: Радев заблуждава и манипулира българското общество, няма нищо общо с инвестицията на Фолксваген"}
{"url": "https://www.faktor.bg/bg/articles/albanskata-politsiya-e-arestuvala-50-dushi-sled-protesta-sreshtu-sotsialisticheskiya-kabinet", "text": "Албанската полиция е арестувала 50 души след снощния антиправителствен протест в Тирана. Демонстранти използваха коктейли \"Молотов\", а полицията отвърна със сълзотворен газ и водни оръдия. Ранени бяха и полицаи, и протестиращи. Протестите в Албания са организирани от дясната опозиция, според която правителството на социалиста Еди Рама е корумпирано.  Лидерът на Демократическата партия Лулзим Баша призова за нов протест в понеделник вечерта.", "date": "2019.05.12", "title": "Албанската полиция е арестувала 50 души след протеста срещу социалистическия кабинет"}
{"url": "https://www.faktor.bg/bg/articles/bsp-pusna-signal-do-tsatsarov-za-kashta-za-gosti-na-parvi-bratovched-na-kmet", "text": "Сигнал до главния прокурор на България Сотир Цацаров са внесли народният представител от левицата Явор Божанков и общинският председател на БСП - Горна Оряховица Огнян Стоянов за къща за гости в еленското село Донковци, съобщиха от пресцентъра на БСП. От БСП посочват, че проектът е реализиран с европейско финансиране от Станислав Стайков - първи братовчед на кмета на Горна Оряховица. През юли 2013 г. той купува за 500 лева фирма \"БГ адванс\" ЕООД, която към този момент има сключен договор с Държавен фонд \"Земеделие\" за изпълнението на проект \"къща за гости\", а наскоро къщата е обявена за продажба, отбелязват от партията. В сигнала до главния прокурор от левицата отправя въпроси, сред които използвана ли е къщата по предназначение, братовчедът на кмета подставено лице ли е, има ли съпричастност кметът на Горна Оряховица - Добромир Добрев, към цитирания луксозен имот.", "date": "2019.05.12", "title": "БСП пусна сигнал до Цацаров за къща за гости на първи братовчед на кмет"}
{"url": "https://www.faktor.bg/bg/articles/dnes-e-posleden-den-ot-novata-aktsiya-kolan-na-kat", "text": "Последен ден от новата акция на КАТ. Тя е за използването на колани от шофьорите и пътниците, но специално внимание се обръща на правилното превозване на деца и коректното поставяне на регистрационните номера върху мотоциклетите. За неизползване на колан се предвижда глоба от 50 лева и отнемане на 60 контролни точки, припомня Нова тв. При предишната подобна акция само за денонощие в Пловдив бяха хванати 153-ма нарушители. 80 от тях са превишили скоростта в градски условия.", "date": "2019.05.12", "title": "Днес е последен ден от новата акция \"Колан\" на КАТ"}
{"url": "https://www.faktor.bg/bg/articles/sofiya-e-na-parvo-myasto-po-krazhbi-ot-detsa", "text": "Тревожна статистика, според която деца се превръщат в престъпници, за да си купуват таблети, съобщава Нова телевизия. Според данните на МВР момчетата крадат техника, а девойките - дрехи и парфюми.  София е на първо място по кражби от деца. 1 651 непълнолетни са прекрачили границата на закона. 1 348 тийнейнджъри на възраст между 14 и 17 години са извършили противообществени прояви и са били отведени в районните управления на МВР. Кражбата на имущество е най-разпространения вид престъпление. Най-често непълнолетни обират магазини или други търговски обекти - 34.0% (909 лица), домове - 18.7% (498 лица). На трето място са кражбите с взлом -  10 % (267 лица). Родителски протест срещу проекта за нова Стратегия за децата „Престъпленията, които извършват децата са резултат от различни фактори, които се генерират в различни области на живота – социална, икономическа, личностно-психологична. По отношение на кражбите, от години кражбите са най-честите престъпления които извършват децата”. Това коментира в студиото на „Събуди се” Красимира Чобанова от сектор „Детска престъпност“ към Главна дирекция Национална полиция. Според нея таблети и телефони има от доста години, но така или иначе това са интересни неща за децата. „Много от тези кражби се извършват заради лекомислието на децата и заради тяхната наивност”, посочи още Чобанова. \"Контрол е ключова дума. От самото раждане и в процес на формиране на автономност и на израстване на детето, то иска всичко тук и веднага\", посочва психологът  Александра Петрова. По думите й в днешно време родителите се чувстват изключително задължени да удовлетворяват потребностите на децата. \"Така, на пратика, детето няма контрол и адекватна рамка, която да спазва. Тогава то извършва дадено антисоциално деяние, което е зов за поставяне на някакви рамки от страна на родителите\", казва още тя. Видеоигрите - като дигитален хероин, в Китай лекуват пристрастените в лагери Страстта към компютърните игри е най-новото психично разстройство, обяви наскоро Световната здравна организация и дефинира заболяването като „Gaming Disorder”. Характерното при него е, че човек става толкова пристрастен към видеоигрите, че ги превръща в приоритет. Не контролира времето, което прекарва пред компютъра и оставя на заден план всекидневните си задачи. В Китай видеоигрите са нещо като дигитален хероин. Тъй като населението на страната е над милиард, пристрастените са милиони, голяма част все още ученици. За тях са създадени специални лагери, които напомнят клиниките за алкохолици или наркомани. Тийнейджъри прекарват в тях между 3 и 6 месеца. В това време те нямат никакъв достъп до интернет, стават в 6,30 ч сутринта и започват да тренират, сякаш са във военна академия. Геймърите страдат от безсъние, често се самоизолират, а заради стрелбата в много от игрите, стават и по-агресивни. Според проучване, проведено в Университета в Ню Мексико, между 6 и 12 % от всички геймъри проявяват характеристики, които могат да бъдат определени като „зависимости”. „Неслучайно вече пристрастяването към видеоигрите се води вече като заболяване. Колкото по-малко е детето, толкова по-бърза е невронната умора, толкова по-бързо децата навлизат в стеснено поле на съзнание и стават нетолерантни към всякакъв тип дразнители”. Това коментира психологът Александра Петрова. „Нямат активен контакт с околните и така спират собственото си развитие. Това е изключително страшно”, посочва още тя.", "date": "2019.05.12", "title": "София е на първо място по кражби от деца, купуват си таблети"}
{"url": "https://www.faktor.bg/bg/articles/prodalzhava-izdirvaneto-na-zapodozreniya-za-ubiystvoto-v-kostenets-t", "text": "Продължава издирването на 43-годишния мъж във връзка с убийството на 38-годишната жена в Костенец. Това съобщиха за Агенция „Фокус“ от пресцентъра на МВР.  „Фокус“ припомня:  На 10 май около 8.40 часа на тел. 112 е подаден сигнал за жена в безпомощно състояние, намерена в близост до дома й в град Костенец. На място са изпратени екипи на полицията и Спешна помощ. Констатирана е смъртта на 38-годишна жена. Извършен е оглед, предприети са оперативно-издирвателни и процесуално-следствени действия за изясняване на случая. Образувано е досъдебно производство. Криминалисти от ОДМВР-София разследват тежко криминално престъпление в Костенец. По-късно същия ден от МВР разпространиха информация, че издирват 43-годишният Стоян Георгиев Зайков от Костенец във връзка с разследването на убийството на 38-годишна жена.", "date": "2019.05.12", "title": "Продължава издирването на заподозрения за убийството в Костенец"}
{"url": "https://www.faktor.bg/bg/articles/frantsiya-tramp-kitay-i-rusiya-vodyat-sveta-kam-mezhdunarodna-anarhiya", "text": "Министърът на външните работи на Франция Жан-Ив льо Дриан смята, че призивите към конфронтация между държавите, могат да доведат до международна анархия.  „Някои се обявяват за това, отношенията между държавите да не се основават на сътрудничество, а на конфронтация. Ние рискуваме да преминем към някаква форма на международна анархия“, заяви дипломатът пред вестник „Parisien“, цитиран \"Фокус\".  Льо Дриан отбеляза, че „главните принципи и основи на международния живот в момента се разпадат…не се уважават институции, договори, дадени по-рано обещания и граници“. Френският външен министър смята, че вината за това е на президента на САЩ Доналд Тръмп, но „Китай и Русия също могат да играят своята роля в тези нарушения на равновесието“.  Льо Дриан заяви, че в момента се развиват форми на „хипернасилие, а именно продължаващите терористични нападения“. Френският външен министър изрази надежда, че всички страни ще спазват съвместния план за действия по иранската ядрена програма, като подчерта, че „това се отнася на първо място за Иран, но и САЩ също носят своята отговорност“.", "date": "2019.05.12", "title": "Външният министър на Франция: Тръмп, Китай и Русия водят света към международна анархия"}
{"url": "https://www.faktor.bg/bg/articles/rumen-radev-udrya-ramo-na-bsp-dialogat-mi-s-izpalnitelnata-vlast-e-truden-poradi-bezkontrolnoto-upravlenie", "text": "Диалогът ми с изпълнителната власт е труден и това е поради безконтролното управление и безнаказаната корупция. Това каза пред журналисти в Асеновград президентът Румен Радев, предава Канал 3. Едно изявление, което в този момент може да се тълкува единствено като предизборно рамо за БСП. \"Благодаря на премиера за разкриването на Висшето военновъздушно училище, но това не може да бъде цената на моето мълчание\", заяви президентът.  Той обаче допълни, че има важни теми, по които съгласието е наложително, и като пример посочи привличането на стратегически инвеститор в областта на автомобилостроенето. Специално за завода на \"Фолксваген\" аз поканих германския президент, имах много ползотворни разговори с него и с водената от него делегация, подчерта държавният глава. \"Изрично по мое настояване посетихме водещо немско предприятие в района на Пловдив, за да може чрез немските медии да стигне до широката немска общественост посланието, че нашият модел на икономическо сътрудничество е успешен, че България е надеждна и перспективна дестинация\", добави той.", "date": "2019.05.12", "title": "Румен Радев удря рамо на БСП: Диалогът  ми с изпълнителната власт е труден поради безконтролното управление"}
{"url": "https://www.faktor.bg/bg/articles/i-radev-otgovori-na-turskiya-poslanik", "text": "\"Всеки опит за намеса отвън в българската образователна система, в българското семейство, за нашата история, за нашия език, за това как да възпитаваме децата си, трябва да бъде пресичан решително и безкомпромисно.\" Това заяви президентът Румен Радев в Асеновград във връзка с изказването на турския посланик Хасан Улусой вчера, съобщи агенция \"Фокус\". Почти 24 часа след скандалното изказване.  Улусой заяви вчера, че е добре българските власти да направят така, че да се учи \"по-засилено\" турски език в България, за да има все повече турски инвестиции у нас. На изказването още вчера реагираха премиерът Бойко Борисов, , вицепремиерът Красимир Каракачанов, Външно министерство, лидерът на БСП Корнелия Нинова и други. Всички обявиха изказването за неприемливо", "date": "2019.05.12", "title": "След 24 часа и Радев реагира на скандалното изявление на турския посланик у нас"}
{"url": "https://www.faktor.bg/bg/articles/lekarskyat-sayuz-poluchi-mandat-za-pregovori-sas-zdravnata-kasa-za-po-visoki-tseni-na-klinichnite-pateki", "text": "Българският лекарски съюз получи мандат за преговори със Здравната каса за по-високи цени на клиничните пътеки в области като педиатрията. Членовете на Съюза провеждат извънреден събор в Обзор. На него за първи път след 2012 г. бяха направени и промени в Устава на организацията, като за първи път гласуването беше машинно и позволи бързина и експедитивност при вота.  „Край на урните и опашките при избор на нови ръководства в БЛС“, коментира д-р Иван Маджаров. Сред приетите промени в Устава са отпадането на Акредитационния съвет, който беше създаден в края на 2012 г. Запазва се сегашното заплащане и структура на ръководство на Съюза от председател, двама зам-председатели и главен секретар. Не се прие предложението заемащите платени длъжности в УС на БЛС да нямат право да заемат и длъжност управител на общински и частни ДКЦ и Медицински центрове. Според приетите промени в Устава БЛС вече ще издава печатен и/или електронен орган. Най-важното решение на извънредното заседание обаче е свързано с преговорите, които ще започнат между БЛС и НЗОК за увеличаване цените на клиничните пътеки в рамките на отпуснатите 50 млн. лева от резерва на Здравната каса. Новите цени ще влязат в сила от 1-ви юни, каза председателят на Лекарския съюз доктор Иван Маджаров. Приоритетно ще бъдат повишени цените в педиатрията, но се предвиждат по-високи цени и в детската хирургия и в пулмологията. Освен това в рамките на резерва след анализ ще се обмисли и възможност за минимално повишаване на цените за преглед, каза още доктор Маджаров. С 221 гласа „за“ делегатите на събора упълномощиха представители на УС на БЛС да преподпишат анекс към НРД (Националния рамков договор) за 2018 г. Гласувана беше и декларация за устойчива и реална политика в здравеопазването, съобщават от Българския лекарски съюз.  В декларацията се казва:  „Ние, българските лекари, с тревога следим поредицата от протести в страната. БЛС се солидаризира с изказаните от нашите колеги – педиатри от Специализираната болница по детски болести \"Проф. д-р Иван Митев\" проблеми. Те могат и трябва да бъдат решени чрез повишаване на цените на КП в болничната помощ и чрез повишаване на цените на медицинските дейности и капитацията в извънболничната. По най-бързия начин трябва да се договори увеличение на недофинансираните клинични пътеки за лечение на деца, бременни и в областта на пулмологията. Необходими са мерки, които да създадат устойчива и реална политика“. Ето защо БЛС настоява в спешен порядък да бъдат предприети следните действия: 1. Да отпаднат лимитите за броя легла по клиники в Педиатрията. Ограничението да е общо за броя легла за педиатричните болници и отделения. 2. БЛС настоява за увеличаване на цените на педиатричните клинични пътеки от 1-во до 3-то ниво още в рамките на сега действащия анекс към НРД 2018, като за тази цел се използва резервът на НЗОК. 3. Въвеждане на потребителска такса за преглед на дете, която да бъде поета от държавата. 4. Да се отпуснат допълнителни средства в размер на 6% от резерва на НЗОК, които да се използват за доболнична помощ още в рамките на сега действащия анекс към НРД 2018. 5. Изплащане на т.нар. „надлимитна дейност“ на болниците на стойност 153 млн. лв. с икономии, реализирани от бюджета за болничната помощ за 2019 г. 6. Достойно заплащане за всички работещи в здравния сектор, което да се реализира чрез реално остойностяване на труда на медицинските специалисти. ", "date": "2019.05.12", "title": "Лекарскят съюз получи мандат за преговори със Здравната каса за по-високи цени на клиничните пътеки"}
{"url": "https://www.faktor.bg/bg/articles/novini/svyat/stevo-pendarovski-polozhi-kletva-kato-prezident-na-severna-makedoniya", "text": "Инаугурацията на новия президент на Северна Македония Стево Пендаровски се състоя днес в Скопие, предаде ТАСС. Основната част от мероприятията се проведе в парламента на страната, където встъпващия в длъжност държавен глава положи клетва пред присъстващите.  На мероприятието присъстваха депутати, министри, лидери на духовенството, представители на армията и дипломатическия корпус, както и държавните глави на ред чужди държави. Сред задграничните гости бяха президента на България Румен Радев, президента на Сърбия Александър Вучич, държавния глава на Албания Илир Мета и косовския президент Хашим Тачи.  След инаугурацията в президентската резиденция Вила Водно ще се състои тържествена церемония по предаване на президентските пълномощия на новия държавен глава, с висши военни и държавни почести. След това ще се състои лична среща между досегашния президент Георге Иванов и Пендаровски, както в разговори на новия президент с държавните глави на България, Сърбия, Албания и дипломатически представители на други държави.", "date": "2019.05.12", "title": "Стево Пендаровски положи клетва  като президент на Северна Македония"}
{"url": "https://www.faktor.bg/bg/articles/novini/balgariya/poslanik-moskalenko-balgarskiyat-ezik-v-ukrayna-e-zashtiten-sas-zakon-polititsi-da-ne-spekulirat-s-opazvaneto-mu", "text": "Посланикът на Украйна у нас Н.Пр. Виталий Москаленко публикува на личната си страница във фейсбук позиция, срещу опитите на някои политици да се представят предизборно като защитници на правата на българското малцинство в Украйна. Ето цялата му позиция: Призовавам българските политически сили да се въздържат от злоупотреби с темата за българското национално малцинство в Украйна за краткосрочни политически цели. Във връзка с появата на публикации за „загрижеността“ на някои български политици от новия Закон на Украйна „За осигуряване на функционирането на украинския език като държавен“, приет от Върховната Рада на Украйна на 25 април тази година бих искал да обърна внимание на следните факти: - Законът не дискриминира езиците на националните малцинства и чужди езици на територията на Украйна. В същото време задачата на Закона е да се премахнат остатъците от дискриминационния подход към украинския език, който е ехо от епохата на Руската империя и СССР. - приемането на Закона е изискване на Конституцията на Украйна, която през 1996 г. установява, че държавният език е украински, а прилагането му се определя с отделен закон. - Законът гарантира правата на националните малцинства и коренното население, включително и българското национално малцинство, на използването на езиците на съответните национални малцинства и на коренното население. - Украинската Държава се задължава да създаде за представителите на коренното население, националните малцинства на Украйна, чужденци и лица без гражданство подходящи условия за изучаване на държавния език. - действието на Закона не се разпространява на сферата на частното общуване и изпълнението на религиозни обреди. - в частта от правилата за получаване на образованието Законът не внася никакви промени. Децата, представителите на българското национално малцинство, ще имат право да изучават и развиват български роден език. Обаче владеенето на държавния украински език е необходима предпоставка за активното им участие в живота на украинската държава. Законът гарантира придобиването на предучилищно и начално образование, наред с държавния език и езика на съответното национално малцинство в Украйна, включително и българското - в изпълнение на препоръките на Венецианската комисия Законът предвижда удължаване на срока на преходния период до 2023 година, за да се прилагат разпоредбите на Закона на Украйна „За образованието“ на националните малцинства, които се обучават на официалните езици на Европейския съюз. - практическото прилагане на езиците на националните малцинства и коренното население ще се определя с отделен закон в съответствие със задълженията на Украйна по Европейската харта за регионалните или малцинствените езици, който ще бъде подготвен половин година след приемането на Закона „За осигуряване на функционирането на украинския език като държавен“. По този начин на етническите българи в Украйна се гарантира правото да учат родния си език в средното училище. - провеждането на културни мероприятия на родния (български) език е разрешено в съответствие с нормите на Закона „За националните малцинства в Украйна“. Затова новоприетият закон по никакъв начин не ограничава правата и свободите на националните малцинства, включително българското национално малцинство, а Украинската държава продължава да изпълнява всички международни задължения в съответствие с Европейската харта за регионалните или малцинствените езици. Призивите на отделни политици за „спешното спасение на етническите българи“ в Украйна са осъзнато манипулиране и опит да се заблуди българското общество. Бих искал да подчертая, че националните и културните общности получиха възможност да възраждат национална си култура и родните си езици едва по време на независима Украйна след 1991 г. Нещо повече, през април 2018 г. беше подписана политическа Декларация за гарантиране на правата за изучаване на родния език за българското национално малцинство в Украйна. Българският език в Украйна е защитен език на българското национално малцинство, а за неговото по-нататъшно опазване и развитие способства както компактното местоживеене на етническите българи, така и откритото и конструктивно сътрудничество между Украйна и Република България.", "date": "2019.05.12", "title": "Посланик Москаленко: Българският език в Украйна е защитен със закон, политици да не спекулират с опазването му"}
{"url": "https://www.faktor.bg/bg/articles/spryano-e-dvizhenieto-na-glaven-pat-e-79-gaz-izticha-ot-tsisterna", "text": "Спряно е движението на главен път Е-79 в платното в посока София при изхода на Благоевград поради изтичане на газ от цистерна. На място има екипи на полицията и пожарната. Цистерната е спряна при голяма бензиностанция.", "date": "2019.05.12", "title": "Спряно е движението на главен път Е-79,  газ изтича от цистерна"}
{"url": "https://www.faktor.bg/bg/articles/mayk-pompeo-1", "text": "Американският държавен секретар Майк Помпео заяви, че САЩ увеличават военните си сили в Близкия Изток, за да са готови, в случай, че Иран се опита да нанесе вреди на американските интереси, предаде ТАСС.  Помпео подчерта, че въпреки това, Вашингтон е готов за консултации с Техеран.  „Ние предприехме необходимите мерки, за да укрепим, доколкото това е възможно, нашата сигурност в региона“, заяви Помпео пред телевизия CNBC. Държавният секретар на САЩ отбеляза, че Вашингтон се нуждае „от сили за сдържане в случай, че Иран реши да нанесе вреди на американските интереси в Ирак, Афганистан или Йемен, или където и да било в Близкия Изток“. Едновременно с това Помпео заяви, че САЩ са готови за провеждане на консултации с Иран, по инициатива на Техеран. Държавният секретар заяви, че „САЩ биха искали да бъдат урегулирани по дипломатически път конфликтите, в които е въвлечен Иран“.", "date": "2019.05.12", "title": "Майк Помпео: САЩ ще отговорят на враждебни действия на Иран"}
{"url": "https://www.faktor.bg/bg/articles/huan-guaydo-naredih-na-nashiya-poslanik-nezabavno-da-se-sreshtne-s-yuzhnoto-voenno-komandvane-na-sasht", "text": "Лидерът на венецуелската опозиция Хуан Гуайдо заяви, че е инструктирал пратеника си във Вашингтон Карлос Векио да се свърже с представители на въоръжените сили на САЩ. Целта е да работят заедно за намиране на решение на политическата криза във Венецуела, предадоха световните информационни агенции, цитирани от БНР. Провъзгласилият се за временен президент на Венецуела Хуан Гуайдо, който има подкрепата на САЩ и Европейския съюз, съобщи, че е поискал от пратеника си да създаде канал за пряка комуникация с Пентагона: \"Наредих на нашия посланик Карлос Векио незабавно да се срещне с южното командване на САЩ и с адмирала, за да установят преки връзки за сътрудничество\". В опит да засилят натиска към опозиционния лидер и поддръжниците му, след неуспешния опит за преврат в края на миналия месец, венецуелските сили за сигурност задържаха тази седмица дясната ръка на Гуайдо – заместник-председателя на Националното събрание Едгар Самбрано. Заради засилващия се страх от преследване протестите срещу управлението на Николас Мадуро стават все по-малобройни. На поредната демонстрация вчера Гуайдо заяви, че венецуелците живеят в диктатура. Той призова хората да излязат от домовете си и да потърсят правата си на улицата. Пред събралата се тълпа Гуайдо посочи: \"Венецуела няма да бъде убежище за тероризъм. Вчера разговарях с колумбийския президент Иван Дуке и се разбрахме да осъществим директни връзки, за да се справим не само с кризата в страната, но и да защитим националния суверенитет\", заяви Хуан Гуайдо.", "date": "2019.05.12", "title": "Хуан  Гуайдо: Наредих на нашия посланик незабавно да се срещне с южното военно командване на САЩ"}
{"url": "https://www.faktor.bg/bg/articles/tsvetan-tsvetanov-otide-na-nedelna-liturgiya-v-tsarkvata-sv-troitsa-v-bansko", "text": "Председателят на Националния предизборния щаб на ГЕРБ и зам.-председател на партията Цветан Цветанов и кандидатите за евродепутати от листата на ГЕРБ и СДС Андрей Новаков и Илия Лазаров присъстваха на неделната литургия в църквата \"Св. Троица\" в Банско. Преди това Цветанов разговаря с туристи, посетили Банско, сред които такива от Пловдив, които изразиха задоволството си от начина, по-който изглежда курортният град и заявиха подкрепата си към ГЕРБ и кандидатите за евродепутати от листата на партията.Те споделиха, че на 26 май ще гласуват на изборите с номер 12 в бюлетината, защото само това ще гарантира, че България ще продължи да се развива в духа на Европа. На събитието присъстваха още областният координатор на ГЕРБ - Благоевград и народен представител Даниела Савеклиева, депутатите Александър Мацурев и д-р Емил Тончев, общинският ръководител на ГЕРБ - Благоевград Бисер Михайлов, кметът на Банско Георги Икономов, кметове на кметства, общински съветници и граждани. След края на литургията Цветан Цветанов заедно с кандидатите за евродепутати направиха обиколка по реновираните улици на гр. Банско. По време на нея те разговаряха с жители на курортния град, които казаха, че благодарение на успешната политика на правителството на ГЕРБ, кмета Георги Икономов и европейските средсва – Банско е променил значително своя облик", "date": "2019.05.12", "title": "Цветан Цветанов отиде на неделна литургия в \"Св. Троица\" в Банско"}
{"url": "https://www.faktor.bg/bg/articles/v-rusiya-sa-shokiransi-ot-hvalbite-na-kremal-che-ruskata-ikonomika-shte-zadmine-germanskata-do-2023-g-video", "text": "Руското правителство издаде постановление как РФ ще измести Германия от топ 5 на световните икономики до 2023 г.  Това става в момент, в който руснаците затягат коланите и икономиката им върви само надолу. БВП е сравним с този на Бенелюккс. Казват си думата и санкциите... Поредният абсурд коментира руската Vesta TV. Руснаците са уморени от това, че през последните години в Русия се живее все по-зле... Реалните доходи падат за пета поредна година, няма никакви надежди за \"светло бъдеще\", а на този фон чиновниците говорят, че трябва да се затегнат коланите и да се потърпи още малко, коментират от телевизията. Дори помощник на Путин предсказа отслабване на рублата, но това не пречи на властите да строят картонени кули.  Премиерът Медведев е подписал постановление с указания как РФ ще  измести Германия от топ 5 на световните икономики до 2023 г., което граничи с безумието и шокира здравомислещите хора в страната. \"Плановете на и правителството му очевидно никога няма да се сбъднат\", коментират от там и допускат , че по-скоро Украйна ще дръпне икономически.   Още повече, че в играта влизат САЩ и Китай...", "date": "2019.05.12", "title": "В Русия са шокирани от указ на Кремъл, че руската икономика скоро ще отвее германската (ВИДЕО)"}
{"url": "https://www.faktor.bg/bg/articles/sutrinta-vremeto-shte-e-slanchevo-posle-kupesta-oblachnost", "text": "Сутринта времето ще е слънчево. След обяд ще се развива купеста облачност и на места, главно в западните и планинските райони ще превали и прегърми. Вятърът ще се ориентира от изток-югоизток и ще е слаб до умерен. Минималните температури ще са между 6° и 11°, максималните – между 21° и 26°.", "date": "2019.05.12", "title": "Сутринта времето ще е слънчево, после купеста облачност"}
{"url": "https://www.faktor.bg/bg/articles/tereza-mey-tryabva-da-obyavi-datata-na-ostavkata-si-ot-posta-sledvashtata-sedmitsa", "text": "Британският премиер Тереза Мей ще трябва да обяви датата на оставката си от поста следващата седмица, след като се срещне с влиятелна група от депутати консерватори, на която ще бъде обсъдено нейното бъдеще начело на торите, заяви председателят на Комитет 1922, организация на редовите народни представители от Консервативната партия, Греъм Брейди, цитиран от Reuters. Той отбеляза в интервю пред радио BBC, че на разговора в сряда Мей трябва да даде яснота кога ще се оттегли от поста министър-председател. „Ще бъде странно това да не завърши с ясно разбирателство (за това кога ще си подаде оставката) в края на срещата“, заяви Брейди.В Израел", "date": "2019.05.12", "title": "Тереза Мей трябва да обяви датата на оставката си от поста следващата седмица"}
{"url": "https://www.faktor.bg/bg/articles/zelenski-otkaza-na-tramp-razsledvane-okolo-dzho-baydan", "text": "Новоизбраният президент на Украйна Володимир Зеленски не иска да бъде въвлечен в делото за предполагаеми връзки на сина на бившия американски вицепрезидент Джо Байдън с украинска газова компания, предаде ТАСС, цитирайки в. \"Вашингтон пост\". Според публикуваната вчера статия, източници на американския вестник в екипа на украинския президента са съобщили, че Зеленски \"се опасява да не бъде въвлечен във вътрешнополитическия конфликт в САЩ, което може да навреди на Украйна\", пише БТА.  Според Киев интересът на американския президент Доналд Тръмп към подобни разследвания е вътрешен въпрос на САЩ и екипът на Зеленски е решен \"да не допуснем това да ни отвлича от дневния ред\". \"Това не е наша война\", заявил е източник от екипа на новоизбрания президент. В петък Рудолф Джулиани, адвокатът на президента на САЩ Доналд  Тръмп, обяви че отменя пътуването си до Украйна. Той планираше да убеди Зеленски да извърши разследване по въпроси, представляващи голям интерес за Тръмп, включително за евентуални връзки на сина на вицепрезидента на САЩ при управлението на Барак Обама- Джо Байдън с газова компания, собственост на неназован украински олигарх. \"Няма да замина, защото мисля, че ще се сблъскам с група хора, които са врагове на президента (Тръмп), а в някои случаи и врагове на САЩ\", заяви адвокат Джулиани. Той изрази увереност, че Зеленски е обкръжен от хора, които са врагове на Тръмп, както и от корумпирани лица, които са в сговор с демократите. \"Нито Володимир, нито заобикалящите го са врагове на Америка или нейния президент. Определено нито един от тях не е такъв\", подчертава източник на в. \"Вашингтон пост\", отбелязвайки, че \"не искаме всичко да се свежда до подобни обвинения\".", "date": "2019.05.12", "title": "Зеленски отказа на Тръмп разследване  около Джо Байдън"}
