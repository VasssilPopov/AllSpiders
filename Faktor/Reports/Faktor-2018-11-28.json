{"url": "https://www.faktor.bg/bg/articles/novini/balgariya/rashidov-speshno-ni-tryabva-zakon-sreshtu-falshivite-novini-i-anonimnite-sobstvenitsi-na-medii", "text": "ГЕРБ ще промени Закона за електронните съобщения и ще наложи задължително разкриване на собствениците на медии, които разпространяват фалшиви новини. Това научи “24 часа” от управляващата партия. В момента собственост върху медиите в мрежата се разкрива само при тежко криминално престъпление, но не и когато се публикуват доказани лъжи. \"Тази безпрецедентна анонимност не може да продължи\", заяви Вежди Рашидов. “Това не са медии, това са клюкарници. И това не е свобода, а простотия\", коментира председателят на ресорната парламентарна комисия по култура и медии Вежди Рашидов. \"Не може за това, че си карал с превишена скорост, да носиш наказание, а за това, че с фалшиви новини си окепазил живота на някого - не.”, казва още Рашидов.  Думите му дойдоха като реакция на скандалните обвинения, които отправи 36-годишният депутат от БСП Филип Попов срещу своите колеги от ГЕРБ Десислава Атанасова, Делян Добрев, Красимир Велчев и Антон Тодоров. След като прочел публикации на сайтове като анонимните “Вале нюз” и informiran.net, той поиска Комисията за противодействие на корупцията и отнемане на незаконно придобитото имущество (КПКОНПИ) да се сезира и да провери публикациите в медиите по отношение на апартаментите на четиримата политици от ГЕРБ. Замесени в това “разкритие” са блогът 4udoslav, чийто девиз е “Да разгромим корумпираната власт със слово (не непременно с истини)”, сайтът “Вале нюз”, под чиято глава пък пише: “Издание за фалшиви новини и абсолютни измислици. Не вярвайте, това не е истина”. Дописката бе пусната и в информиран.нет, който излъга за гръцкия остров на Борисов и сам уточнява, че не проверява информациите си.", "date": "2018.11.28", "title": "Рашидов: Спешно ни трябва закон срещу фалшивите новини и анонимните собственици на медии"}
{"url": "https://www.faktor.bg/bg/articles/novini/svyat/nyakoy-tryabva-da-kazhe-tova-na-tramp", "text": "Разбира се, че другите са виновни. Разбира се, че решението на Дженерал Мотърс (GM), най-големия американски автомобилен концерн, няма нищо общо с неговата политика. Разбира се, че ръководството на компанията се \"захваща с грешния човек\". И разбира се, че GM трябва да спре да произвежда коли в Китай и вместо това \"незабавно\" да открие своя фабрика в Охайо. Ето така Доналд Тръмп вижда света. Той може да е толкова простичък и семпъл! Концернът Дженерал Мотърс - иконата на американската промишленост, от чиито поточни линии слизат легендарни автомобилни марки като Шевролет, Кадилак или Буик - е изправен пред същото предизвикателство, с което се борят и всички останали автомобилни производители в света. Целият бранш осъществява трудния преход от двигатели с вътрешно горене към алтернативните начини на задвижване и към бъдещите автономно движещи се автомобили. Става въпрос за дълбока промяна на парадигмата (по Томас Кун) - независимо, че крайният продукт отново ще бъдат превозни средства на четири колела. Само че тези нови автомобили ще се произвеждат от по-малко хора. А фирмите от бранша трябва да инвестират значителни суми, ако искат и след започването на новото летоброене в автомобилостроенето да са сред водещите производители.  И при Фолксваген например това не е по-различно. Германците също мислят основно за бъдещето. При тях също ще бъдат закрити хиляди работни места. Разликата е само тази, че в Германия това ще стане на една по-поносима социална цена. За осъществяването на този преход са необходими милиарди. И за да бъдем още по-конкретни: през следващите 5 години ще бъдат инвестирани 44 милиарда евро в новите технологии за електромобилност, автономно управление, мобилни услуги и дигитализация, но с ясното съзнание, че ако това не бъде направено, те ще изпаднат от надпреварата. Във Фолксваген изглежда са си извадили необходимите поуки от скандала \"Дизелгейт\". Неговата строга икономическа политика, и най-вече наказателните търговско-политически мерки към любимия му враг Китай, изглежда се отплащат: американската икономика напоследък бележи ръст, новините от пазара на труда също са добри. Експерти твърдят, че от наказателните мита, които САЩ и Китай си наложиха взаимно, страдали китайците, докато американската икономика печелела от тях. Но понеже говорим за автомобилния бранш: той е категорично сред икономическите сектори, които са потърпевши от наложените наказателни мита върху стоманата и алуминия. Още през миналото тримесечие Дженерал Мотърс оповести по-високи разходи - и то с 300 милиона долара - заради поскъпналите стомана и алуминий. Анализатори дори изчисляват тези загуби на 1 милиард долара, като същата (лоша) картина се очертава и при конкурента на GM - Форд. Доналд Тръмп може да се гневи на Дженерал Мотърс колкото си иска, да настоява компанията да преустанови производството си в Китай и да го върне обратно в Америка. Това обаче надали ще се случи, защото автомобилната индустрия отдавна е глобализирана и произвежда там, където са и пазарите ѝ. Но дори и да допуснем, че GM се огъне пред американския президент, почти е сигурно, че китайците незабавно ще обложат с мито всяка една кола от марката Дженерал Мотърс, която американците изнасят в Китай. Не на последно място господин Тръмп трябва да проумее, че много чужди автомобилни фирми произвеждат в Америка, сред които и три германски концерна - Фолксваген, Мерцедес и БМВ. Баварците например изнасят толкова много продукция от фабриката си в Спартанбърг, щата Южна Каролина, че това превръща този завод в най-големия американски износител на коли. Тези дни шефовете на тези три водещи германски автомобилни концерна ще водят разговори в Белия дом. Каквото и да е намислил да обсъжда с тях президентът Тръмп, понеже той категорично няма да преговаря по темата за митата, тримата мениджъри - Дийс, Цече и Крюгер - трябва да се опитат да му разяснят пред какво огромно предизвикателство е изправен целият автомобилен бранш, както и че това важи и за Дженерал Мотърс. Биха могли също да му кажат, че в тази ситуация не помагат никакви гневни заклинания. И че пред някои очевидни реалности просто не можеш да си затваряш очите. Дори и да се казваш Доналд Тръмп.", "date": "2018.11.28", "title": "Някой трябва да каже това на Тръмп"}
{"url": "https://www.faktor.bg/bg/articles/evropa-v-shok-sled-ekzekutsii-v-belarus", "text": "ЕС е сериозно разтревожен от поредица екзекуции в Беларус. Това става ясно от разпространено днес изявление на Мая Коциянчич - говорител на върховния представител на Съюза за външната политика и сигурността Федерика Могерини. „Твърди се, че двете последни екзекуции в Беларус - тези на Семьон Бережни и Игор Гершанков, са извършени тайно този месец. Тази година са извършени общо 4 екзекуции. Други двама очакват изпълнението на смъртните и присъди“, се казва в изявлението. Мая Коциянчич припомня, че ЕС е категорично против смъртната присъда по какъвто и да било повод, посочва КлубZ. Тя отнема неотменимото право на живот, залегнало във Всеобщата декларация за правата на човека, и е жестоко, нечовешко и унизително наказание. „Прилагането на смъртно наказание е в противоречие с декларираното желание на Беларус да се ангажира по въпроса с международната общност, включително с ЕС. Налагането от страна на властите на мораториум като първа стъпка към премахването му би било положително развитие“, допълва Коциянчич. Според нея спазването на основните човешки права остава ключово условие за формирането на бъдещата политика на Съюза към Минск. Семьон Бережни и Игор Гершанков са осъдени по т. нар. дело на черните брокери, пише опозиционният беларуски портал ТУТ. Межу 2009 и 2015 г. в Могильовска област изчезнали шестима души. По-късно телата им били открити в безименни гробове. Според прокуратурата „черните брокери“ - общо четирима души, увещавали жертвите да продадат или разменят жилищата си. След това собствениците били убивани. Всички те били самотни хора, алкохолици или длъжници. Някои от тях дори били заровени в земята живи, след като били приспани с водка и медикамента клонидин за понижаване на кръвното налягане. Бережни и Гершанков били признати за виновни за 6 убийства, подготовката на още едно, отвличания, измами и други престъпления. През лятото на 2017 г. областният съд в Могильов ги осъдил на смърт чрез разстрел и постановил те да компенсират близките на жертвите с близо 110 000 долара. Присъдата била потвърдена по-късно от Върховния съд в Минск. Двамата подсъдими заявили пред съда, че показанията им били изтръгнати със сила. Игор Гершанков дори обявил това лято гладна стачка, тъй като жалбите му не били предавани. Бережни (31 г.) бил екзекутиран по-рано този месец, но новината за това бе разпространена едва вчера. Днес пък стана ясно, че е разстрелян и Гершанков (36 г.). Тази сутрин на свиждане при него пристигнала майка му. От следствения изолатор първо й казали, че нейният син е напуснал мястото с вещите си. Няколко часа по-късно от Могильовския областен съд съобщили, че и неговата смъртна присъда е изпълнена. Не са известни точните данни на екзекутираните двама в Беларус.", "date": "2018.11.28", "title": "Европа в шок след екзекуции в Беларус"}
{"url": "https://www.faktor.bg/bg/articles/borisov-sled-sreshta-s-maykite", "text": "Майки на деца с увреждания се срещнаха с премиера Бойко Борисов в Министерския съвет. Преди това те проведоха и среща в парламента с председателката Цвета Караянчева, социалния министър Бисер Петков и депутати от ГЕРБ. \"С мое предложение се направи промяна, така щото, 71 млн. лева от централния бюджет да се прехвърлят в бюджета на социалното министерство. Тази година приемаме бюджета на министерството на труда и социалната политика, целият фокусиран върху социалната сфера. Правим видими за всички тези 150 млн. повече за хората с увреждания\", каза след спешната среща Менда Стоянова. \"С мое предложение се направи промяна, така щото, 71 млн. лева от централния бюджет да се прехвърлят в бюджета на социалното министерство. Тази година приемаме бюджета на министерството на труда и социалната политика, целият фокусиран върху социалната сфера. Правим видими за всички тези 150 млн. повече за хората с увреждания\", каза след спешната среща Менда Стоянова.  \"Проблемът е, че парите не се разпределят правилно. След днешната среща стана ясно, че основният проблем е ТЕЛК. Докато парите се насочват според степен и процент, това ще е така\", каза една от протестиращите майки Вера Иванова. \"Благодаря за срещата. Беше доста припряно, има много проблеми в енергетиката от десетилетия, както и проблеми с ТЕЛК. Чудим се как да се оправим и досега с безумните договори\", коментира Бойко Борисов. \"Приеха извиненията, ядосаха се малко днес на депутатите - едните пари сложени на едното място, другите на друго място. Социалният министър, заедно с майките, национално представените групи, да ги разпределят правилно и за всеки един човек в затруднено положение, да достигнат. В един момент от решено решение, става скандал и сега да се събираме по нощите\", коментира премиерът.  \"Дали парите, които се изливат в ТЕЛК, навсякъде отиват до мястото или човека, дали няма злоупотреби. С министерството, което съм възложил, бавно - казвам бавно да се направят необходимите стъпки, за да не изкараме другите на протест, в случая причината не е корупционна, нямаме достатъчно увереност и сила да ги решим. И с тяхна помощ да се обясни на обществото за какво става дума. Аз за протести с тях не съм говорил никога. Това, което съм поел като ангажимент, съм го изпълнил\", продължи Борисов.", "date": "2018.11.28", "title": "Борисов: Проблемът при майките на деца с увреждания е, че парите не се разпределят правилно"}
{"url": "https://www.faktor.bg/bg/articles/novini/svyat/zaloviha-livanets-v-italiya-planiral-atentat-na-idil", "text": "Италианските власти власти арестуваха днес ливанеца от палестински произход Алхадж Ахмад Амин, заподозрян в подготовката на атентат на терористичната организация \"Ислямска държава\", предаде Франс прес.  Ливанецът е арестуван в малкия град Макомер, намиращ се на остров Сардиния. Подозира се, че той е подготвял нападение с отрова, предава БТА. \"Става дума за много важен арест. Заподозреният е арестуван за връзки с международния тероризъм\", заяви на пресконференция в Рим Федерико Кафиеро де Рао, ръководител на Дирекцията за борба с мафията и тероризма.", "date": "2018.11.28", "title": "Заловиха ливанец в Италия, планирал атентат на ИДИЛ"}
{"url": "https://www.faktor.bg/bg/articles/novini/svyat/avstriya-s-merki-za-migrantite-koito-ne-rabotyat", "text": "Aвстрия финализира подробностите за съкращаване на социалните помощи, насочени към мигрантите, който ход беше критикуван от защитниците на бедността и църковни групи. Получаваните средства от имигрантите, чиито умения по немски език не са изчерпателни, ще бъдат орязани по силата на плана, договорен от управляващата дясноцентристка Народна партия (OeVP) и крайнодясната Партия на свободата (FPOe). Правилата също ще бъдат затегнати за хората, за които се прецени, че не желаят да работят. В миналогодишните предизборни кампании двете партии обещаха да се справят с нелегалната имиграция, като същевременно намалиха данъците и бюрокрацията, а през декември се съгласиха да споделят властта. Според новия план минималното месечно плащане ще бъде 863 евро. За търсещите убежище с лош немски или английски обаче парите ще бъдат намалени на 563 евро. Министърът по социалните въпроси на Партията на свободата Беате Хартингер-Клайн обобщи целите на новите мерки: \"Първо, справедливостта за австрийците. Чужденците трябва да чакат. Това е от голяма полза за нашите граждани\".", "date": "2018.11.28", "title": "Австрия с мерки за мигрантите, които не работят"}
{"url": "https://www.faktor.bg/bg/articles/sadat-v-simferopol-arest-i-za-ostanali-9-ukrainski-moryatsi", "text": "Районният съд в Симферопол постанови и останалите девет украински моряци да бъдат арестувани, предаде ТАСС. Същият съд реши вчера да остави в ареста 15 от общо 24-та украински моряци, които в неделя влязоха в Азовско море от Черно море през Керченския проток. Русия заяви, че това е незаконно преминаване на морската й граница, предава БТА. Всичките задържани украинци ще останат 2 месеца в ареста. Украйна осъди днес, както подчерта, незаконното задържане от Русия на украинските моряци и изпрати до руското външно министерство протестна нота.", "date": "2018.11.28", "title": "Съдът в Симферопол: Арест и за останалите 9 украински моряци"}
{"url": "https://www.faktor.bg/bg/articles/maykite-na-detsa-s-uvrezhdaniya-na-speshna-sreshta-s-premiera", "text": "Спешна среща при премиера Бойко Борисов в този час – майките на деца с увреждания са в Министерския съвет по покана на министър-председателя, след като вече се срещнаха със социалния министър Бисер Петков в Народното събрание. Поводът е тяхното протестно писмо от вчера, с което твърдят, че са излъгани за Закона за личната помощ. 71 млн. лева трябваше да бъдат прехвърлени от бюджета на финансовото в бюджета на социалното министерство. Това обаче така и не стана факт до днешния ден. Според майките към момента няма финансов ресурс за прилагането на закона. Все още не е ясно дали ще се стигне до консенсус между майките и властта, но според информация на bTV исканията им ще бъде удовлетворени.", "date": "2018.11.28", "title": "Майките на деца с увреждания на спешна среща с премиера"}
{"url": "https://www.faktor.bg/bg/articles/novini/balgariya/dots-dilyan-nikolchev-bashtata-na-masona-ivan-sariev-ne-e-rabotil-v-sekretnata-sluzhba-7-stava-duma-za-savpadenie-na-imena", "text": "Богословът и изследовател на архивите на ДС доц. Дилян Николчев обяви на страницата си във фейсбук, че съвпадение на имена е причината да посочи в предишна своя публикация, че бащата на масона Иван Сариев е работил в секретната „Служба 7” на ПГУ на ДС. Името на Сариев нашумя покрай апартамента, който е предоставил на финансовия министър Владислав Горанов. Ето какво написа Николчев:", "date": "2018.11.28", "title": "Доц. Дилян Николчев: Бащата на масона Иван Сариев не е работил в секретната „Служба 7”, става дума за съвпадение на имена"}
{"url": "https://www.faktor.bg/bg/articles/prezidentat", "text": "Подкрепяме стратегическата визия на Франция за суверенна, обединена, по-ефективна и самостоятелна Европа. За да е успешна, тази инициатива трябва да се случи с участието на всички държави от Европейския съюз. Това заяви президентът Румен Радев на среща с делегация на групата за приятелство с България в Националното събрание на Френската република, която е на официално посещение у нас.  Делегацията е водена от Антоан Ерт – председател на групата за приятелство, съобщават от пресслужбата на \"Дондуков\" 2.   Държавният глава и френските парламентаристи обсъдиха предизвикателствата пред Европа и необходимостта от задълбочаване на диалога между отделните страни в съюза. Президентът Радев подчерта, че вариантите за \"ЕС на различни скорости\" противоречат на идеята за обединена Европа, както и на традиционните ценности, въплътени в конкретни политики като солидарността и кохезията. \"Всяка инициатива, която води до допълнително разделение на Европа, не би била продуктивна\", заяви още Румен Радев.  Държавният глава открои селското стопанство, културата, информационните технологии, туризма, отбраната като сектори от взаимен интерес с потенциал за развитие на сътрудничеството. Важно е да се създадат и повече възможности за партньорство в сферата на културата и образованието, особено между младежите на двете страни, защото бизнесът следва контактите между хората, заяви Румен Радев.", "date": "2018.11.28", "title": "Президентът: Подкрепяме визията на Франция за обединена и суверенна Европа"}
{"url": "https://www.faktor.bg/bg/articles/69-godishen-pochina-v-aresta-na-natsionalnata-sledstvena-sluzhba", "text": "Мъж на 69 години е починал в ареста на Националната следствена служба вчера, съобщава \"Дарик\".   Мъжът е бил извеждан до болници многократно, поясняват от Министерството на правосъдието. Той бил с оплаквания за болки в корема, но щом е бил връщан в ареста, в лечебните заведения не са установявани сериозни заболявания, налагащи той да бъде пуснат, уточняват от ведомството.", "date": "2018.11.28", "title": "69-годишен почина в ареста на Националната следствена служба"}
{"url": "https://www.faktor.bg/bg/articles/prokuraturata-povdigna-obvinenie-na-8-ot-arestuvanite-ot-fen-kluba-na-levski-v-burgas", "text": "Осем човека от арестуваните при специализираната полицейска акция в Бургас и София, за която подробно ви информирахме вчера, са с повдигнати обвинения, съобщиха от Специализираната прокуратура за Флагман.бг. На седем от тях е наложено задържане до 72 часа. На 29 ноември 2018 г. ще бъде внесено искане в Специализирания наказателен съд за определяне на мярка за неотклонение „Задържане под стража“. Осмият участник е с „Парична гаранция“ и наложена забрана да напуска страната, уточняват от държавното обвинение. Според разследването групата е сформирана през февруари 2018 г. На територията на Бургас участниците в нея са разпространявали предимно марихуана, а в София – кокаин.  При извършените обиски и претърсвания на адреси, ползвани от на обвинените, са намерени и иззети наркотици, както и други доказателства за престъпната им дейност. Част от задържаните са вече осъждани за разпространение на наркотици. Сред обвинените има лица от фен клуба на „Левски“ в Бургас, допълват още от Специализираната прокуратура. Сред арестуваните бе и популярната личност в бургаския ъндърграунд Тодор Атанасов-Томито Черния, синовете му Томи и Илия, Румен Темелков - друга легендарна фигура от подземния свят, както и лица с малки имена - Ичко и Слави, по прякор Клозета.  Според неофициална информация Тодор Атанасов още вчера е бил освободен, но няма данни същото да е станало и със синовете му. Разследването сочи, че около фен клуба на Левски в Бургас е изградена стройна престъпна схема за пласиране на наркотици. Първоначално се смяташе, че става въпрос за кокаин, но с това са се занимавали арестуваните в София, също част от тази група, докато в Бургас са пласирали основно марихуана. Арестуваните са сред знаковите лица на тукашния фен клуб на Левски и основни фигури в местната структура на сините. Паметливи припомнят, че още преди няколко години, разбиха група за разпространение на наркотици, свързана с популярната синя фракция София-Запад, а в офиса й открита множество дрога. Тогава се смяташе, че са покровителствани от Таки. Идентична структура е разбита и в Бургас. Допълнителни подробности относно задържаните ще станат ясни утре, когато в Специализирания съд ще се гледа мярката им за неотклонение.", "date": "2018.11.28", "title": "Прокуратурата повдигна обвинение на 8 от арестуваните от фен клуба на \"Левски\""}
{"url": "https://www.faktor.bg/bg/articles/menda-stoyanova-1-3", "text": "Трябва да е ясно, че парите в Здравеопазването всяка година са повече , но те не са достатъчни, за да имаме съвременните здравни технологии. Затова се надявам, че тези промени, които се приеха вчера, в другите закони, не в Закона за Касата, всъщност целят това- да се направят реформи, да се спрат течовете, да има ясно харчене на парите и ясен контрол върху харченето. Това заяви председателят на Бюджетната комисия в Народното събрание Менда Стоянова пред Нова тв. Покрай текстовете минаха и коментари, че всъщност ще има нови, усъвършенствени изисквания към лечебните заведения, ще има нови стандарти за медицинска практика, единствено и само с цел повишаване на качеството.  Не можем да отричаме, че този бюджет на Касата не съдържа реформи, коментира още тя.     Притискаме частния бизнес да дава по-високи заплати, но той трябва и да има възможност да си ги позволи, категорична е тя.  „Доходите на българина бяха ниски в сравнение с покупателната способност в другите страни, но вече са 50 процента над покупателната способност на водещите европейски държави.  В новия бюджет ние не са залегнали само повишения на възнагражденията на работещите в бюджетната сфера, но и чрез определени параметри - повишаване на минималната заплата и максималния осигурителен доход, се притиска бизнеса да повишава заплатите в реалния сектор и в сектора на частния бизнес. Сега безработицата у нас е рекордно ниска - под 5 %, а има и региони, където е 3%\", заяви Стоянова.", "date": "2018.11.28", "title": "Менда Стоянова: Притискаме частния бизнес да дава по-високи заплати"}
{"url": "https://www.faktor.bg/bg/articles/boil-banov", "text": "Няма да уволня директорката на НХГ заради женските тела от салами Това заяви министърът на културата Боил Банов пред Нова тв. Съвременното изкуство е такова, смята той. \"Няма да я санкционирам, няма да върна цензурата в България\", категоричен е той.  Да припомним, че коктейла след изложба на Ода Жон в Националната художествена галерия „взриви” естетическите \"чувства\" на снобите и културните дейци.  Люти спорове предизвика храната на масата, аранжирана като женски тела от колбаси и шунка. Ода Жон e псевдоним на българската художничка Михаела Дановска, която явно постигна целта си-за изложбата да се говори.  \"Не знам защо Вежди Рашидов е казал, че галерията не е място за плюскане на кюфтета. Той е един гениален творец, който има право на своето мнение, аз не съм на това мнение. Самият Рашидов ме е учил мен, когато му бях заместник, че в галериите, в музеите трябва да има свобода. Това е най-важното, творецът да се изяви. Не знам защо сега заема тази\", позиция, обясни той  Яра Бубнова, директор на Националната художествена галерия, заяви по-рано, че си обяснява скандала вероятно с неразбирането и може би лошо комуникиране от страна на самото събитие. „Идеята е принадлежала на авторката, тя е искала то да бъде с подбран кръг хора и е нямало как предварително да бъде комуникирано”, уточни тя„Не мисля, че това е грешка. Трябва да свикваме с това, че съвременното изкуство има тези понякога по-агресивни форми на своето съвременно съществуване. То някак си привлича и отблъсква. Съвременното изкуство не е само картина”, изтъкна Бубнова.", "date": "2018.11.28", "title": "Боил Банов: Няма да уволня директорката на НХГ заради женските тела от салами"}
{"url": "https://www.faktor.bg/bg/articles/sport/zvezdata-na-botev-vratsa-valeri-bozhinov-se-samopokani-v-natsionalniya-otbor", "text": "Героят за Ботев Враца срещу Левски Валери Божинов сподели, че новата му приятелка Биляна Дол е в основата на добрата му форма, както и че тя е човекът, който го пази от грешни стъпки. Ето какво каза още звездата на Ботев Враца пред Канал 3, където бе специален гост. \"Благодарение на моята приятелка Биляна Дол аз се промених. Станах друг човек, станах мъж! Мисля и разсъждавам по друг начин. Концентриран и амбициран съм в работата си. Чувствам любов и подкрепа. Благодарен съм от все сърце, че наистина е до мен и е моето огледало. Преди да направя грешна стъпка, имам човек до себе си, който може да ме балансира. Тя е балансът в моя живот! Без нейната подкрепа и помощ, едва ли щях да съм този, който всички виждат\", откровен бе Божинов. Божигол разкри дали има оферти от България и чужбина. \"Засега оставам в Ботев Враца. Ако излезе нещо, независимо дали от България или от чужбина,аз съм готов да преговарям със всеки клуб. Ще го премисля добре и ще се опитам да взема най-доброто решение за своето бъдеще. Всеки допуска грешки, вече съм на 32 години, и трябва да взема най-доброто решение за своето бъдеще. На този етап не са ме търсили нито от чужбина, нито от България. Остават ни още четири мача и ще дам всичко за Ботев Враца в тях, за да зимуваме на добра позиция. Заслужаваме го и ще се борим за това\", добави още нападателят.  Валери Божинов е готов да се завърне в националния отбор, ако бъде повикан от селекционера Петър Хубчев. \"Не се предлагам на когото и да е било, но фактите и статистиките говорят... Петър Хубчев е интелигентен човек, познаваме се много добре, и ако той прецени, че имам място в националния отбор, аз съм отворен да се завърна там. Но не е моя работа да коментирам това, има си селекционер\", каза още Божинов.", "date": "2018.11.28", "title": "Звездата на \"Ботев\" Враца Валери Божинов се самопокани в националния отбор"}
{"url": "https://www.faktor.bg/bg/articles/sled-banket-do-zori-dancho-lazarov-ostava-prezident-na-balgarskiya-voleybol-video", "text": "Председателят на Българската федерация по волейбол (БФВ) Данчо Лазаров, който управлява от 2002 г., ще остане на поста си до 2021 г. Очакваното решение беше потвърдено след провеждането на общото събрание на федерацията в Казанлък. В началото на октомври Управителният съвет на БФВ гласува да продължи да работи в същия състав още три години. Това стана в отсъствието на вицепрезидента Любомир Ганев, който беше в Буенос Айрес за младежките олимпийски игри. Именно Ганев изрази готовност да се кандидатира за президент на федерацията в очакване на президентски избори. Управителният съвет (УС) на федерацията обаче предприе мерки това да не се стане. Ръководството на волейбола използва това, че решенията от общото събрание от 2015 г. бяха вписани в съда през април 2017 г. Изборът му в Казанлък бе предшестван от пищен и доста шумен купон във вторник вечер, съобщи БТВ. Тържеството в града на розите събра на маса най-важните персони в родния волейбол. На събитието присъства и президентът на Европейската конфедерация Александър Боричич. За доброто им настроение до зори се грижеше местен ромски оркестър. Най-деен в танците и песните пък бе легендата Борислав Кьосев (член на Управителния съвет на БФВ), който лепеше банкнота след банкнота върху челата на музикантите.", "date": "2018.11.28", "title": "След банкет до сутринта: Данчо Лазаров остава президент на българския волейбол"}
{"url": "https://www.faktor.bg/bg/articles/kultura/art-faktor/boil-banov-nagradi-kulturni-deytsi-s-pocheten-znak-zlaten-vek-i-gramota", "text": "Министър Боил Банов награди изявени дейци на културата с почетен знак \"Златен век\" и грамота в изложбената зала на Министерството на културата. \"Традиция е в месеца на народните будители да се награждават пазителите на духовното на културата и българското\". Наградени бяха поетът Иван Цанов, актрисата Татяна Лолова, изпълнителката Маргарита Николова, професор Пламен Павлов, професор Константин Бураджиев, д-р Георги Саракинов, артистката Теодора Георгиева, читалищният деец Петър Горанов, Виктор Любенов и Жанета Кацарова.", "date": "2018.11.28", "title": "Боил Банов награди културни дейци с почетен знак \"Златен век\" и грамота"}
{"url": "https://www.faktor.bg/bg/articles/balgapiya-e-papva-v-ec-po-pact-na-pabotnite-mecta-cvapzani-c-iznoca", "text": "B Бългapия зa пocлeднитe 18 гoдини paбoтнитe мecтa, cвъpзaни пpяĸo или ĸocвeнo c изнoca нa cтpaнaтa, ca ce yвeличили oт 169 xиляди пpeз 2000 гoдинa дo 697 xиляди пpeз минaлaтa гoдинa, coчи дoĸлaд нa Eвpoпeйcĸaтa ĸoмиcия (EK). Toвa e чeтвopeн pъcт зa пocлeднитe близo 2 дeceтилeтия или pъcт oт нaд 312%. Πo тoзи пoĸaзaтeл cтpaнaтa ни e нa пъpвo мяcтo в EC пo yвeличeниe нa зaeтитe в дeйнocти, зaвиceщи и cвъpзaни c eĸcпopтa. Зa cpaвнeниe нa втopo мяcтo в тoвa oтнoшeниe e Cлoвaĸия, ĸъдeтo pъcтът e oт 213%. Знaчитeлнo нapacтвaнe имa и в Иpлaндия - cъc 147%, Литвa - cъc 153% и Πopтyгaлия - cъc 172%. Kaтo дял oт oбщaтa зaeтocт y нac тoзи тип зaeтocт e зaпиcaлa pъcт oт 5,4% oт oбщaтa пpeз 2000 гoдинa дo 22,2% в ĸpaя нa минaлaтa. B тoвa oтнoшeниe cтpaнaтa ни e нa 5-тo мяcтo в EC cлeд Люĸceмбypг, Иpлaндия, Xъpвaтия и Литвa. B дoĸлaдa нa Koмиcиятa e пocoчeнo, чe бългapcĸитe ĸoмпaнии ca изнecли извън EC cтoĸи и ycлyги зa 12 милиapдa eвpo пpeз 2017 гoдинa. Oбщo eĸcпopтът зa тpeти cтpaни дaвa paбoтa нa 662 xиляди бългapи, coчaт дaннитe, a дpyги 122 xиляди ca cвъpзaни c eĸcпopт oт дpyги дъpжaви в EC зa тpeти cтpaни. B cъщoтo вpeмe бългapcĸият изнoc ocигypявa paбoтa зa нaд 35 xиляди дyши извън cтpaнaтa в гpaницитe нa cъюзa. Oбщo cвъpзaнитe c бългapcĸия eĸcпopт paбoтни мecтa в и извън cтpaнaтa ca нaд 784 xиляди. Haд пoлoвинaтa или 54% oт тaзи зaeтocт e cвъpзaнa cъc cфepaтa нa ycлyгитe, a 24% oт нeя ce oтнacя дo виcoĸoĸвaлифициpaни paбoтници. Бpoят нa paбoтнитe мecтa в Eвpoпeйcĸия cъюз (EC), пoдĸpeпeни oт изнoca зa ocтaнaлaтa чacт oт cвeтa e нapacнaл oceзaeмo пpeз пocлeднитe близo двe дeceтилeтия. Haeтитe xopa, ĸoитo ca cвъpзaни пpяĸo или ĸocвeнo c eĸcпopтa, ca ce yвeличили c 66% мeждy 2000 и 2017 гoдинa. Toвa oзнaчaвa, чe oĸoлo 36 милиoнa paбoтни мecтa ca пpяĸo зaвиcими oт изнoca зa дpyги члeнĸи нa cъюзa или зa тpeти дъpжaви в cpaвнeниe c 21,7 милиoнa пpeз 2000 гoдинa, пoĸaзвaт дaннитe нa Koмиcиятa. Haй-гoлям бpoй eĸcпopтът имa зa иĸoнoмиĸa нoмep 1 в EC Гepмaния, ĸъдeтo зaeтитe ca нaд 8,3 милиoнa дyши. Haд 4,1 милиoнa ca тeзи във Beлиĸoбpитaния и нaд 3,3 милиoнa и 3,1 милиoнa cъoтвeтнo във Фpaнция и в Итaлия.", "date": "2018.11.28", "title": "Бългapия e пъpвa в EC пo pъcт нa paбoтнитe мecтa, cвъpзaни c изнoca"}
{"url": "https://www.faktor.bg/bg/articles/ikonomika/finansoviyat-ministar-ostavaneto-na-velikobritaniya-v-es-e-nay-dobroto-za-ikonomikata", "text": "За първи път британски министър публично заяви, че оставането на Великобритания в ЕС би било най-добре за икономиката. Това каза тази сутрин министърът на финансите Филип Хамънд преди публикуването на икономическите анализи за последствията от Брекзит. Хамънд обаче уточни, че сделката на Тереза Мей е най-добрият вариант за икономиката от всички останали. Той е първият министър в кабинета на Мей, който признава, че всички форми на Брекзит са по-лоши, що се отнася до икономиката, и било по-добре страната да остане в ЕС. „Става дума само за икономиката. Анализите показват ясно, че оставането в ЕС ще бъде най-добро за икономиката, макар и в малка степен. Сделката на премиера е много близо до икономическите изгоди в случай на оставане в ЕС плюс всички политическите изгоди, в случай че напуснем“, каза Хамънд. Думите му безспорно ще бъдат използвани от искащите оставане в ЕС като аргумент в тяхната кампания, макар че той наблегна и на политически аспект, най-вече що се отнася до зачитането на вота на народа. Иначе по-късно днес се очаква британското правителство да публикува икономическите анализи за дългосрочното отражение на Брекзит. Анализите разглеждат различни сценарии, включително какви ще бъдат последиците от излизане от ЕС без сделка. Очаква се анализите да покажат, че предложенията на Тереза Мей минимализират последиците за икономиката в сравнение с останалите опции.", "date": "2018.11.28", "title": "Финансовият министър: Оставането на Великобритания в ЕС е най-доброто за икономиката"}
{"url": "https://www.faktor.bg/bg/articles/vladislav-goranov-1", "text": "\"Всичко, което имахме като ангажимент за хората с увреждания, е изпълнено, но ще анализираме откъде идва новото неудовлетворение. Това каза пред журналисти в парламента министърът на финансите Владислав Горанов. „Не искам да има конфронтация по темата за парите за хора с увреждания, защото всичко, което поехме като ангажимент според нашите разбирания – 150 млн. лв. повече за хора с увреждания, е изпълнено. Не съм участвал пряко в дебата в социалната комисия. Разбирам, че окончателните текстове, които са одобрили депутатите, по някакъв начин не удовлетворяват омбудсмана и част от майките на деца с увреждания. Тепърва анализираме откъде точно идва неразбирането, защото всички разговори, които съм имал с омбудсмана по повод Закона за хората с увреждания и Закона за личната помощ, се свеждаха до това, че през 2019 г. освен тези 150 млн. лв., обещани от премиера, няма да се налагат други разходи. Иначе ако се направят различни допускания, Законът за личната помощ може да струва и 1 млрд. лв. – някога обществото може да достигне и до тази сметка. Но най-важното, за което инструктирах моите експерти в работната група, е да направим така законодателството, че средствата в Бюджет 2019 г. да стигнат“, каза още Горанов. Попитан защо средствата за лична помощ са прехвърлени от бюджета на социалното министерство в централния бюджет, финансовият министър отговори, че се чака окончателно решение за технологията. „Няма никаква пречка от централния бюджет средствата да бъдат прехвърлени по бюджетите на общините или на министерството. Чакаме окончателни законодателни решения относно технологията на предоставяне на тази помощ. Ако ги бяхме предоставили по бюджета на социалното министерство, щеше да е по-сложно“, заяви Горанов. Късно вечерта във вторник майките на деца с увреждания от \"Системата ни убива\", в което заявяват, че отново са излъгани, а след вчерашното заседание на комисията по труда, социалната и демографската политика е станало ясно, че Законът за личната помощ е \"осакатен до степен на 100% инвалидизация\". Майките заявяват, че е извършена подмяна на текстове и законът ще влезе в сила без да има финансов ресурс за неговото прилагане. В обръщение към премиера Бойко Борисов и министър Владислав Горанов, майките заявяват: \"Освен, че ни излъгахте отново, Вие ни се подигравате!\". Писмото завършва с думите: \"Ясно показахте, че нямате капацитет да взимате управленски решения! Време ви е да си ходите, господа! Завинаги, в мир!\"", "date": "2018.11.28", "title": "Владислав Горанов: Изпълнили сме ангажимента си към хората с увреждания, ще анализираме откъде идва новото недоволство"}
{"url": "https://www.faktor.bg/bg/articles/i-italiya-nyama-da-podpishe-pakta-na-oon-za-migratsiyata", "text": "Италия няма да подпише глобалното споразумение на ООН за миграцията следващия месец, каза министър-председателят Джузепе Конте, вслушвайки се в исканията на вицепремиера Матео Салвини, предадоха ДПА и БТА. Споразумението трябва да бъде подписано на международна конференция в Мароко на 10-11 декември, но Италия няма да присъства на срещата, заяви Конте. Правителството реши да делегира на парламента решението дали да подкрепи договора или не, а депутатите няма да обсъждат въпроса преди конференцията. Конте каза в реч пред ООН през септември, че Италия подкрепя споразумението за миграцията, но промени позицията си, след като Салвини заяви вчера, че е \"напълно против\" договора. Италия е поредната страна, отказала се от пакта. По-рано тази седмица Словакия заяви, че няма да го подпише, а преди нея това направиха Австралия, Австрия, България, Естония, Израел, Полша, Съединените щати, Унгария, Хърватия, Чехия и Швейцария.", "date": "2018.11.28", "title": "И Италия отказва да подпише пакта на ООН за миграцията"}
{"url": "https://www.faktor.bg/bg/articles/poroshenko-ako-rusiya-zapochne-voyna-sreshtu-nas-skapo-shte-plati", "text": "Русия ще плати скъпо, ако започне война срещу нас, заяви украинският президент Петро Порошенко. Държавният глава заяви, че неговата страна е готова да се отбранява. \"Ние повишихме бойната готовност  на подразделянията на нашите въоръжени сили. Ние ще се борим храбро за нашата свобода. И ако Русия ни нападне, тя ще плати висока цена за своята агресия\", каза още той, цитиран от Б92. Порошенко също заяви, че има послание към руския си колега Владимир Путин. \"Смятам да предам на Москва следния текст: Напуснете нашата страна\", посочи той. Президентът на Украйна също посочи, че ще помоли американския държавен глава Доналд Тръмп да предаде посланието на руския лидер.", "date": "2018.11.28", "title": "Порошенко: Русия скъпо ще плати, ако започне война срещу нас"}
{"url": "https://www.faktor.bg/bg/articles/makarov", "text": "\"Провокацията в Азовско море беше организирана от президента Порошенко в навечерието на президентските избори в Украйна\". Това каза пред журналисти посланикът на Руската федерация в България Анатолий Макаров, предаде „Фокус“.  „Доколкото разбирам, сега основно се прави акцент върху това, че Русия е провокатор и агресор и е готова към военни действия срещу Украйна. В действителност всичко беше абсолютно по друг начин“, обясни Макаров.  „Де факто тази провокация беше организирана от президента Порошенко в навечерието на президентските избори в Украйна. Знаете, че на 31-ви март са насрочени президентските избори, и затова президентът прави всичко възможно тези избори да не се състоят с оглед на ниския му рейтинг. Затова беше въведено военно положение. Обаче, макар отначало той предложи то да се въведе за 60 дни, беше определено за 30 дни. След ожесточени дебати във Върховната Рада посочиха 10 региона от страната. По такъв начин, разбирам, това военно положение предвижда потискане на правата на гражданите, забрана за дейността на политическите партии, забрана на митинги и много други забрани, въвеждане на комендантски час и т.н. Така че, както вие разбирате, с оглед на случващото се, това е очевидна провокация на г-н Порошенко“, допълни Макаров.  Попитан какви са перспективите за подобряване на отношенията между Украйна и Русия, Макаров заяви, че не вижда перспективи към подобряване засега. „Дай боже, ако те се появят – може би, ако дойде ново ръководство в Украйна. Засега не виждам перспективи за подобряването на отношенията. За съжаление“, допълни той.", "date": "2018.11.28", "title": "Макаров за конфликта между Киев и Москва: Русия не иска Порошенко да спечели президентските избори"}
{"url": "https://www.faktor.bg/bg/articles/poslanikat-na-ukrayna-u-nas-voenno-polozhenie-ne-oznachava-obyavyavane-na-voyna-tova-e-otbrana", "text": "След опита за анексия на Азовско море и Керченския пролив, Русия ще се насочи към анексия на Черно море. Това коментира посланикът на Украйна в България Виталий Москаленко. Преди два дни се стигна до напрежение между украински и руски кораби в Черно море. Украйна настоява да се осигури медицинска помощ на ранените военнослужещи и да се осигури завръщането им в страната. Цялата отговорност за по-нататъшното обостряне в ситуацията в региона на Азовско и Черно море и подкопаване на процеса на мирното уреждане на руско-украинския въоръжен конфликт лежи изцяло на режима на Кремъл. Това се казва в изявление на Министерството на външните работи на Украйна.   Посланикът на страната у нас обясни, че от месеци Русия е блокирала украински търговски кораби в Азовско море.   „Военно положение не означава обявяване на война. Украйна с никого не планира да воюва. Просто се въвежда за отбрана, защита на украинската земя, на териториалната цялост, суверенитет и независимост на страната. Военно положение се въвежда извънредно с цел засилване на отбраната на Украйна на фона на нарастващата агресивност и акт на неприкрита агресия, съгласно Международното право, от страна на Руската федерация“, посочи Москаленко пред Дарик радио.   От Украйна призовават да се вземат всички необходими мерки, включително чрез използването на нови и засилването на съществуващите санкции към Русия, както и да се предостави военна помощ за оказването на териториалната цялост.", "date": "2018.11.28", "title": "Посланикът на Украйна у нас: Военно положение не означава обявяване на война"}
{"url": "https://www.faktor.bg/bg/articles/novini/svyat/ek-otkaza-referendum-v-es-za-brekzit", "text": "Предложеното наименование на допитването бе \"Референдум в ЕС дали европейските граждани искат Великобритания да остане или да напусне\".  Еврокомисарите днес са решили, че поставеният така въпрос излиза извън правомощията на ЕС. Макар ЕК да съжалява за решението на Великобритания да напусне, уважава резултатите от референдума, се посочва в съобщение на институцията. Комисията днес трябваше да прецени дали допуска регистрирането на гражданска инициатива. В случай на положително решение инициаторите щяха да разполагат с възможността да съберат подкрепа от поне един милион подписа на граждани на поне седем държави от ЕС. С осигуряването на такава подкрепа европейска гражданска инициатива може да настоява комисията да предложи законодателно действие в области, в които има пълномощия. ЕК отбелязва, че според правилата не са допустими инициативи, които явно са извън обхвата на нейните отговорности, или които са злоумишлени, лекомислени, груби или в разрез с ценностите на ЕС.", "date": "2018.11.28", "title": "EК отказа референдум в ЕС за Брекзит"}
{"url": "https://www.faktor.bg/bg/articles/asen-agov-putin-opitva-da-destabilizira-balgariya-prevarna-rusnatsite-v-kalpazanite-na-sveta", "text": "\"Провокацията на Русия срещу Украйна ще стигне до там, докъдето е планирал Владимир Путин, защото без неговото съгласие нямаше да се случи всичко това. Той е възпламенител и мобилизира военните си сили да стегнат целия си опит и усилия. СУ-24 атакуваха боен кораб в Балтийско море. Не трябва да забравяме, че самолетите бяха с пълно бойно снаражение\". Това заяви пред \"Дарик\" бившият депутат Асен Агов.  \"Освен това, съвсем ясно проличава, че всички руски тролове са пласирали снимките от Франция, за да „покажат“ масовост на протестите, която не съществуваше. Имаше единствено бурни сцени на Шанз-Елизе. Мой приятел е бил на протестите в Париж и ми разказа, че повечето от провокаторите са били ултраси с качулки. Аз свързвам нещата и с протестите у нас, които са с неясни искания. Това е част от хибридната война. Владимир Путин има проблеми у дома, за да разпали нов патриотичен патос, както стана със случая с Крим. Той може и да чувства някаква слабост на Запада, която не личи. Ние влизаме в това число, защото сме солидарни с тази Украйна. Всички сме изправени пред нова груба провокация на Москва. Докъде ще продължи Путин, все едно не ни е ясно. Дестабилизацията в България е част от хибридната война на Кремъл. Зад всички действия на Русия стои енергетиката и лично Владимир Путин. Намекът на вестник „Коменрсант“ за преминаването на тръбата на „Турски поток“ е много сериозна заплаха за България, Неслучайно казвам всички тези факти, защото зад атаките срещу Европа, включително и срещу България, стои Владимир Путин\", коментира журналистът.  \"Международната общност не е безучастна, но е по-пасивна. Всичките камери, микрофони и телефони в Русия са внесени от нашите страни. Давам този пример, защото трябва да се спре всякаква технология към Русия, за да се събори цялата хибридна машина. В Москва умират от страх, когато чуят думата война и си мисля, че се спекулира с конфликта между Киев и Москва. Обикновените руснаци са изключително остро настроени срещу водене на война. Пропагандата на Путин обаче постоянно натрапва идеята, че страната му е обградена от врагове. По същия начин е измислена и русофобията. Русия е една дълбоко комплексирана страна. Аз наричам ръководството ѝ „калпазаните на света“ в момента. Както има един гамен, който чупи детските площадки в кварталите у нас. Кремъл обаче има 2000 ядрени бойни глави. Както казваше покойният Маккейни – това е бензиностанция с атомно оръжие\", заяви Асен Агов.", "date": "2018.11.28", "title": "Асен Агов: Путин опитва да дестабилизира България, конфликтът в Украйна е свързан с протестите у нас"}
{"url": "https://www.faktor.bg/bg/articles/parvan-simeonov-1-9", "text": "Това, което се наблюдава в страната е ерозия в подкрепата на управлението. Но БСП и ДПС нямат интерес от бързи избори, защото много е възможно ГЕРБ отново да ги спечелят, като реализира малката си преднина. Това каза в студиото на Би Ти Ви социологът Първан Симеонов.  Той се опита да разчете поведението на Борисов в тази твърде напрегната ситуация в страната заради продължаващите протести и скандали, които ще съпровождат според него управлението. По думите на Симеонов предсрочните избори не са в интерес на ГЕРБ, въпреки че Борисов се надява партията да спечели и европейските, и местните избори. Затова единственото, което трябва да прави е да търпи и да реализира политиките, които е започнал.  Две неща играят за правителството – първият са  данните, които сочат, че възприятия на хората  за икономиката приличат на тези от 2006/7 година, които са добри. Вторият фактор – е външното неспокойство, а българите тогава предпочитат поне да има вътрешно спокойствие, посочи социологът. Симеонов смята, че президентът Радев сега уплътнява едно пространство, което БСП не може да овладее. Той се позиционира критично към управлението, като се придържа към политиката никога да не дава назад. И ако се стигне до предсрочни парламентарни избори, този път той със сигурност ще играе по-остро, като се опита да направи реална ревизия на сегашното управление, защото това са и растящите обществени очаквания в страната, обясни Първан Симеонов и добави: На всеки 4-ри години хората очакват някой нов (политически субект и лидер - бел.ред.) – за да се проветри системата, за да разстартира системата, но такъв отдавна не се е появявал. Затова обществото продължава да клокочи отдолу.", "date": "2018.11.28", "title": "Първан Симеонов: Президентът Радев сега уплътнява едно пространство, което БСП не може да овладее"}
{"url": "https://www.faktor.bg/bg/articles/parlamentat-prie-byudzheta-na-ministerstvoto-na-otbranata-za-2019-g", "text": "Депутатите одобриха бюджета на Министерството на отбраната за 2019 година. 44 млн. лева ще бъдат приходите, от които 29,3 млн. лева ще дойдат от собственост на министерството. 1,4 млрд. лева ще бъдат разходите в бюджета. Почти 996 млн. лева от тях ще отидат за персонал. Според разпределението на разходите 1,3 млрд. лева се предвиждат за политика на отбранителни способности, а почти 83 млн. лева за политика в областта на съюзната и международната сигурност. 411,2 млн. лева нови задължения може да натрупа министерството през следващата година. През бюджета се отпускат 14,7 млн. лева на Националния военен университет „Васил Левски“, почти 7,5 млн. лева на Военната академия „Г.С.Раковски“ и 5,8 млн. лева на Висшето военноморско училище „Н.Й.Вапцаров“.", "date": "2018.11.28", "title": "Парламентът прие бюджета на Министерството на отбраната за 2019 г."}
{"url": "https://www.faktor.bg/bg/articles/novini/balgariya/finansirat-lichnata-pomosht-sas-71-mln-lv-premierat-shte-se-sreshtne-s-maykite-na-detsa-s-uvrezhdaniya", "text": "Председателят на бюджетната комисия в парламента Менда Стоянова е предложила 71 млн. лева да бъдат прехвърлени в бюджета на Министерството на труда и социалната политика. Това съобщи в предаването \"Още от деня\" по БНТ зам.-председателят на Комисията по труда, социалната и демографската политика Светлана Ангелова след среща с майките на деца с увреждания от инициативата \"Системата ни убива\", които в отворено писмо днес заявиха, че отново са излъгани. \"Срещата беше изключително ползотворна. Притесненията на майките и на омбудсмана бяха, че няма да има пари за осигуряване на пари за личната помощ и тази услуга няма да започне от 1 септември 2019 година. Преди малко председателят на Комисията по бюджет и финанси в Народното събрание Менда Стоянова предложи 71 млн. лева да бъдат прехвърлени в бюджета на Министерството на труда и социалната политика, така че опасенията, че няма да има пари за финансиране на личната помощ от 1 септември 2019 година са напълно неоснователни\", заяви Ангелова. \"След срещата с майките отиваме при премиера Бойко Борисов, за да кажем какво сме се разбрали. Утре ще имаме такава среща и с омбудсмана Мая Манолова. В петък ще имаме извънредно заседание на социалната комисия в парламента\", обяви зам.-министърът на труда и социалната политика. По думите ѝ бюджетът на социалното министерство е най-високият от няколко години насам. Само за хората с увреждания са предвидени 437 млн. лв., което е със 150 млн. лв. повече. Предвидени са и повече пари за енергийни помощи, отбеляза Светлана Ангелова.", "date": "2018.11.28", "title": "Финансират личната помощ със 71 млн. лв., премиерът ще се срещне с майките на деца с увреждания"}
{"url": "https://www.faktor.bg/bg/articles/kremal-sreshta-mezhdu-putin-i-tramp-shte-ima", "text": "Кремъл съобщи днес, че президентите на Русия и САЩ Владимир Путин и Доналд Тръмп ще се срещнат в рамките на форума на Г-20 в Буенос Айрес, за да потърсят начин да намерят изход от задънената улица, до която са стигнали отношенията им, предаде Ройтерс, цитирайки съветника на Кремъл Юрий Ушаков.  Срещата на двамата в аржентинската столица бе подложена на съмнение вчера, след като Тръмп каза в интервю за \"Вашингтон пост\", че може да я отмени заради задържането от Русия на три украински кораба в Керченския проток. Кремъл обаче заяви, че срещата не е отменена. Днес Ушаков каза пред репортери, че Москва би предпочела Вашингтон да използва преки дипломатически канали за разговор с Русия, вместо да прави това чрез медиите. На срещата си в Буенос Айрес двамата лидери ще обсъждат стратегическата стабилност и намерението на САЩ да се изтеглят от договора за премахване на ракетите със среден обсег, регионални проблеми, включително инцидента в Керченския проток, а също проблемите около Сирия, Иран и Северна Корея, каза Ушаков.  \"Мога да потвърдя, че двете страни се договориха за мястото и времето на провеждането на тази среща\", увери съветникът на Путин. Освен това в събота сутринта руският лидер ще има работна закуска с германската канцлерка Ангела Меркел, добави Ушаков. В Буенос Айрес Путин ще има и среща със саудитския престолонаследник принц Мохамед бин Салман и ще обсъди с него убийството в Турция на саудитския журналист Джамал Кашоги. На 30 ноември Путин ще се срещне поотделно с китайския президент Си Цзинпин и с френския президент Еманюел Макрон. В Буенос Айрес ще се проведе и среща на лидерите на БРИКС във формат РИК (Русия, Индия, Китай), съобщи Ушаков, цитиран от ТАСС. На 1 декември Путин ще разговаря в Буенос Айрес с японския премиер Шиндзо Абе. Двамата ще обсъдят \"механизма за сключването на мирен договор\". Във връзка с това Ушаков припомни, че те по-рано \"са се договорили за ускоряване на преговорния процес на основата на съвместната декларация от 1956 г.\". На днешния пресбрифинг Ушаков съобщи, че руският президент е отклонил искането на украинската страна за телефонен разговор между двамата президенти - Путин и Порошенко.", "date": "2018.11.28", "title": "Кремъл: Среща между Путин и Тръмп ще има"}
{"url": "https://www.faktor.bg/bg/articles/chez-ne-vkara-ginka-varbakova-v-rakovodstvata-na-balgarskite-si-druzhestva", "text": "Общите събрания на акционерите на \"ЧЕЗ Електро България\" и \"ЧЕЗ Разпределение България\" отказаха да отстранят настоящите членове на надзорните съвети на дружествата и да назначат на тяхно място собственика на \"Инерком\" Гинка Върбакова и свързани с нея хора, пише capital.bg. За планираните рокади се разбра в началото на месеца. Те бяха включени в дневния ред на събранията по предложение на мажоритарния акционер – чешката компания CEZ, която притежава по 67% от българските публични дружества. На заседанието обаче представителите на CEZ са гласували против собственото си предложение и отхвърлили промените, въпреки че те трябваше да влязат в сила само под условие, че сделката бъде разрешена и купувачът заплати договорената сума от около 320 млн. евро. Представителят на мажоритарния акционер обясни, че CEZ е била уведомена от \"Инерком\", че приключването на сделката няма да се случи на предварително уговорената дата и заради това е взето решение към настоящия момент да не се пристъпва към предложените промени в органите на управление.", "date": "2018.11.28", "title": "ЧЕЗ попари Върбакова - не вкара шефа на \"Инерком\" в ръководствата на българските си дружества"}
{"url": "https://www.faktor.bg/bg/articles/parlamentat-prie-ramkata-na-darzhavniya-byudzhet-za-2019-g", "text": "Парламентът прие рамката на държавния бюджет за 2019 г. За текста гласуваха 100 народни представители, против бяха 66, а един се въздържа. Общият размер на приходите, помощите и даренията ще е 25 693 299 800 лв., от които данъчните приходи са 23 133 200 000 лв. Размерът на разходите ще е 13 323 731 600 лв., а на трансферите - 11 486 769 200 лв. От средствата за трансфери за общините са предвидени 3 745 750 500 лв., за държавното обществено осигуряване - 4 231 661 600 лв., а за НЗОК - 1 437 589 000 лв. Предвижда се вноската в общия бюджет на ЕС да е 1 282 127 700 лв.  Бюджетното салдо ще бъде дефицит в размер на 399 328 700 лв. При дебатите Милен Михов от Обединените патриоти благодари за приетото предложение 29 400 000 лв. да бъдат заделени за ремонт на студентските общежития. Мнозинството в залата не прие предложения на опозицията. От БСП искаха повече пари да се отделят за спорт за млади хора, за ремонт на третокласни пътища и др. Дора Янкова заяви, че чрез бюджета за следващата година няма да може да се преодолеят големите разлики между регионите в страната. Красимир Янков отбеляза, че не са заложени политики за преодоляване на демографската криза. Вие сте социално неадекватни, обърна се той към управляващите. Румен Гечев пък коментира, че управляващите се движат в посока, обратна на посоката на държавите от ЕС. Не беше подкрепено и предложение на Юлиан Ангелов от Обединените патриоти за отделяне на 20 000 лв. за сдружение на българи от Македония.", "date": "2018.11.28", "title": "Парламентът прие рамката на държавния бюджет за 2019 г."}
{"url": "https://www.faktor.bg/bg/articles/ikonomika/biznes/vasko-nachev-proektat-aets-belene-e-obida-za-balgarskiya-danakoplatets", "text": "Вече съм казал моето мнение за проектът АЕЦ „Белене“ и повече нищо не мога да кажа – този проект  е обида за българския данъкоплатец. Това каза в ефира на БНТ енергийният експерт Васко Начев.  Що се отнася до „Турски поток“ „Газпром“ не е казал, че ще мине втората тръпа през територията на България, посочи експертът и обясни, че сега фокусът е по-встрани, защото ние имаме договор с компанията до 2030 година. Затова не трябва с лека ръка да се откажем от този договор за сметка на тази втора тръба от „Турски поток“. Трябва много добре да си изиграем картите, преди да кажем, че това е супер проекта за България. Има пазарен тест, който ще се проведе през декември, в който ще участва единствено „Газпром“. Но как ще се случи с един играч да правим газово-разпределитен център, експертът не може да си представи. Начев коментира и казуса с въглищните централи у нас. По думите му инвестицията за Марица Изток 2 е неразумна, но ако искаме да превърнем тази централа от въглищна към газова – това вече е съвсем друга тема.  Основен проблем, че Мариците са бастионът на синдикатите и всяка една стъпка към промяна, обясни енергийният експерт.  Васко Начев посочи още, че вместо да се връщаме към темата за Големия шлен, е по-добре да видим ежедневните проблеми. Част от тях са заложени в новата енергийна стратегия, която подготвя правителството, в която има три съществени момента:  Първо – участие в терминала за втечнен природен газ като България е съакционер в един проект; Второ - изграждането на газовата борса, която е много добра идея; Трето - разширяване на транзитната газопреносна мрежа, което е добра възможонст за българската енергетика.", "date": "2018.11.28", "title": "Васко Начев: Проектът АЕЦ „Белене“ е обида за българския данъкоплатец"}
{"url": "https://www.faktor.bg/bg/articles/dve-zaplahi-sa-nadvisnali-nad-balgariya-zaradi-izmenenieto-na-klimata", "text": "Изготвена е Национална стратегия за адаптация към изменението на климата и план за действие, като проектът ще бъде внесен в Министерски съвет за гласуване. Това заяви Боряна Каменова по време на пресконференция в МОСВ. По думите й, направена е оценка на рисковете, свързани с изменението на климата в 9 икономически сектора – земеделие, биоразнообразие, екосистеми, енергетика, градска среда, туризъм и други. Заплахите за България, свързани с изменението на климата са предстоящи, с очаквано средно повишение на температурите до 4 градуса до 2100 година. Моделите на валежите също ще се променят, информира тя. Двете основни заплахи за България са от една страна засушаването, а от друга страна – внезапни обилни валежи, поясни Боряна Каменова. Последиците от изменението на климата са много – като намаляване на водните запаси, смущение в земеделското производство, щети по инфраструктурата. Според макроикономически изчисления, ако не се предприемат действия, изменението на климата ще окаже негативно влияние на страната в парично отношение, като е възможно да ликвидира целия икономически растеж на страната до 2050 година. Националната стратегия и планът за действие обхващат периода от 2030 – 2050 година. Към стратегията има план за действие, който описва какви действия за адаптация да бъдат предприети като се посочват потенциалните последици за бюджета и източници, предвидената продължителност и очакваните резултати, показателите за изпълнение и отговорните институции.", "date": "2018.11.28", "title": "Две заплахи са надвиснали над България заради изменението на климата"}
{"url": "https://www.faktor.bg/bg/articles/piyan-ubi-mlada-zhena-pri-udar-v-darvo-kray-haskovo-16-godishen-e-v-kritichno-sastoyanie", "text": "Жена е загинала, а 16-годишно момче е с опасност за живота след катастрофа на пътя село Доситиево – Харманли. Това съобщиха от пресцентъра на МВР. Сигналът за инцидента е подаден около 5.00 часа тази сутрин. По първоначални данни на пътя село Доситиево – Харманли лек автомобил “Опел“, шофиран от 29-годишен мъж от село Българин, е излязъл извън платното и се е ударил в крайпътно дърво в дясно. От удара на място е загинала 28-годишна пътничка в автомобила, а 16-годишно момче от село Тянево е настанено в болнично заведение с опасност за живота. В хода на разследването е установено, че водачът не притежава свидетелство за правоуправление и е употребил 0.92 промила алкохол. Работата по образуваното досъдебно производство продължава.", "date": "2018.11.28", "title": "Пиян шофьор уби млада жена, 16-годишен е в критично състояние"}
{"url": "https://www.faktor.bg/bg/articles/vavezhdat-se-novi-pravila-za-shuma-v-sofiya", "text": "От 1 декември влиза в сила новата наредба за опазване на обществения ред в София, която бе приета от Столичния общински съвет. Част от новите правила предвиждат и регламент за уличните музиканти. Те вече ще могат да се изявяват само на места, посочени от районните кметове и след получено разрешение. Ако нямат разрешение свирещите на улицата с озвучителна уредба подлежат на глоба до 100 лв. Иначе наредбата забранява събирането на парични дарения на места за обществено ползване като улици, булеварди и площади в столицата. Изключения се допускат само за кампании на БЧК или юридически лица, които са регистрирани в обществена полза, но след получaване на разрешение. За нарушителите санкцията е от 100 до 300 лв. Наредбата забранява и шумните домашни ремонтни дейности в часовете от 22 до 8 и от 14 до 16 в работни и почивни дни. Такива ще се допускат само с разрешение на съседите. Целта на новата наредба е да се реши проблемът с шума в столицата. Затова се забраняват и шумни строителни дейности като разбиване на бетон, къртене, взривни работи в жилищни зони в часовете от 14 до 16 ч и от 22 до 8, освен ако няма разрешение от районния кмет. Забраната няма да важи за общински строителни обекти като метрото например, което има строг график. Глобата за нарушение е от 100 до 200 лв. за физически лица и 200-400 лв. за фирми.", "date": "2018.11.28", "title": "Столична община въведе нови правила за шума в София"}
{"url": "https://www.faktor.bg/bg/articles/vanshno-s-preduprezhdenie-kam-patuvashtite-v-severozapadna-turtsiya", "text": "Министерството на външните работи предупреждава пътуващите за и през Северозападна Турция, че са затворени за движение второстепенните пътища в посока Одрин-Хавса и Одрин-Къркларели. Мярката е в резултат от проливните дъждове в областта, преливането на реки и възможността за приливни вълни от микроязовири.   По информация на Генералното консулство на Република България в Одрин, ГКПП „Капитан Андреево – Капъкуле“ е отворен за движение, но преминаването през пункта се съобразява с променливата пътна обстановка. Препоръчва се на българските граждани по възможност да не предприемат пътувания в района в следващите 48 часа. При неотложни пътувания да се използва магистралата Одрин – Истанбул, като се следват указанията на граничните власти, пътните служби и полицията.   В случай на нужда може да бъде потърсено съдействие от Генералното консулство на Република България в Одрин на телефони +90 2842 140 617 и +90 533 739 6140, както и на дежурния телефон за празнични и почивни дни +90 533 629 8164.", "date": "2018.11.28", "title": "Външно с предупреждение: Ограничете пътуванията в Северозападна Турция"}
{"url": "https://www.faktor.bg/bg/articles/prebroyavat-naselenieto-ni-po-nov-zakon-prez-2021-g", "text": "Министерският съвет одобри проект на Закон за преброяване на населението и жилищния фонд в България през 2021 година. Преброяването на населението и жилищния фонд е най-мащабното статистическо изследване в страната. То се провежда на всеки 10 години и е основен източник на информация за броя и характеристиките на населението и жилищния фонд. Данните, които бъдат събрани по време на преброяването, ще могат да се използват от централната и местната власт, бизнеса, научната общност и неправителствения сектор. След като преброяването приключи, националната статистика ще разполага с информация за броя и структурата на населението по пол, възраст, образование, икономическа активност, професия, икономическа дейност и други демографски, социално-икономически и етнокултурни признаци. Преброяването ще осигури и информация за броя и основните характеристики на сградния и жилищния фонд в страната, както и за жилищните условия. Резултатите от преброяването ще се използват и за нуждите на европейската статистика. През 2021 г. се планира провеждане на преброяване на населението и жилищния фонд във всички държави членки на Европейския съюз. В закона се регламентира подготовката, организацията и провеждането на мероприятията по преброяването през 2021 г. Установяват се общи правила за събиране, обработване и разпространение на данни за населението и жилищния фонд, определят се задълженията и отговорностите на органите на преброяването, преброителите и контрольорите.", "date": "2018.11.28", "title": "Преброяват населението по нов закон през 2021 г."}
{"url": "https://www.faktor.bg/bg/articles/iznenada-prodalzhavame-da-mestim-strelkite", "text": "Позовавайки се на информации от Брюксел, няколко германски издания съобщават, че плановете на ЕК да отмени смяната на времето още от идната пролет са пред провал. Причината: предложението не получава необходимата подкрепа от страните-членки на ЕС. Като нова начална дата се очертава 28 март 2021 година. Но и това не е съвсем сигурно. След голямата шумотевица по въпроса, сегашният провал е много неприятен за Европейската комисия. Нейното допитване до гражданите на ЕС предизвика небивал интерес. Но сега се оказва, че оповестеният от Жан-Клод Юнкер план е бил твърде амбициозен и не може да бъде изпълнен в зададения срок. През септември Юнкер обяви, че вечното местене на стрелките трябва да бъде отменено, включително и поради голямото одобрение, което гражданите на ЕС изказват за тази идея. В онлайн-допитването на ЕК се включиха 4,6 млн. европейски граждани, като над 80% се изказаха за отмяна на промените в часовото време. \"Работата не търпи отлагане\", каза тогава Юнкер и обяви, че през март 2019 стрелките ще бъдат преместени за последен път. А страните-членки трябваше най-късно до 1 април 2019 да вземат решение кое време - лятното или зимното - искат да въведат като постоянно часово време. На заседанието си идния понеделник министрите на транспорта от ЕС трябваше да вземат решение за въвеждане на постоянно часово време. Сега обаче се дочува, че гласуването е било отменено. Дипломати от Брюксел обясняват, че много време изисква не само изборът на отделните страни-членки, но и взаимното координиране по този въпрос. Ако всяка страна вземе решение, без да се съобразява със съседите си от ЕС, в Европа може да се получи хаос от всевъзможни часови зони. Освен това три европейски държави имат принципни възражения срещу плана да се отмени смяната на времето - това са Швеция, Полша и Великобритания. А много от останалите държави в ЕС са заявили, че очакват от ЕК детайлно проучване за евентуалните последици от въвеждането на постоянно часово време. Те искат да вземат окончателното си решение именно въз основа на този анализ. Ако лятното време бъде избрано за постоянно часово време, в Берлин през зимните месеци слънцето ще изгрява чак към 9:20 часа, а в Мадрид дори още по-късно. За учениците това ще означава, че първите им часове ще се водят на тъмно. Ако ли пък се избере зимното часово време, през лятото на много места ще се съмва твърде рано. В Берлин например в средата на юни ще се съмва в 3:45 часа, а при поляците слънцето ще изгрява в 3:15 през нощта. Така инициативата на ЕК се превърна в срамен провал - и в символ на мъчителния процес по търсене на решения, коментира в тази връзка \"Берлинер Моргенпост\" и цитира европейски дипломат със следните думи: \"Еврокомисията реши да си опрости живота, като пробута Черния Петър на страните-членки\". (източник: Дойче веле)", "date": "2018.11.28", "title": "Изненада: продължаваме да местим стрелките"}
{"url": "https://www.faktor.bg/bg/articles/10-ekipa-gasyat-pozhar-v-skladove-na-agentsiya-mitnitsi-do-kremikovtsi", "text": "Пожарникари гасят голям пожар в складове на агенция \"Митници\" до Кремиковци в София. Няма информация за пострадали хора, съобщава БНР. Складовете са пълни с различни видове стока, а на място са изпратени 10 противопожарни екипа, има и полиция, но към момента няма данни за умишлен палеж. Очаква се старши комисар Веселин Гетов, директор на Столичната пожарна, да даде повече информация и да пристигне на мястото на инцидента. По информация на \"24 часа\", горят бивши складове на агенцията, а халетата са пълни с дрехи втора употреба. Огънят е тръгнал преди 12 часа и се разпространил бързо, но пожарът е локализиран и овладян.", "date": "2018.11.28", "title": "10 екипа гасят пожар в складове на агенция \"Митници\" до Кремиковци"}
{"url": "https://www.faktor.bg/bg/articles/kray-varna-e-kritichno-bus-se-kachi-varhu-mantinela-tir-izletya-v-poleto", "text": "Изключително тежка е ситуацията на пътя край Варна след днешния обилен снеговалеж. Автомобили върху мантинели, тирове в канавките – това е само част от картината, която виждат шофьорите по пътищата в областта. Варненските фейсбук групи вече са заляти от снимки, в които се виждат закъсали превозни средства. На познатия като критичен през зимата път Кичево – Аксаково ТИР е излязъл от пътното платно. „Опел” също се е озовал в полето на Балчик – Оброчище. Най-фрапиращ обаче е случаят, при който микробус се е озовал върху мантинелата, и то със задната си част. Случаят се разигра на магистрала \"Хемус\". Тежките метеорологични условия наложиха и затваряне на пътя Шумен – Варна по-рано днес, като той бе отворен около 13 часа, след като бе разчистен, съобщава Petel.bg.", "date": "2018.11.28", "title": "Край Варна е критично, бус се качи върху мантинела, ТИР излетя в полето"}
{"url": "https://www.faktor.bg/bg/articles/iliyana-yotova-monitoringat-nad-balgariya-i-rumaniya-tryabva-da-otpadne", "text": "„Докладите на Европейската комисия по Механизма за сътрудничество и проверка са проява на двоен стандарт към държавите членки. Мониторингът над България и Румъния трябва да отпадне“. Това каза вицепрезидентът Илияна Йотова по време на дискусията след конференция за бъдещето на демокрацията на ЕС, която се проведе в Софийския университет „Св. Климент Охридски“, съобщиха от Прессекретариата на държавния глава.  Вицепрезидентът подкрепи изразените позиции, че България е пропуснала шанса си по време на председателството на Съвета на ЕС да постави въпроса за отпадане на мониторинга. Илияна Йотова посочи, че Европейският съюз не разполага с механизъм за реално задействане на член 7 от Лисабонския договор, който се активира в случай на тежко нарушение на европейските ценности от някоя държава членка. В момента Унгария и Полша са под наблюдение за спазване на върховенството на закона.  Според вицепрезидента е рисковано съблюдаването на принципите на правовата държава да бъде обвързвано със спиране или ограничаване на европейското финансиране, каквито идеи предлага Европейската комисия.  По този начин икономическите критерии ще бъдат изместени от политически“, отбеляза Илияна Йотова.  Вицепрезидентът посочи, че на този фон е още по-спорен Механизмът за сътрудничество и проверка, който се прилага само в две държави. Илияна Йотова изтъкна, че за Хърватия, последно присъединилата се към ЕС страна, не действа този механизъм.  „Вече 11 години Европейската комисия променя в движение собствените си критерии. Тази година докладът за България е с позитивни тенденции, но това не означава, че мониторингът е работещ, тъй като критериите не са ясно формулирани и могат до безкрай да бъдат прибавяни нови условия“, посочи вицепрезидентът.  „Националната позиция на България трябва да бъде този механизъм да отпадне и върховенството на закона еднакво да се съблюдава във всички държави членки, а не да бъдат „нарочвани“ две страни“, посочи Илияна Йотова.", "date": "2018.11.28", "title": "Илияна Йотова: Докладът за България е с позитивни тенденции, но това не означава, че мониторингът е работещ"}
{"url": "https://www.faktor.bg/bg/articles/andrey-kovachev-teritorialnata-tsyalost-na-ukrayna-tryabva-da-bade-garantirana", "text": "В този конфликт между Русия и Украйна не трябва да се използва насилие. Ще продължим да наблюдаваме какво ще се случи през следващите дни. Както знаете, украинският парламент прие решение за военно положение по границите с Русия. Това обясни пред журналисти в Брюксел евродепутатът Андрей Ковачев. ,,Всички ние в ЕС не желаем този конфликт да продължава. Териториалната цялост на Украйна трябва да бъде гарантирана. Тук стигаме до извода, че международното право беше потъпкано'', каза Ковачев. ,,В момента се наблюдава много опасна тенденция по света, според която всички можем да кажем коя територия е била наша. Това не означава, че ние може да си я вземем обратно чрез войска. Има си международен ред, който трябва да се спазва, иначе ще потънем в ужасен хаос. Не трябва да има повече войни, тези неща трябва да се решават в пленарната зала на Европейския парламент'', посочи още евродепутатът. ,,По време на военно положение не се правят избори и парламентът на Украйна взе доста умно решение да обвърже двете неща, за да не отлага Порошенко повече президентските избори във времето. Не съм съдия, за да кажа чия е вината, но това, което се случи в Крим, е основна отговорност на Руската федерация'', заяви той. ,,Надявам се преди европейските избори да бъдем приети в Шенген по въздух. Защото винаги досега ставахме жертва на вътрешни политики на някоя страна-членка на ЕС, което никак не е в съзвучие със солидарността на Европа. Надявам се, че през следващите няколко месеца ще имаме решение по този въпрос. В Германия имаме добри сигнали, че ще бъдем подкрепени в тази насока, както от Франция и Холандия'', коментира Ковачев въпроса с членството на България в Шенгенското пространство.", "date": "2018.11.28", "title": "Андрей Ковачев: Териториалната цялост на Украйна трябва да бъде гарантирана"}
{"url": "https://www.faktor.bg/bg/articles/putin-tezi-koito-vadyat-rusiya-ot-dolara-se-prostrelvat-ne-v-kraka-a-po-nagore", "text": "Руският президент Владимир Путин обяви, че Русия не се стреми да спре сключването на сделки в американски долари, но че нестабилността в базираните на долара сделки принуждавала много световни икономики да мислят за преминаване към сделки, използващи валути, различни от долара, съобщава \"Ройтерс\". \"Не си поставяме целта да се отдалечим от долара - доларът се отдалечава от нас, а онези, които вземат съответните решения за санкции, се прострелват не само в крака, но и малко по-нагоре, тъй като такава нестабилност на калкулациите в долари създава желание у много световни икономики да намерят алтернативни резервни валути и да създадат системи за разплащане, независими от долара\", подчерта Путин.   Говорейки на инвестиционния форум \"Русия зове!\" в Москва, Путин също така е изтъкнал, че Русия активно работела с основни свои търговски партньори върху създаването на международна система, която ще бъде независима от глобалната система за банкови разплащания SWIFT, но добави, че Москва няма да прави каквито и да е резки ходове, които биха могли да й навредят. Путин не е уточнил с кои страни работи Русия по въпроса. Руските компании обаче по-рано подписаха споразумение за сътрудничество по темата с ирански фирми след изключването на Иран от SWIFT заради санкциите на САЩ. \"Работим активно с някои страни сега - с нашите търговско-икономически партньори, върху създаването на система, която ще бъде независима от SWIFT\", посочи руският държавен глава. Путин също така изтъкнал, че санкциите на Запада срещу Русия били довели до загубата на 400 000 работни места в Европа.", "date": "2018.11.28", "title": "Путин: Тези, които искат да отдалечат Русия от долара, се прострелват не в крака, а по-нагоре"}
{"url": "https://www.faktor.bg/bg/articles/evrodeputatat-emil-radev-vizhda-diskriminatsiya-v-monitoringa-na-balgariya-za-shengen", "text": "Евродепутатът от ГЕРБ/ЕНП Емил Радев критикува като правно неиздържана обвързаността на Механизма за сътрудничество и проверка за България и Румъния с приемането ни в Шенген на заседание на Комисията по граждански свободи, правосъдие и вътрешни работи на Европейския парламент с участието и на представители на Европейската комисия. Според Радев продължаването на Механизма е доказателство, че определени държави-членки не искат да видят България като част от Шенгенското пространство. \"Едно такова развитие на нещата би поставило под въпрос взаимоотношенията в рамките на ЕС и ще бъде явна проява на дискриминация спрямо България, което е недопустимо\", обясни той. Евродепутатът обясни, че има тенденция от положителни доклади, и факта, че България вече е затворила условно три от шестте показателя по Механизма. Радев изтъкна констатацията от последния доклад, според който, ако България продължава със същия темп на реформи, очакванията на Европейската комисия са за прекратяване на Механизма в рамките на сегашния мандат. Емил Радев коментира, че България ще продължава да изпълнява препоръките и ще завърши необходимите реформи, но тези постижения трябва да бъдат признати от европейските партньори и Механизмът да бъде премахнат след изпълняването на оставащите три показателя. Според евродепутата \"всичко друго ще бъде явно признание за съществуването на двойни стандарти спрямо България\". Евродепутатът критикува определени държави-членки, които продължават да се опитват да блокират приемането на положителни заключения на Съвета относно доклада. Представителите на Европейската комисия потвърдиха за пореден път, че не може да се прави връзка между Механизма за сътрудничество и проверка и приемането на България в Шенген, тъй като няма основания в европейското законодателство за това. Те изразяват съжаление, че някои държави-членки продължават да правят такава връзка, макар и неправомерно.", "date": "2018.11.28", "title": "Евродепутатът Емил Радев вижда дискриминация в мониторинга на България за Шенген"}
{"url": "https://www.faktor.bg/bg/articles/ms-predlaga-na-prezidenta-da-promeni-ukaz-za-dlazhnostite-v-armiyata-i-v-nso", "text": "Министрите от кабинета \"Борисов-3\" предлагат президентът Румен Радев да допълни президентски Указ № 85 от 28 февруари 2012 г. Той е за утвърждаване на длъжностите във въоръжените сили на Република България и Националната служба за охрана, за които се изискват висши офицерски звания. Съгласно промяната, считано от 1 януари 2019 г., се създават две нови длъжности, изискващи висше офицерско звание \"бригаден генерал\" (\"флотилен адмирал\") - директор на дирекция \"Отбранителна политика и планиране\" в Министерството на отбраната и заместник-директор на дирекция \"Операции и планиране\" в Международния военен секретариат на НАТО в Брюксел, Белгия. Директорът на дирекция \"Отбранителна политика и планиране\" в Министерството на отбраната трябва да помага на военния министър за създаване, провеждане и координиране на политиката за националната и колективната сигурност и отбрана, както и контрола по нейното изпълнение. Длъжността \"Заместник-директор на дирекция \"Операции и планиране\" в Международния военен секретариат на НАТО\" е изборна. Там се назначава военнослужещ от страните-членки на НАТО. В международната подборна процедура е участвал и е определен за заемане на длъжността български офицер.", "date": "2018.11.28", "title": "МС предлага на президента да допълни Указ за длъжностите в армията и в НСО"}
{"url": "https://www.faktor.bg/bg/articles/parvan-simeonov-1-8", "text": "Властта ни разказва, че знае кой организира протестите. И сигурно наистина знае. Как обаче за всичките тези години всичките тези власти не се научиха, че важното на един протест не е кой точно го организира, а дали има ниша, дали обществото споделя исканията му, дали има ропот, който да е довел до този протест. Ако има обществено настроение, ще се намери и кой да го организира. Или най-малкото ще се намери искра, която да запали протест и без да е особено организиран. Този теза застъпва социологът Първан Симеонов в свой коментар за \"Дойче веле\" Самоуспокоението на всяка една власт през последните години, че знае кой организира протестите, е направо трогателно. Но има ли значение кой точно, след като всеки би могъл?  Напоследък има една поредица клипове, които показват, че думичките демокрация и бедност не са най-големият проблем за нас, българите - проблемът бил думичката „дано“. Винаги съм мислил, че основният проблем, от който тръгват всички други, е бедността. А не някаква игра на думи. Но ако ще играем на думи, нека да кажа, че нашият проблем е в думичката „кой“. Да, проблемът се крие точно във въпроса, който дълго време се смяташе едва ли не за еталон на будната гражданска мисъл.  Не спираме да питаме „кой“, когато всъщност трябва да питаме „какво“ (да се прави), „защо“ (така ни се случва) и „как“ (се прави). Кой предложи това или онова, кой организира протестите, кой ще ни оправи, кой да дойде на тяхно място, кой им плаща, кой е виновен - познати ли са Ви тези фрази?  Именно това е голямата самозаблуда в последните десетилетия. Вместо да питаме какви политики са важни и какво ни доведе дотук, ние се питахме кой е крив и кой може да оправи нещата. И сега по протестите виждаме плакати от типа „Личности, а не партии“, говори се за мажоритарна система или президентска република. Тоест, пак системи, в които ще питаме кой, а не какво.  И така, презирайки лошите партии и обожавайки добрите личности, продължаваме с удивително настървение и упоритост да избираме личност след личност, наместо план след план. Станахме ли по-щастливи и доволни? Не мисля. Всеки четири години търсим нова личност, която да смени старата, тъй като в нашите очи тя вече не изглежда добра. И сега мнозина търсят ново лице.  Ще кажете: навсякъде в Западния свят е така. Но в това сизифовско избиране на все нов и нов Ивайло ние определено сме пионери. Това е дори може би единственото нещо, в което по изключение сме първопроходци, а не опашкари.  С цялото това питане „кой“ започнахме да мислим за политиката като за някаква непрестанна конспирация. Политическият анализ взе да става разговор за разузнавачи, а не за анализатори. Започна да се превръща в надмогване с информираност, а не с прозорливост. Кой какво свършил, кой с кого се договорил, кой зад кого седял, кой на кого какво казал. И, разбира се, кой има рейтинг. Колко бързо забравихме, че в политиката рейтинг се губи най-лесно, когато работиш. Когато вършиш черната работа.  Когато се плъзгаш по вълната на популизма, рейтинг не се губи. Губи се, когато казваш каквото мислиш, а не каквото би събрало лайкове. Губи се, когато правиш реформа, а не раздаваш обществени бонуси в името на собственото си оцеляване.  Политиката на лайковете е нявярно новото нормално. Само че живеем във времена, когато май отново ще са необходими политици, които не обещават лайкове, а пот и сълзи (дано без кръв). Утре някой с някого може да се сбие. Утре Европа може да не е същата. А не виждам да сме готови.  През това време поредните популисти ще ни говорят за „системата“, „модела“, „кой\". Дори в малкото случаи, когато питаме не „кой“, а „какво“ и „защо“, мнозина от нас пак стигат до тия прелестни отговори: системата, модела... Как пък никой не каза: икономиката, неравенствата, липсата на реформи, които да намалят неефективните разходи. Как пък никой не се сеща, че консуматорското общество притъпява гражданските ни инстинкти. Не, ние си знаем: моделът е лош, системата ни убива, депутатите са много... Хубаво поне, че в протестите си не пропускаме да назовем корупцията.  Покрай това непрестанно койване започнахме да си създаваме нелепи кумири. Пристрастяването към хора е мода в социалните медии. Станаха важни всякакви „инфлуенсъри“. И така от наивност стигаме до Спас или проф. Сашка Ганева. В собствените си балони лайкваме не неща, а хора. Това е може би вградено в социалната ни природа, но технологиите още повече го обострят, защото допълнително размиват границата между политическо и лично. Всичко вече е лично и политическо едновременно. От снимката пред магнолиите до една тежко неуместна фраза за майките на деца с увреждания.  Не сме виновни, че бъркаме акцентите. Вероятно всичко това е плод на логичното ни разочарование. Но ни пречи да видим най-смисления отговор на въпроса „кой“. Ами ние, кой друг. Аз самият. Ти. Преди да понечим да „сменяме системата“, да променим себе си. Да си плащаме данъците, да стоим отдясно на ескалатора, да работим така, че да не ни е срам, да протестираме, когато трябва. И да не търсим вината винаги другаде.", "date": "2018.11.28", "title": "Първан Симеонов: Българите сме пионери в сизифовско избиране на все нов и нов Ивайло"}
{"url": "https://www.faktor.bg/bg/articles/boyko-borisov-na-ofitsialno-poseshtenie-v-maroko", "text": "Министър-председателят Бойко Борисов ще бъде на официално посещение в Мароко на 29 и 30 ноември. Това съобщиха от правителствената информационна служба. В рамките на визитата българският премиер ще се срещне с министър-председателя на Кралство Мароко Саад Еддин Ел Отмани. По време на разговорите ще бъдат обсъдени двустранните отношения и новите възможности за сътрудничество в различни области от взаимен интерес. В Рабат българският премиер Бойко Борисов ще разговоря с председателя на Камарата на съветниците (Горната камара) в мароканския парламент Абделхаким Беншамаш. След срещата министър-председателят Борисов ще изнесе лекция за ролята на България за европейската интеграция на страните от Западните Балкани по време на нашето първо председателство на Съвета на Европейския съюз. Предстоящата визита на министър-председателя Бойко Борисов в Рабат има важно значение за активизиране на политическия диалог на най-високо равнище и за насърчаването на обмена по линия на секторното сътрудничество с акцент върху сигурността, търговско-икономическите отношения и инвестициите. В делегацията, ръководена от премиера Борисов, са вицепремиерът и министър на външните работи Екатерина Захариева, министърът на труда и социалната политика Бисер Петков и министърът на икономиката Емил Караниколов.", "date": "2018.11.28", "title": "Бойко Борисов на официално посещение в Мароко"}
{"url": "https://www.faktor.bg/bg/articles/finansoviyat-ministar-firmi-svarzani-s-ivan-sariev-nikoga-ne-sa-poluchavali-obshtestveni-porachki-ili-subsidii", "text": "Фирми, свързани с Иван Сариев, никога не са получавали обществени поръчки или субсидии. Това каза пред журналисти в парламента министърът на финансите Владислав Горанов във връзка с назначената от прокуратурата проверка на жилището му, предаде  „Фокус“.  „В петък дадох всички фактически обяснения и повече факти не мога да добавя“, заяви финансовият министър.  Горанов посочи още, че синът на Сариев е работил в Министерството на финансите.  „Написал съм в моята декларация, която има за цел да разкрие всички факти и обстоятелства, че преценката ми е, че няма конфликт на интереси със Сариев“, заяви той.  Финансовият министър обясни още, че всички ангажименти за хората с увреждания, е изпълнено, но ще анализираме откъде идва новото неудовлетворение, каза още Горанов.  „Не искам да има конфронтация по темата за парите за хора с увреждания, защото всичко, което поехме като ангажимент, според нашите разбирания – 150 млн. лв. повече за хора с увреждания, е изпълнено. Не съм участвал пряко в дебата в социалната комисия. Разбирам, че окончателните текстове, които са одобрили депутатите, по някакъв начин не удовлетворяват омбудсмана и част от майките на деца с увреждания. Тепърва анализираме откъде точно идва неразбирането, защото всички разговори, които съм имал с омбудсмана по повод Закона за хората с увреждания и Закона за личната помощ, се свеждаха до това, че през 2019 г. освен тези 150 млн. лв., обещани от премиера, няма да се налагат други разходи. Иначе ако се направят различни допускания, Законът за личната помощ може да струва и 1 млрд. лв. – някога обществото може да достигне и до тази сметка. Но най-важното, за което инструктирах моите експерти в работната група, е да направим така законодателството, че средствата в Бюджет 2019 г. да стигнат“, каза още Горанов.  Попитан защо средствата за лична помощ са прехвърлени от бюджета на социалното министерство в централния бюджет, финансовият министър отговори, че се чака окончателно решение за технологията.  „Няма никаква пречка от централния бюджет средствата да бъдат прехвърлени по бюджетите на общините или на министерството. Чакаме окончателни законодателни решения относно технологията на предоставяне на тази помощ. Ако ги бяхме предоставили по бюджета на социалното министерство, щеше да е по-сложно“, заяви Горанов.", "date": "2018.11.28", "title": "Финансовият министър: Фирми, свързани с Иван Сариев, не са получавали обществени поръчки или субсидии"}
{"url": "https://www.faktor.bg/bg/articles/razbiliyat-se-v-indoneziya-boing-ne-e-tryabvalo-da-leti", "text": "Катастрофиралият край Индонезия „Боинг 737“ на нискотарифната авиокомпания „Лайън еър“, в който загинаха 189 души, не е трябвало да получи разрешение да лети след технически проблеми при предишен полет, предаде АФП. Това се посочва в доклада от предварителното разследване на индонезийската агенция за безопасност на полетите, който призовава авиокомпанията да подобри безопасността на полетите си, съобщи АФП. Самолетът падна в морето на 29 октомври, десетина минути, след като излетя от летището на Джакарта. Загинаха всичките на борда 189 души. При предишния полет от град Денпасар до Джакарта самолетът претърпял технически проблеми. Пилотът е решил да продължи полета, уточни Нуркахио Утомо, представител на агенцията. „По наше мнение самолетът не е бил в състояние да лети и е трябвало да се върне в Денпасар“, подчерта той на пресконференция. При този полет в самолета са възникнали проблеми с автоматичната система срещу „увисване“, която предотвратява насочване на носа нагоре при големи ъгли на атака, което може да доведе до рязко пропадане на подемната сила и на самолета. Това е нова система за боингите от семейството 737 Max, като катастрофиралия. При фаталния полет тази система многократно насочвала носа на самолета надолу макар да нямало признаци, сочещи увисване, вероятно поради повреден сензор, се посочва в доклада. Пилотите дърпали носа нагоре, но системата пак го връщала надолу поне 20 пъти. Не е ясно защо летците не са задействали процедури, които да изключат системата. При предишния полет от град Денпасар до Джакарта пак имало проблем с тази система, но разследващите не бързат да хвърлят вината върху нея за катастрофата. Окончателният документ от разследването се очаква да бъде публикуван догодина.", "date": "2018.11.28", "title": "Разбилият се в Индонезия боинг имал проблем с автоматичната система срещу „увисване“"}
{"url": "https://www.faktor.bg/bg/articles/novini/balgariya/tsvetanov-bsp-oblachva-sotsiolozite-s-falshivi-novini-horata-se-trevozhat-ot-predsrochni-izbori", "text": "\"За приемането на сигнали в КПКОНПИ от прокуратурата има съответни срокове. Това показва, че няма защитени хора. Г-н Владислав Горанов ще бъде проверен в срок от 20 дни. В много от случаите информациите, които се представят, не отговарят на истините. Вчера депутат от БСП подаде сигнал за имоти на наши бивши и настоящите депутати от ГЕРБ. Оказа се,, че става дума за фалшива новина\". Това заяви пред Нова ТВ зам.-председателят на ГЕРБ Цветан Цветанов.   \"Постоянно посещавам всяко населено място в страната. Действително се формира някакво напрежение сред хората, които получават опозицията фалшива информация. Може би на тази основа и някои социолози изчисляват, че тези 4-5 на сто разлика между ГЕРБ и БСП намалява. С Обединените патриоти имаме различия по много теми, но и споразумение за 4-годишно управление. Колегите много добре отговориха на БСП за увеличаването на пенсиите на 300 лв. Когато си опозиция, трябва да се съобразяваш, че като управляващ не си изпълнил определени неща, за които днес настояваш. Минималната пенсия сега ще е 217 лв. Ние защитаваме много ясно това, което сме обещали в предизборния период. За разлика от БСП, изпълняваме ангажиментите си и затова сме много по-реални в предизборните си обещания\", каза още Цветанов.  \"Според предварителното изказване на БСП, това е предизборен бюджет, което автоматично означава, че е добър. При наше правителство трябваше да се плащат задълженията на хората, засегнати от КТБ, така че не мога да се съглася с Драгомир Стойнев, че ние сме страхливци. За Истанбулската конвенция бяхме коректни и сезирахме Конституционния съд, за да не създаваме условия за съмнения за противоконституционност в парламента. От друга страна, от ПЕС гласуваха тази конвенция, а БСП се заигра със страха на българите\", коментира председателят на ПГ на ГЕРБ.  \"Имаме управленска програма, която се изпълнява стриктно. Има и решения, които не са в обхвата на нашето споразумение с Обединените Патриоти. От ДПС например, въпреки позицията си, че ще бойкотират парламента, влязоха и ни подкрепиха по дадени текстове. От „Воля“ също има предложения, които подкрепяме. Затова и се разбрахме, че ще има плаващи мнозинства. Корнелия Нинова и Румен Радев говорят, че ГЕРБ се страхува от президентската институция. Това все повече прозира координация между БСП и президента. Когато има служебен кабинет, трябва да се взимат важни решения като модернизацията на българската армия. За бизнеса и за хората е тревожно, ако има предсрочни избори\", каза още Цветан Цветанов.", "date": "2018.11.28", "title": "Цветанов: БСП облъчва социолозите с фалшиви новини, хората се тревожат, ако има предсрочни избори"}
{"url": "https://www.faktor.bg/bg/articles/rusiya-razgrashta-boynata-si-sila-razpolaga-500-voenni-samoleta-na-granitsata-s-ukrayna", "text": "На границата с Украйна Русия е разгърнала около 500 бойни самолета от тактическата авиация и 340 хеликоптера от военната авиация. Това обяви на брифинг днес представителя на Министерството на отбраната на  Украйна Вадим Скибицкий, информира сайтът inforesist.org. По думите му от 2013 г. насам Русия е модернизирала и възстановила цялата мрежа от летища покрай украинската граница, модернизирала и е обновила  арсенала от бойни самолети, включително най-новите, също така е разширила и потенциала на военната си авиация по границата. Според Скибицкий екипажите на тези руски бойни самолети и хеликоптери са пряко ангажирани във войната в Сирия. Също така, екипажите имат достатъчно опит за използване на авиацията, бомбите, тактическо очните оръжия срещу цивилното население. Радиусът на обсег на действие на тези въздухоплавателни  средство, разположен по протежение на границата, дава възможност да се обхване цялата територия на Украйна , отбеляза представителят на украинското военно министерство. Освен това  по границата има и 25 батальона, включващи тактически групи от Руската федерация, способни да изпълняват всяка поставена им задача на територията на Украйна.", "date": "2018.11.28", "title": "Русия разгръща \"бойната си сила\" - разполага 500 военни самолета на границата с Украйна"}
{"url": "https://www.faktor.bg/bg/articles/temenuzhka-petkova-doyde-na-protesta-v-radnevo-organiziran-ot-monyori-i-energetitsi", "text": "Миньори и енергетици излязоха на протест в Раднево заради неясното бъдеще на енергийния отрасъл в региона. Основното искане на миньорите е до края на февруари правителството да разработи и внесе програма за дългосрочна работа за мини \"Марица-изток\" със срок до 20 години. Те настояват за разработване на нова енергийна стратегия 2030-2050 г., в която да има разписан дял за работа на топлоцентралите в комплекса с местни въглища. Протестиращите се обявиха и за ясна национална позиция пред ЕК по повод шоковото поскъпване на въглеродните емисии.  \"Силни сме, защото сме заедно\", заяви министърът на енергетиката Теменужка Петкова, която присъства на протеста в Раднево.  Една четвърт от необходимите квоти за работата на ТЕЦ „Марица изток 2“ ЕАД вече са закупени, а до 21 декември „Български енергиен холдинг“ ЕАД ще купи всички останали. Това ще даде сигурност за бъдещето на централата и на „Мини Марица-изток“ ЕАД, които я снабдяват с въглища, съобщи пред протестиращите министърът на енергетиката. „Уверявам ви, че „Мини Марица-изток“ и ТЕЦ „Марица-изток\" 2 категорично имат бъдеще, защото държавата е на мястото си и предприема необходимите мерки за тяхната работа“, каза Петкова пред работниците. Тя бе категорична, че съкращения на персонал в дружествата няма да има. „Без централите в маришкия басейн българската електроенергетика не може да функционира нормално. Те са стратегически обекти от енергийната инфраструктура на страната и от националната ни сигурност“, категорична бе Петкова. Тя информира присъстващите, че Министерството на околната среда и водите работи за предоставяне на безсрочна дерогация на ТЕЦ „Марица изток 2“ ЕАД. „Това означава, че централата отговаря на съвременните екологични норми и може да продължи да работи“, поясни енергийният министър. В края на м. ноември изтича срокът за обществено обсъждане на новите комплексни разрешителни, с които се предоставя дерогацията. Министър Петкова запозна участниците в протеста и с официалната позиция на страната за предстоящия форум в Катовице, свързан с климатичните промени. Позицията, одобрена от Министерския съвет, гласи, че България категорично не подкрепя по-амбициозни цели, свързани с въглеродните емисии.", "date": "2018.11.28", "title": "Теменужка Петкова дойде на протеста в Раднево"}
{"url": "https://www.faktor.bg/bg/articles/taksimetrovite-shofyori-poiskaha-novi-tarifi", "text": "Таксиметрови шофьори излязоха на протест в София. Недоволството им основно е срещу неактуализираните с години минимални и максимални тарифи за превоз. Райна Димитрова от синдикалната организация на шофьорите на такси,обясни пред bTV, че исканията им сa за незабавно въвеждане на минимални тарифи и актуализиране на максималните, които са приети през 2011 година. От синдикалната организация обясниха още, че стачката е свързана и с други искания, едно от които, когато в таксито има клиент, да се разреши движение в бус лентите, искат съдействие от Столичната община стоянките да се ползват само от таксита и разговор с общината къде да се намират тези стоянки. Протестите няма да спрат, докато не се въведат минималните тарифи, категорична беше Райна Димитрова. Тя обяви, че днешният протест е подкрепен от организации на таксиметровите шофьори от цялата страна и следващите действия ще бъдат синхронизирани със съответните организации в съответните градове.", "date": "2018.11.28", "title": "Таксиметровите шофьори поискаха нови тарифи"}
{"url": "https://www.faktor.bg/bg/articles/bivshiyat-voenen-ministar-nikolay-tsonev-osadi-prokuraturata-da-mu-plati-100-000-lv-za-pokazniya-arest", "text": "Бившият военен министър Николай Цонев окончателно осъди прокуратурата да му плати 100 000 лева обезщетение за моралните вреди, които е претърпял покрай показния арест и делото за подкуп, завършило преди 3 години с окончателното му оправдаване, съобщи \"Лекс\". Това стана ясно, след като Върховният касационен съд (ВКС) отказа да допусне до касационно обжалване решението на Софийския апелативен съд (САС), с което през март обезщетението му беше увеличено. Преди това Софийският градски съд беше оценил вредите, нанесени на Цонев, на 50 000 лева. От решението на САС не останаха доволни нито Цонев, нито прокуратурата. Искът му беше за 200 000 лева и той искаше ВКС да го уважи изцяло, докато пред втората инстанция прокуратурата беше съгласна, че обезщетение му се дължи, но то не трябва да е над 10 000 лева. Според прокуратурата в решението на САС няма мотиви за наличието на причинно-следствена връзка между незаконосъобразното обвинение и причинените вреди на Цонев. Страните са представили пред ВКС и аналогични, според тях, решения на съда, с които по други дела по Закона за отговорността на държавата и общините за вреди, на пострадалите са присъждани по-високи и по-ниски обезщетения от 100 000 лева. На 1 април 2010-а година маскирани полицаи нахлуват във ВМА и арестуват показно бившия военен министър Николай Цонев. Кадрите са разпространени от МВР до всички медии. А на тях се чува гласът на тогавашния зам.-градски прокурор Роман Василев, който нарича Цонев „абсолютен престъпник”: Николай Цонев, Петър Сантиров и Тенчо Попов бяха обвинени за подкуп и окончателно оправдани през 2015-а година. В решението на ВКС делото бе определено като „емблематичен пример за провокация към подкуп”.На първа инстанция по делото за обезщетение Софийският градски съд присъди 50 хил. лева на Цонев. Втората инстанция обаче увеличи обезщетението двойно, а самият Цонев пък искаше 200 хил. лева от прокуратурата. Крайният извод на Апелативния съд, с който се съгласява и ВКС е, че причинените вреди на Цонев са значително по-големи от обичайните по други такива дела. Мотивите – показният унизителен арест, разпространяването на записа до медиите. Впоследствие Цонев стоя повече от два месеца в ареста, бил е подслушван и следен чрез СРС-та, а делото му е продължило повече от 5 години. Процесът дори е отбелязан в доклада на Европейската комисия за напредъка на България в областта на съдебната реформа и борбата с корупцията, добавя съдът.   На Цонев са присъдени още близо 9000 лева за адвокатски разноски, както и обезщетение за лихвата, която е можел да получи върху паричната гаранция, платена след ареста му. Това е и последното от делата, които той водеше срещу прокуратурата. През годините той беше подсъдим и оправдан в още 3 процеса, от които получи 70 хил. лева обезщетение. Другите двама подсъдими по делото също получиха солидни обезщетения. Финансистът Тенчо Попов осъди държавата да му плати 14 хил. евро в Страсбург. Съдията Петър Сантиров пък получи 200 хил. лева обезщетение на втора инстанция и още чака окончателното решение на ВКС. За поведението си по време на акцията Роман Василев получи порицание от Висшия съдебен съвет. През 2014-а година той напусна съдебната система.", "date": "2018.11.28", "title": "Николай Цонев осъди прокуратурата да му плати 100 000 лв за показния арест"}
{"url": "https://www.faktor.bg/bg/articles/pusnaha-probno-tramvaite-po-ul-graf-ignatiev", "text": "Започнаха пробите на трамвайното движение по ул. „Граф Игнатиев\", но все още линията не може да се използва от граждани. Тестването ще продължи 72 часа. Беше направена проба как се разминават мотрисите на завоя край улица \"Алабин\". За да се осигури достъп до жилищните сгради и търговските обекти, вече са премахнати и по-голямата част от строителните огради. Това не означава, че ремонтът е приключил, изпълнителите си запазват правото да поставят нови огради при необходимост. Продължава и поставянето на настилки на пл. „Славейков\" и в градината на „Св. Седмочисленици\", работи се по озеленяването и поставянето на пейки. Ремонтът ще приключи през март 2019 година. \"Към момента цялото трасе по ул. \"Граф Игнатиев\" е изградено на 100 %, всички настилки в зоните на релсови път са положени, контактно-кабелната мрежа е положена, така че технически няма никакъв проблем да премине трамвайна мотриса, именно и затова правим тези тестове. За да проверим дали в реални условия всичко е наред. И ако това е така, да се назначи приемателна комисия и да се пусне редовно движението, заяви Евгени Крусев, зам.-кмет по транспорта.", "date": "2018.11.28", "title": "Пуснаха пробно трамваите по ул. \"Граф Игнатиев\""}
{"url": "https://www.faktor.bg/bg/articles/obshtestvo/zakon-i-red/konpi-ima-20-dni-da-proveri-zhilishteto-v-koeto-zhivee-ministarat-na-finansite", "text": "По разпореждане на главния прокурор на Р България г-н Сотир Цацаров, Върховна касационна прокуратура започна извършване на проверка по повод зададен въпрос в телевизионното предаване „Шоуто на Слави“ по bТV за това, че „министърът на финансите живее в апартамент от 180 кв.м. в луксозен жилищен комплекс, предоставен му безвъзмездно от български бизнесмен“, съобщиха от Прокуратурата. В рамките на извършената лично от прокурор от ВКП проверка, на 26.11.2018 г. бяха снети писмени обяснения от министъра на финансите Владислав Горанов, а на 27.11.2018 г. от две лица, собственици на жилището, ползвано от Владислав Горанов. С постановление от 28.11.2018 г. на основание чл.145 ал.1 т.3 от Закона за съдебната власт, чл.82 и чл.83, т.8 от Закона за противодействие на корупцията и за отнемане на незаконно придобитото имущество, Върховна касационна прокуратура разпореди на Дирекция „Противодействие на корупцията“ при КПКОНПИ извършване на отделни, конкретни действия по проверката. Проверката се извършва и на основание чл.8 от Инструкция № 2 от 05.09.2018г. за взаимодействие между Комисията за противодействие на корупцията и за отнемане на незаконно придобитото имущество и Прокуратурата на Република България, подписана от главния прокурор г-н Сотир Цацаров и от председателя на КПКОНПИ г-н Пламен Георгиев. Върховна касационна прокуратура е определила 20 дневен срок за извършване на проверката.", "date": "2018.11.28", "title": "КОНПИ има 20 дни да провери жилището, в което живее министърът на финансите"}
{"url": "https://www.faktor.bg/bg/articles/silni-vetrove-otnesoha-pokriva-na-hizha-kom", "text": "Ураганен вятър отнесе покрива на хижа „Ком”. Започнало е набиране на средства и доброволци, които да помогнат за ремонта, съобщават от туристическия обект на страницата си във Фейсбук. Ето какво написаха от хижата: \"Скъпи приятели и любители на планината, обръщаме се към всички с Молба за помощ.През изминалата нощ силния вятър вдигна покрива на хижа Ком нова. Всичко това, което виждате, е в последствие от силния порив на вятъра.Молим за помощ, било то финансова или работна ръка, за да покрием хижата! Всеки който има възможност и иска да помогне нека се свърже с нас 0887514777 и 0884842019. Благодарим ви предварително!!! Номера на банковата сметка за финансова помощ е : BG65UBBS72221010056210 Туристическо дружество Берковица ОББ банк.\" 15 доброволци вече са се отзовали на призива за помощ. Покривът вече е покрит с найлон, има и закупен дървен материал. Не се знае колко пари ще са нужни за възстановяването на покрива. Сградата не е застрахована.", "date": "2018.11.28", "title": "Хижа „Ком” зове за помощ"}
{"url": "https://www.faktor.bg/bg/articles/podaliyat-signala-sreshtu-desislava-ivancheva-e-poluchil-razresheniya-za-stroezhi-v-mladost", "text": "Главният архитект на София Здравко Здравков е издал разрешения за строеж на две сгради в местността \"Камбаните\" на дружеството \"Ваклин груп\", управлявано от Александър Ваклин, показва справка в регистъра на направление \"Архитектура и градоустройство\". Ваклин е подател на сигнала срещу кмета на \"Младост\" Десислава Иванчева, че му е поискала подкуп, за да одобри строежи на дружеството в района. Проектите, които е забавила районната администрация, са именно в \"Камбаните\", се разбра от разпита на Алексадър Ваклин по време на делото срещу Иванчева, заместника й Биляна Петрова и Петко Дюлгеров, сочен за посредник. Здравков е издал разрешенията за строеж на две жилищни сгради преди месец, но те са влeзли в сила на 20 и 21 ноември. От документите не се вижда каква ще бъде застроената площ на сградите, но според посочената 3-та строителна категория всяка ще може да е над 5000 кв. метра. За двете разрешения \"Ваклин груп\" е платило на общината общо 143 254 лева от две еднакви такси, като те зависят от площта на застрояване. До 22 ноември съдружници във \"Ваклин груп\" са били Александър и Славка Ваклин, заедно с регистрираното на Сейшелските острови \"Тасаки холдингс лимитед\", пише\"Дневник\". Офшорната компания обаче напуска дружеството през юни с решение на общото събрание, където е представлявана от Полина Ваклин.", "date": "2018.11.28", "title": "Подалият сигнала срещу Десислава Иванчева е получил разрешения за строежи в \"Младост\""}
{"url": "https://www.faktor.bg/bg/articles/komisiyata-za-diskriminatsiya-globi-izdatel-na-vestnik-i-dade-na-prokuraturata-dvama-zhurnalisti", "text": "Комисията за защита от дискриминация (КЗД) наложи глоба на дружеството издател, както и на самия издател на вестник \"Уикенд\" Мартин Радославов, пише \"Дневник\". Тя е в максимален размер от 2000 лв. За двама от журналистите, работили в изданието, пък е изпратен сигнал до прокуратурата за евентуално извършено лъжесвидетелстване, съобщиха от пресцентъра на КЗД. Делото в комисията е образувано по жалба на ромския активист от Самоков Христо Николов. Решението на КЗД не е влязло в сила и подлежи на обжалване пред съда Глобата е заради публикация във вестника от юни миналата година. Според комисията с написването, публикуването и разпространението на статия със заглавие \"Циганите са българските терористи!\" вестникът и издателят му са осъществили дискриминация под формата на \"тормоз\" и \"подбуждане към дискриминация\". \"Статията представлява поредица от оценъчни изявления, като това, че \"циганите\" са \"истинските терористи\"; \"отказва[т] да следва[т] цивилизованите ни правила\"; служат си \"с насилие и тотално незачитане на законовите и моралните норми\"; \"паразитира[т] все по-нагло\"; \"крада[т], убива[т] и се гавр[ят] с българите\"; че ромите са \"безпросветни отрепки нискочели, смърдящи на фекалии социопати, които продават собствените си деца и могат да ти прережат гърлото за фалшив часовник от 10 лева\"; че са \"неконтролируеми\", \"нагли\" и \"изнасилват, бият или мамят по телефона възрастните ни сънародници\" и пр.\", пише в определението на комисията. Според КЗД се изтъква етническата принадлежност на извършителите на престъпления и така се придава на ромския етнос значението на фактор за извършването на престъпления. \"Изтъквайки етноса на твърдените извършители, се внушава, че ромската им идентичност е обусловила извършването на твърдените престъпления, тоест, че те са извършили престъпленията, понеже са роми. Така се внушава, че ромите са по природа престъпни, че следователно всички роми са такива и всеки ром, в това число и жалбоподателят, следва да се предполага, че е такъв\", пише още в решението на КЗД. Наложената глоба е в максимален размер, тъй като това не е първото подобно нарушение на дружеството - издател на вестника. От КЗД подчертават, че двама от работилите в изданието журналисти, които са разпитани като свидетели по преписката, невярно са посочили, че към април 2018 г., когато се явяват пред комисията, се намират в трудови правоотношения с дружеството - издател на \"Уикенд\", докато в същото време справка от Националната агенция за приходите показва, че договорите им са били прекратени още през февруари. Именно заради това КЗД сезира прокуратурата за лъжесвидетелстване от тяхна страна.", "date": "2018.11.28", "title": "Комисията за дискриминация глоби издател на вестник и даде на прокуратурата двама журналисти"}
{"url": "https://www.faktor.bg/bg/articles/sasht-povdignaha-obvineniya-na-shestima-dushi-sred-koito-rusnak-arestuvan-v-balgariya", "text": "Американските власти съобщиха, че са предявили задочно обвинения в мошеничество в интернет срещу шестима граждани на Русия и двама граждани на Казахстан, предаде ТАСС. Въпросните лица са обвинени в \"широкомащабно мошеничество с интернет реклами\" и причиняване на щети в размер на десетки милиони долари. ТАСС съобщава имената на обвинените, като отбелязва, че един от тях - Александър Жуков (38 г.), е бил задържан по-рано този месец в България. Евгений Тимченко (30 г.) е бил задържан в Естония, а през октомври в Малайзия е бил задържан Сергей Овсяников, също на 30 години. Прокуратурата на източния район на щата Ню Йорк уточнява, че арестите са били осъществени по искане на САЩ. Задържаните очакват екстрадиция, а останалите обвиняеми се издирват.", "date": "2018.11.28", "title": "САЩ повдигнаха обвинения на шестима руснаци, единият е арестуван в България"}
{"url": "https://www.faktor.bg/bg/articles/putin-se-pravi-na-nevinen-krizata-v-kerchenskiya-protok", "text": "Инцидентът в Керченския пролив е провокация, организирана в навечерието на президентските избори в Украйна. Тази позиция изрази президентът на Руската Федерация Владимир Путин, съобщават ТАСС, цитиран от \"Фокус\". С това изявление очевидно руският държавен глава отхвърля безапелационно всякакви упреци и обвинения към Русия, припознавайки я като страна агресор. Нищо, че продължава да разширява своята агресия, разполагайки на границата с Украйна 500 руски военни самолети и 340 въртолета от бойния арсенал на РФ.  „Що се касае до инцидента в Черно море, това е провокация, без всякакво съмнение. Провокация, която е организирана от действащата власт, а мисля и от действащия президент в навечерието на президентските избори в Украйна през март следващата година. Рейтингът на действащия президент е някъде 5 процента и има шанс той да не стигне дори до втория тур, затова е трябвало да направи нещо, за да се изостри ситуацията и да се създадат непреодолими препятствия за неговите конкуренти, преди всичко от опозицията“, заяви Путин на форума на „ВТБ Капитал“ „Русия зове!“.  Освен това руският лидер отбеляза, че руските граничари са изпълнили своя воински дълг при задържането на украинските нарушители на границата.  „А какво трябва да направят граничарите? Военни кораби нахлуват в териториалните води на Русия и не отговорят и не е ясно, какво имат намерение да направят. Как трябва да действат? Ако бяха направили нещо друго, трябваше да ги дадем на съд. Но те изпълниха воинския си дълг, заповедите и по-конкретно, те изпълняваха своите законови функции по защитата на териториалната цялост на Руската Федерация“, заяви Путин.  Президентът посочи още, че киевските власти продават с успех антируски настроения.  „Понякога ми е странно да гледам, въпреки че вече свикнах с много неща, на това, как днешните киевски власти с успех продават антируски настроения. Те вече нямат нищо друго, нямат какво да продават. Създава се впечатление, че каквото и да направят, им се получава“, обясни руският държавен глава.  При това Путин подчерта, че „това е много късогледа политика и тя няма да доведе до нищо добро, защото отслабва днешното украинско ръководство“.  Агенцията припомня, че на 25 ноември три кораба от Военноморските сили на Украйна нарушиха реда за преминаване на военни кораби през териториалните води на Русия при прехода от Черно в Азовско море. За принудителното им спиране в Керченския пролив е използвано оръжие, трима военнослужещи от украинските ВМС са получили леки наранявания, оказана им е медицинска помощ.  Корабите са задържани и доставени в Керч за нарушаване на държавната граница на Русия и е възбудено наказателно дело. Руската страна заяви, че случилото се е провокация, а украинските власти инициираха въвеждане на военно положение. ЕС и НАТО призоваха за деескалация на ситуацията.", "date": "2018.11.28", "title": "Кремъл се прави на невинен: Инцидентът в Керченския пролив е провокация заради изборите в Украйна"}
{"url": "https://www.faktor.bg/bg/articles/putin-obsadil-s-edinstveniya-si-priyatel-erdogan-sigurnostta-na-chernomorskiya-region", "text": "Президентът на Русия Владимир Путин е обсъдил по телефона с турския си колега Реджеп Таийп Ердоган въпроси за сигурността в Черноморския регион в контекста на инцидента в Керченския пролив, съобщи пресслужбата на Кремъл, предава ТАСС. С единствения си приятел, бихме допълнили.  „В контекста на провокирания от киевските власти опасен инцидент в района на Керченския пролив се състоя обмен на мнения по въпросите за стабилността и сигурността в Черноморския регион“, се казва в съобщението. Агенцията припомня, че на 25 ноември три кораба от Военноморските сили на Украйна нарушиха реда за преминаване на военни кораби през териториалните води на Русия при прехода от Черно в Азовско море. За принудителното им спиране в Керченския пролив е използвано оръжие, трима военнослужещи от украинските ВМС са получили леки наранявания, оказана им е медицинска помощ. Корабите са задържани и доставени в Керч за нарушаване на държавната граница на Русия и е възбудено наказателно дело. Руската страна заяви, че случилото се е провокация, а украинските власти инициираха въвеждане на военно положение. ЕС и НАТО призоваха за деескалация на ситуацията.", "date": "2018.11.28", "title": "Путин обсъдил с единствения си \"приятел\" Ердоган сигурността на Черноморския регион"}
{"url": "https://www.faktor.bg/bg/articles/novini/balgariya/pravitelstvoto-prizovava-ruskite-vlasti-da-osvobodyat-nezabavno-zadarzhanite-ukrainski-korabi-i-ekipazhi", "text": "Под ръководството на министър-председателя Бойко Борисов Съветът по сигурността към Министерския съвет проведе заседание. Приета беше позиция на Съвета по сблъсъка между украински и руски кораби в района на Керченския пролив и Азовско море, съобщават от правителствената пресслужба.   В позицията се посочва, че опасното нарастване на напрежението в Азовско море през последните дни е довело до задържане на украински кораби и техните екипажи, както и до раняване на украински военнослужещи. Съветът по сигурността счита, че тези действия от страна на Руската федерация са недопустими.    „В интерес на всички е Руската федерация и Украйна да проявят сдържаност, а напрежението да бъде преодоляно с диалог. Призоваваме руските власти да освободят незабавно задържаните плавателни съдове и техните екипажи. Очакваме Руската федерация да зачита свободата на преминаване през Керченския пролив в съответствие със задълженията на руската страна съгласно действащото международно право“, пише още в позицията.    Съветът по сигурността към МС ще продължи да следи внимателно ситуацията, включително в тясно сътрудничество с партньорите в ЕС и НАТО.", "date": "2018.11.28", "title": "Правителството призовава руските власти да освободят незабавно задържаните украински кораби и екипажи"}
{"url": "https://www.faktor.bg/bg/articles/novini/svyat/burya-predizvika-navodneniya-i-haos-v-sidni", "text": "Внезапна буря връхлетя Сидни, като наводни улици и предизвика хаос в най-големия австралийски град. Отменени са близо 130 вътрешни и международни полета, а над 8000 души са без ток. Един човек е загинал при катастрофа по време на бурята, а двама полицаи са сериозно пострадали, след като върху тях паднало дърво, докато помагали на блокирани на пътя хора. Австралийското бюро по метеорология съобщи, че само за няколко часа в Сидни е паднал толкова дъжд, колкото е обичайното количество за цял месец. 13 души са били спасени от наводненията, а около 500 са потърсили помощ, съобщи Службата за гражданска защита. Властите призоваха хората да не пътуват, за да се избегнат нови произшествия.", "date": "2018.11.28", "title": "Буря предизвика наводнения и хаос в Сидни"}
{"url": "https://www.faktor.bg/bg/articles/novini/svyat/donald-tramp-koefitsientat-mi-na-inteligentnost-ne-mi-pozvolyava-da-vyarvam-v-klimatichnite-promeni", "text": "\"Моят коефициент на интелигентност не ми позволява да вярвам в климатичните промени\", каза Доналд Тръмп пред в. Вашингтон пост. Американският президент коментира пред журналисти от изданието няколко доклада, включително на неговата администрация на ООН, в които се посочва, че глобалното затопляне и предизвиканите от него промени в околната среда, се превръщат във все по-голяма заплаха за света.  \"Проблемът ми, че моето ниво на интелигентност е над средното. Това обаче не означава, че вярвам в климатичните промени\", посочи още той. \"Въздухът и водата в САЩ в момента са най-чистите в историята на страната. Вижте какво е положението в Русия, Китай и страните в Южна Америка\", коментира още стопанинът на Белия дом.", "date": "2018.11.28", "title": "Доналд Тръмп: Коефициентът ми на интелигентност не ми позволява да вярвам в климатичните промени"}
{"url": "https://www.faktor.bg/bg/articles/novini/svyat/-greshka-ili-iztarvana-informatsiya-ruskata-darzhavna-vneshtorgbank-otpusnala-na-tsar-kredit-ot-12-mlrd-dolara", "text": "Бедната Централноафриканска република извади голям късмет във вторник, поне на хартия, след като получи заем от 12 милиарда долара от руската държавна Външнотърговска банка (ВТБ), предаде агенция Ройтерс, цитирана от БТА. Сумата фигурира във финансовия доклад на банката за тримесечието, публикуван от Руската централна банка. В доклада е включена таблица с финансовите претенции на ВТБ към десетки държави до 1 октомври т.г. Срещу Централноафриканската република (ЦАР) стои сумата от 801 933 814 000 рубли (12 милиарда долара), което е над шест пъти брутния вътрешен продукт на страната. Агенция Ройтерс е потърсила информация от банката относно заема. Финансовата институция е отговорила, че реално такъв заем не съществува.  \"ВТБ няма експозиция от подобен размер в ЦАР. Най-вероятно става дума за операционна грешка в системата, когато са били кодирани страните\", посочи банката в изявление, изпратено до Ройтерс. ВТБ не посочи кой е отговорен за грешката и как подобна огромна сума е била публикувана без да бъде забелязана, отбелязва агенцията. Говорителят на правителството на ЦАР Анге Максиме Казагуи заяви, че няма информация за такъв заем. \"Но не звучи правдоподобно, защото 11 милиарда долара е над дълговия капацитет на ЦАР\", каза той. Централноафриканската република има население от пет милиона души, а брутният й вътрешен продукт възлиза на 1,95 милиарда долара, по данни на Световната банка. Припомняме, че в началото на 2018 година по молба на президента на ЦАР Фостен-Арканжа Туадера Русия изпрати голяма партия оръжия и боеприпаи и 180 инструктури за подготовката на местните военнослужещи. През октомври тази година руското МВнР заяви, че Русия ще продължи доставките на военна продукция за ЦАР, а руското министерство на отбраната ще открие там свое представителство. Руснакът Валерий Захаров е назначен за съветник по сигурността на президента на ЦАР. На теротирята на страната се намират около 400 наемници от частната военна компания \"Вагнер\" свързана с близкия до Путин милиардер Евгений Пригожин, както и други компании за търсене и разработване на находища от злато и полезни изкопаеми.  В края на юли тази година трима руски журналисти Орхан Джемал, Александър Расторгуев и Кирил Радченко, които разследваха доставките на руско оръжие и дейността на ЧВК, бяха убити.", "date": "2018.11.28", "title": "\"Грешка\" или изтървана информация: Руската държавна Внешторгбанк отпуснала на ЦАР кредит от 12 млрд. долара"}
{"url": "https://www.faktor.bg/bg/articles/ayatolah-ali-hamenei-iran-tryabva-da-uvelichi-voennite-si-vazmozhnosti", "text": "Иран трябва да увеличи военните си възможности и готовността си, за да откаже враговете си, заяви върховният водач на Ислямската Република аятолах Али Хаменеи в сряда, по време на среща с командирите от военноморските сили на страната, предава Reuters. „Увеличете възможностите и готовността си, колкото можете, така че враговете на Иран дори да не смеят да заплашват този велик народ“, цитират думите на аятолаха на неговата уеб страница. Хаменеи е добавил, че „Ислямската Република няма намерение да започва война с никой“.", "date": "2018.11.28", "title": "Аятолах Али Хаменеи:  Иран трябва да увеличи военните си възможности"}
{"url": "https://www.faktor.bg/bg/articles/novini/svyat/izklyuchiha-makedonski-ministar-ot-partiyata-mu", "text": "„Партията за движение на турците в Македония“ (ТХП) изключи бившия председател на фракцията Аднан Чахил и поиска от премиера Зоран Заев до го освободи от функцията министър без портфейл, отговарящ за чуждестранните инвестиции, предава скопското електронно издание „МКД“. „Това е решение е естествен епилог, който произтича от безпринципните действия на Чахил, който не само отхвърля програмните разпоредби и устава на ТХП, но и със своя неетичен и недемократичен подход вреди на репутацията на партията и етническата общност, която тя представлява. Уставът и ценностите на ТХП налагат изключване на всеки член, който работи противно на интересите на партията“, гласи съобщението на фракцията. Същевременно, от там добавят, че са санкционирани и другите членове на ТХП, които са участвали в подобни противоуставни действия. „С това решение ръководството на ТХП още веднъж показва на дело че и в бъдеще ще показва нулева толерантност към деструктивни личности и несъвестно изпълнение на работата“, се обяснява в изявлението. Изданието припомня, че преди една година Чахил бе отстранен от ръководния пост в партията, който бе зает от Енес Ибрахим.", "date": "2018.11.28", "title": "Изключиха македонски министър от партията му"}
{"url": "https://www.faktor.bg/bg/articles/pravitelstvoto-odobri-razhodite-za-ruskite-su-25-i-su-29", "text": "Правителството прие Проект за инвестиционен разход \"Възстановяване на летателната годност на самолети Су-25\". В документа е представена необходимостта от възстановяването на летателната годност на самолетите Су-25. Необходимите средства за изпълнение на проекта са до 99 012 000 лв. с ДДС (82 510 000 лв. без ДДС). Изпълнението на Проекта ще позволи възстановяване на летателната годност на самолетите Су-25 и запазване на придобити отбранителни способности в периода до придобиване на новия тип боен самолет и достигането до оперативна готовност за използване на същия за действия по земни/надводни цели - роля \"Въздух - Повърхност\". Правителството одобри също допълнителни разходи в размер до 82 510 000 лв. по бюджета на Министерството на отбраната за 2018 г., за сключване на договор/и за възстановяване на летателната годност на самолети Су-25. Необходимите средства за изпълнението на проекта се осигуряват за сметка на преструктуриране на разходите по централния бюджет за 2018 г. Правителството прие проект за инвестиционен разход \"Осигуряване на летателната годност на самолети МиГ- 29\". В документа са представени необходимостта от осигуряване на летателната годност на част от самолетите МиГ-29. Основните параметри на проекта за инвестиционен разход са: брой самолети - 8; ориентировъчна цена - до 81 294 416 млн. лв. без ДДС. Проектът за инвестиционен разход за осигуряване на летателната годност на самолетите МиГ-29 е пряко свързан с изпълнението на задачата по Air Policing в единната интегрирана система за ПВО на НАТО (NATINAMDS), като част от ангажиментите на България към Алианса по отношение на охраната на въздушното пространство. Реализирането на проекта е в пряка зависимост от осъществяването на проекта за придобиване на нов тип боен самолет и е от изключителна важност, както за националната сигурност и отбраната на страната, така и за прилагане на механизмите на колективната отбрана на НАТО и общата политика за сигурност и отбрана на ЕС. Осигуряването на летателната годност на самолети МиГ-29 ще позволи запазването на придобити отбранителни способности в периода до придобиване на новия тип боен самолет и в транзитния период на усвояването и декларирането му в оперативна готовност. Правителството одобри също така допълнителни разходи по бюджета на Министерството на отбраната за 2018 г. в размер до 45 739 959 лв., за сключване на договори за осигуряване на летателната годност на самолети МиГ-29 по рамково споразумение с AO \"РСК \"МиГ\". Средствата се осигуряват за сметка на преструктуриране на разходите по централния бюджет за 2018 г. Със сключването на договорите ще се създадат необходимите условия Военновъздушните сили да поддържат способности за контрол на въздухоплаването и за гарантиране на въздушния суверенитет (Air Policing), за прилагане на механизмите на колективната отбрана на НАТО и общата политика за сигурност и отбрана на Европейския съюз.", "date": "2018.11.28", "title": "Правителството одобри почти 100 милиона за ремонта на руските Су-25 и Су-29"}
{"url": "https://www.faktor.bg/bg/articles/ninova-yahna-protestite-na-pensionerite", "text": "Корнелия Нинова яхна протестите на пенсионерите. Лидерката на БСП подкрепя исканията на стачкуващите от третата възраст за преизчисляване на всички пенсии. Това стана известно след среща в Народното събрание на Нинова с представители на протестиращите пред събранието пенсионери. На брифинг в парламента тя заяви, че ще предложат в бюджета на държавното обществено осигуряване да залегне преизчисляването на всички пенсии. Посочваме източника на средства - увеличаването на максималния осигурителен праг, каза тя. По думите й преизчисляването ще струва около 800 милиона лв. на бюджета. Ние сме единствената партия, която през 2008 г. реално при управление е преизчислила всички пенсии, посочи Нинова. По думите й сегашният размер на пенсиите изостава много от цените, които се вдигат в последните месеци.  При една по-сурова зима много от нас няма да оцелеят при тези увеличения на разходи, заявиха представители на протестиращите пенсионери. Те посочиха, че се чувстват забравени и че гласът им не се чува. Сега народните представители трябва да покажат, че мислят за народа, казаха те. Те посочиха, че са се обединили за днешния протест.", "date": "2018.11.28", "title": "Нинова яхна протестите на пенсионерите"}
{"url": "https://www.faktor.bg/bg/articles/kabinetat-obsazhda-proekt-za-prebroyavane-na-naselenieto-prez-2021-g", "text": "На седмичното редовно заседание на кабинета ще бъдат отпуснати персонални пенсии. Това предвижда дневният ред на програмата на министрите, предаде БГНЕС. В дневния ред е включено още да се отпуснат допълнителни средства по бюджетите на общините за нуждите на предучилищното и училищното образование, както и за реализацията на дейности по програмата „Информационни и комуникационни технологии“.  Министрите ще обсъдят и проект за преброяване на населението и жилищния фонд през 2021.  Преброяването на населението и жилищния фонд е най-мащабното изчерпателно статистическо изследване и един от основните източници за събиране на данни за броя и характеристиките на населението и жилищния фонд в страната. Законопроектът определя 22 януари 2021 година за референтната дата, към която ще се отнасят събраните по време на преброяването данни. Периодът за подготовка и провеждане на преброяването е съобразен с подготовката и провеждането на два изборни процеса през 2021 година - за народни представители и за президент и вицепрезидент, с оглед на ангажиментите на общинските администрации в изборния и преброителния процес. Преброяването ще се проведе в периода от 22 януари до 15 февруари 2021 година. Последното преброяване на населението на България бе осъществено в началото на 2011 година. Според официалните данни от тогава населението на страната е 7 364 570 души. От тях 3 777 999 (51.3%) са жени и 3 586 571 души (48.7%) са мъже, или на 1 000 мъже се падат 1 053 жени.", "date": "2018.11.28", "title": "Преброяват ни преди редовните парламентарни и президентски избори през 2021 г."}
{"url": "https://www.faktor.bg/bg/articles/studenti-po-evropeistika-vrashtat-na-dneven-red-temata-za-balgarskoto-evropredsedatelstvo", "text": "Студенти по европеистика организират днес неформална дискусия в Софийския университет под надслов „Българското председателство отблизо“. Пред БНР един от организаторите на събитието – студентката Александра Ваковска, обясни: „Искахме да върнем тази тема на дневен ред и да информираме малко повече както студентите, така и другата част от гражданското общество за председателството. Искаме да се съсредоточим най-много върху фактите и отчетите за това какво е свършено, обзор за това с какво наистина сме помогнали, какво сме дали на Европа, като премахнем мненията, създадени чрез фалшиви новини, които понякога могат да объркат гражданското общество“. На събитието ще бъдат обсъдени приоритетите по време на Българското председателство, каза Ваковска и добави, че са се съсредоточили предимно към бъдещето на ЕС и бъдещето на младите. \"Един от най-важните приоритети за Българското председателство бяха младежките политики, а няма отговор от младите. Искаме да дадем точно това - ние дали сме съгласни с тях, какво мислим за тях, как те ще бъдат интегрирани\", коментира Ваковска. По думите й събитието се промотира предимно във Фейсбук.", "date": "2018.11.28", "title": "Студенти по европеистика връщат на дневен ред темата за Българското европредседателство"}
{"url": "https://www.faktor.bg/bg/articles/podpisano-izborite-za-prezident-na-ukrayna-shte-sa-na-31-mart-2019-g", "text": "Президентът на Украйна подписа Закона за утвърждаване на Указа „За въвеждане на военно положение в Украйна“, съобщи прессекретарят на държавния глава Святослав Цеголко в „Туитър, предава агенция УНИАН, цитирана от \"Фокус\". На 26 ноември Върховната Рада утвърди указа на президента за обявяване на военно положение в редица области на Украйна за 30 дни. В полза на това решение гласуваха 276 депутата. Мярката се въвежда във Винницка, Луганска, Николаевска, Сумска, Одеска, Харковска, Черниговска, Донецка, Запорожка и Херсонска области, както и във вътрешните води на Азовско-Керченската акватория от 14:00 на 26 нормври до 14:00 на 26 декември 2018 година. Председателят на Върховната рада Андрей Парубий на 28 ноември подписа постановлението за назначаване на изборите за президент на Украйна на 31 март 2019 година, съобщава пък агенция „Укринформ“. Съответстващият статут на документа е обозначен на сайта на украинския парламент. „Назначават се поредните избори за президент на Украйна в неделя, 31 март 2019 година“, се казва в съобщението. Както е известно, отбелязва агенцията, в условията на военно положение в Украйна не могат да се провеждат избори. Именно затова на 26 ноември Върховната рада гласува за внедряване на режима на военно положение за 30 дни, а не за 60. Това е направено, за да може предизборната кампания да започне навреме – на 31 декември. Поредните парламентарни избори в Украйна трябва да се състоят на 27 октомври 2019 година.", "date": "2018.11.28", "title": "Порошенко подписа закона за въвеждане на военно положение в Украйна"}
{"url": "https://www.faktor.bg/bg/articles/novini/svyat/v-germaniya-zabraniha-na-detsata-da-ostavyat-pisma-za-dyado-koleda-na-elhata", "text": "Общинските власти в баварския град Рот забраниха на децата да оставят писмата си до Дядо Коледа върху коледната елха в центъра на града, съобщи Дойче веле. В този град от години е имало такава традиция. Желанията на малките палавници се изпълнявали благодарение на спонсорите. Тази година обаче дългогодишната традиция била отменена, тъй като тя противоречала на новия закон за личните данни. Проблемът е в това, че в писмата децата дават домашните си адреси за доставка на подаръците.", "date": "2018.11.28", "title": "В Германия забраниха на децата да оставят писма за Дядо Коледа на елхата"}
{"url": "https://www.faktor.bg/bg/articles/novini/balgariya/deputatite-othvarliha-povishavane-na-minimalnata-pensiya-do-300-leva", "text": "Депутатите гласуваха увеличение на минималната пенсия от 1 юли догодина до 219, 43 лева. Досега минималното плащане за възраст е 207,60 лева. Максималната пенсия също се променя от средата на следващата година и тавана вече ще бъде 1200 лева. От опозицията БСП и ДПС предложиха минималната пенсия да стане 300 лева. Предложението обаче не беше прието от управляващите с мотив, че няма достатъчно средства за подобни плащания в заложения бюджет на НОИ. Вдигането на минималната пенсия стана и повод за спорове в пленарната зала. Един срещу друг скочиха депутати от БСП, ДПС и Обединените патриоти. Опозицията обвини Обединените патриоти, че не спазват изборните си обещания, от своя страна те репликираха, че все пак са осигурили някакво увеличение на пенсиите и обвиниха за липсата на пенсионна реформа БСП и ДПС.", "date": "2018.11.28", "title": "Депутатите отхвърлиха повишаване на минималната пенсия до 300 лева"}
{"url": "https://www.faktor.bg/bg/articles/novini/svyat/razrastva-se-targovskata-voyna-mezhdu-kosovo-i-sarbiya", "text": "Разраства се търговската война между Косово и Сърбия, след като преди седмица Прищина наложи 100-процентни мита на сръбските и босненските стоки. В Косово започна кампания за бойкот на сръбските стоки, а в столицата Прищина беше открит търговски панаир под мотото \"Купувайте албанското!\".  Косово наложи драстичните мита за сръбски стоки, заради - както твърди - \"агресивна кампания\" от страна на Сърбия. Прищина смята Белград за виновен за това, че Интерпол отхвърли молбата за членство на Косово.", "date": "2018.11.28", "title": "Разраства се търговската война между Косово и Сърбия"}
{"url": "https://www.faktor.bg/bg/articles/es-shte-osadi-rusiya-za-situatsiyata-v-azovsko-more", "text": "Днес Европейският съюз ще осъди Русия за ситуацията в Азовско море с декларация, но в нея няма да има конкретни призиви за санкции срещу Кремъл, съобщава УНИАН, като се позовава на информация от брюкселския журналист на „Радио Свобода“ Рикард Йозвяк. „Декларацията на ЕС28 (28 страни-членки на Съюза) трябва да се появи днес. Конкретни призиви за санкции няма и вероятно няма да има и дума за обсъждането им“, посочва източникът, цитиран от \"Фокус\". По-рано Йозвяк е съобщил, че Брюксел работи над съвместно заявление по повод задържането на три украински кораба и екипажите им от руските граничари в Керченския пролив. По неговите думи, около 6-7 страни от ЕС разглеждат въвеждането на нови санкции срещу Москва.", "date": "2018.11.28", "title": "ЕС ще осъди Русия за ситуацията в Азовско море"}
{"url": "https://www.faktor.bg/bg/articles/novini/balgariya/katastrofa-s-dva-tira-zatrudni-dvizhenieto-mezhdu-veliko-tarnovo-i-ruse", "text": "Поетапно се пропускат автомобилите по пътя Велико Търново-Русе, който по-рано беше затворен заради катастрофа между два товарни автомобила в района на село Поликраище. Пострадали при катастрофата няма. В област Велико Търново движението се извършва при зимни условия. В Прохода на Републиката, в района на разклона за село Нацовци, са закъсали три товарни автомобила, движението се регулира от екипи на „ Пътна полиция”. Въведено е временно ограничение за движението на товарни автомобили с маса над 12 тона по пътя Шумен-Русе. Тежкотоварните автомобили ще бъдат спирани на изграден контролно-пропускателен пункт край село Струйно, съобщиха от МВР-Шумен. От там уточняват, че движението ще бъде възстановено, след като бъде почистен и обезопасен пътният участък от фирмата, която се грижи за поддържането на пътя.", "date": "2018.11.28", "title": "Катастрофа с два тира затрудни движението между Велико Търново и Русе"}
{"url": "https://www.faktor.bg/bg/articles/novini/svyat/prolivni-dazhdove-prichiniha-navodneniya-v-odrin", "text": "Затворени са главни пътища, улици са под вода. Главни пътища в окръга са затворени, съобщава турската телевизия НТВ. Улици в град Одрин са под вода, наводнени са приземни етажи.  Затворени за движение са пътищата Хавса – Одрин и Къркларели – Одрин. Затруднения при движението има по главния булевард в град Одрин – „Ататюрк”.  Очаква се валежите да продължат и утре.", "date": "2018.11.28", "title": "Проливни дъждове причиниха наводнения в Одрин"}
{"url": "https://www.faktor.bg/bg/articles/kiev-vaorazhenata-agresiya-na-rusiya-zasyaga-i-balgarite", "text": "\"Атаките на Русия срещу украинските кораби са акт на въоръжена агресия - тя засяга регион, където живее българска общност\", заяви по време на пресконференция Н. Пр. Виталий Москаленко - извънреден и пълномощен посланик на Украйна в България, по повод напрежението с Русия в Керченския проток. По думите му, за разлика от Крим, този конфликт е нападение. \"Русия всъщност разшири военните си действия\", каза дипломатът и подчерта, че от страна на Украйна не е имало провокация. Според него Русия с месеци е блокирала украински търговски кораби в Азовско море. \"Това се отразява негативно на работата на украински пристанища\", изтъкна Москаленко, цитиран от \"Фокус\". Той добави, че тези агресивни действия засягат целия Югоизточен регион на Украйна, където живее и българската историческа общност. Затова, според него, до известен смисъл събитията пряко засягат интересите на България. Във връзка с въведеното военно положение в 10 области на Украйна посланикът увери, че на украинските граждани от български произход ще бъдат гарантирани пълни права и свободи. По думите му не всички клаузи и точки на това военно положение ще бъдат моментално реализирани. \"Тези мерки, които предвижда военното положение, ще бъдат въведени само в случай на нападение на Руската федерация\", коментира дипломатът. Той уточни, че към момента банковата система в Украйна работи, както и, че има всички възможности за провеждане на митинги и събрания. Попитан дали е провел разговори с българското Министерство на външните работи, посланикът поясни, че е имал такива в понеделник, както и че днес ще разговаря по въпроса с вицепремиера и министър на външните работи Екатерина Захариева. \"От българската страна има определени изказвания по въпроса от името на президента на Република България Румен Радев, който се изказа за незабавно връщане и освобождаване на корабите от страна на Руската федерация, както и г-н Бойко Борисов, министър-председател. Очакваме подобно от другите организации и страни. Имам предвид НАТО, ЕС, САЩ, Румъния, Полша, Прибалтийски страни, Турция, Грузия и цяла редица други държави, които всъщност съвсем ясно и стриктно определиха по повод на този случай Русия като агресор\", каза още Н. Пр. Москаленко.", "date": "2018.11.28", "title": "Киев: Въоръжената агресия на Русия засяга и българите"}
{"url": "https://www.faktor.bg/bg/articles/hilyadi-evakuirani-ot-10-targovski-tsentara-v-moskva", "text": "Няколко хиляди души са били евакуирани от 10 столични търговски центрове поради съобщения за заплахи от експлозия, съобщи ТАСС по данни на спешните служби. \"Оперативните служби получиха съобщения за опасност от експлозия в повече от 10 търговски центрове, като няколко хиляди души бяха евакуирани от сградите\", каза източникът на агенцията. Сред евакуираните търговски центрове са \"Цветният\", \"Атриум\", \"Мегаполис\". По-рано бе съобщено и за заплахи от експлозия в търговските центрове „Капитолий“ и „Горбушкин двор“, от които посетителите и персоналът са евакуирани. На място полицаи и обучени кучета обследват територията на търговските центрове.", "date": "2018.11.28", "title": "Хиляди евакуирани от 10 търговски центъра в Москва"}
{"url": "https://www.faktor.bg/bg/articles/ekspert-ako-velikobritaniya-reshi-che-ostava-v-es-redno-e-i-drugite-darzhavi-chlenki-da-kazhat-mnenieto-si", "text": "„Великобритания понякога използва процедурите в посока на това да получи по-благоприятно третиране за сметка обаче на доверието в тези процедури и на ефективността на работа на ЕС“. Това заяви в предаването „Преди всички“ на БНР Вихър Георгиев – преподавател в Софийския университет. Съдът на ЕС в Люксембург се събра спешно и започна разглеждането на въпроса дали Великобритания може едностранно да се откаже от Брекзит. По думите му решението на съда е от изключителна важност предвид усилията и времето, които бяха вложени в този процес. Според Георгиев хипотетично е възможно произнасянето на съда да стане още преди 11 декември, когато британският парламент трябва да реши – сделка по Мей или Брекзит без сделка. Той обаче обясни: „Би било супер бързо такова произнасяне. Съдът в такива случаи обикновено разглежда делата в рамките на много месеци. Съдът си дава сметка за спешността на въпроса. От самото начало решението е да се действа в много по-кратки срокове и с облекчена процедура. Възможно е. Освен това гласуването на 11 декември най-вероятно няма да произведе желания резултат. Така че и да се произнесе по-късно съдът, няма да е фатално“. Много важно е да се знае – дали една държава може да каже, че излиза от ЕС и след няколко месеца да размисли, коментира Георгиев и добави: „Ако е възможно - такова едностранно излизане всъщност може да се окаже, че това създава повече проблеми“. Той посочи, че е интересен и въпросът в случай, че държавата размисли и повече не иска да излиза от ЕС, какво обаче казват останалите държави-членки и какво става, ако те не са размислили. Георгиев смята, че ако Великобритания реши, че иска да остане в ЕС, е редно и другите държави-членки да кажат своето мнение. По думите му включително и гражданите на Европа трябва да бъдат изслушани по темата и да бъдат взети предвид и техните притеснения. Въпросът е доколко споразуменията ще бъдат изпълнени добросъвестно, каза още Вихър Георгиев и подчерта, че нивото на цинизъм при британските политици спрямо споразумението е значително.", "date": "2018.11.28", "title": "Експерт: Ако Великобритания реши, че остава в ЕС,  редно е и другите държави-членки да кажат мнението си"}
{"url": "https://www.faktor.bg/bg/articles/novini/balgariya/gechev-nedovolen-ot-srednoshtnite-zasedaniya-v-parlamenta", "text": "\"Не е нормално да има среднощни заседания и бюджетите да се приемат в 3 – 4 часа сутринта. В България бюджетът се приема в последните години по един удивителен начин. Унгария си приеха бюджета в средата на годината. В Унгария, Чехия, Полша имат по три месеца обсъждане на бюджета\", заяви пред бТВ депутатът от БСП – Румен Гечев, забравяйки, че всички правителства досега също са представяли бюджета по този начин.  Според него този бюджет не гарантира икономическо развитие на България и прилича на безпилотно летене.  Гечев критикува управляващите, че не са обвързали бюджет 2019 с икономическия растеж.  „Проектът „Белене“ е заложен от 80-те години, вече сме 2018 г. Вместо с „Южен поток“ ние да подаваме газ към Турция, ние да взимаме транзитните такси и да имаме стратегическо предимство, сега ще чакаме газта през Турция“, коментира депутатът темата за големите енергийни проекти и какво ще се случи с „Турски поток“.", "date": "2018.11.28", "title": "Гечев недоволен от \"среднощните заседания\" в парламента"}
{"url": "https://www.faktor.bg/bg/articles/moskva-razpolaga-oshte-edin-divizion-s-400-v-okupiraniya-krim", "text": "Зенитно-ракетна система С-400 „Триумф“, след стрелба на полигона, ще бъде доставена в пункта за постоянна дислокация в Крим, съобщи в сряда пред агенция „Интерфакс“ представителят на Южния военен окръг (ЮВО) полковник Вадим Астафиев. „В най-скоро време нова зенитно-ракетна система ще застъпи на боево дежурство по защитаването на въздушното пространство на Русия“, заяви Астафиев. По неговите думи, по-рано зенитно-ракетният дивизион успешно е изпълнил първите стиковъчни стрелби на полигон в Астраханска област.  Противовъздушната отбрана на окупирания от Русия Крим е осигурявана от три дивизиона С-400.", "date": "2018.11.28", "title": "Москва разполага още един дивизион С-400 в окупирания Крим"}
{"url": "https://www.faktor.bg/bg/articles/novini/balgariya/dps-sa-protiv-deputatskite-zaplati-da-badat-zamrazeni", "text": "\"Догодина ще има избори 3 пъти\", прогнозира пред бТВ зам.-председателят на бюджетната комисия Йордан Цонев от ДПС. Според него предсрочният парламентарен вот е неизбежен. \"Оставката на Валери Симеонов е победа на гражданското общество, каза Цонев. От ДПС са против депутатските заплати да бъдат замразени.  \"Ние смятаме, че работим, избирателите също могат да кажат, че събота и неделя нашите депутати не почиват, правят срещи, обикалят районите. Ние сме за това качеството на нашия труд да се повишава, но не по този популистки начин да обявяваме на хората: \"Не ни давайте пари, защото ние не ги заслужаваме\". Ами добре тогава, да не получаваме никакви пари. Ние разчитаме на тези пари\", подчерта той. Според него, най-големият недостатък на бюджета е, че не е ориентиран към икономическия цикъл.  \"Многото разходи в тези неформирани сфери не са насочени към реформи, а към неефективни плащания\", смята той. По повод бюджета за здраве за догодина Цонев посочи, че всяка година се дават все повече пари в здравеопазването и всяка година пациентите и лекарите са все по-недоволни. По думите му бюджетът за здравеопазване за 20 години е нараснал 8 пъти, а според него 80 пъти е нараснало недоволството от системата на здравеопазването.", "date": "2018.11.28", "title": "ДПС са против депутатските заплати да бъдат замразени"}
{"url": "https://www.faktor.bg/bg/articles/novini/svyat/vselenskata-patrirashiya-razpusna-ruskata-pravoslavna-tsarkva-v-zapadna-evropa", "text": "Светият синод на Вселенската патриаршия отмени патриаршеския томос от 1999 година, с който се потвърждава създаването на Руска православна архиепископия за Западна Европа под юрисдикцията на Вселенската патриаршия, съобщава Оrthodoxie.  Заседанието на Светия синод на Вселенската патриаршия започна на 27 ноември в Истанбул и ще продължи до 29 ноември, като се очаква на това заседание да бъде утвърден томос за независимостта на Украинската православна църква. Томосът ще бъде връчен от патриарх Вартоломей на предстоятеля на единната поместна украинска църква, който бъде избран на обединителния събор през декември.  РПЦ, която е категорично против автокефалия на УПЦ на 15 октомври прекрати евхаристийното си общение с Вселенската патриаршия и призова и останалите православни църкви да я последват.", "date": "2018.11.28", "title": "Вселенската патрирашия разпусна руската православна църква в Западна Европа"}
{"url": "https://www.faktor.bg/bg/articles/novini/svyat/zapadni-medii-azovsko-more-veche-e-prakticheski-rusko-konfliktat-se-prehvarlya-v-cherno-more", "text": "Динамиката на конфликта между Русия и Украйна практически незабелязано се прехвърли в Черно море. Инцидентът в Азовско море е демонстрация колко малко Путин се страхува от ответна реакция на Запада, пише в редакционна статия The Washington Post.. Морският инцидент между руски и украински кораби напомни, ме конфликтът между двете страни не е приключил и във всеки момент може да започне с нова сила, пише Le Figaro. Руснаците винаги са гледали на Украйна като на буферна зона между Русия и \"западните завоеватели\", докато украинците се стремят към членство в НАТО и ЕС, коментира изданието. Азовско море вече е практически руско. Макар че Украйна може да разчита на моралната подкрепа на демократичните държави, пряка военна подкрепа от страна на НАТО е илюзорна, заради твърде високия риск от ескалация и твърде силов отговор от Русия. , прогнозира  Neue Zürcher Zeitung. Популярността на руския президент Владимир Путин е паднала до най-ниското ниво отпреди анексирането на Крим от Русия. В същото време Поорошенко силно изостава в проучванията на общественото мнение точно преди кампанията за президентските избори. Засилването на напрежението е изгодно и за двамата, коментира Financial Times.", "date": "2018.11.28", "title": "Западни медии: Азовско море вече е практически руско, конфликтът се прехвърля в Черно море"}
{"url": "https://www.faktor.bg/bg/articles/arkticheska-vazdushna-masa-nahluva-v-balgariya-temperaturite-padat-pod-minus-15-gradusa", "text": "В момента сняг вали в по-голямата част на Северна България, високите полета на Западна и планините, а дъжд в някои източни райони и в низините на Южна България. Днес през деня ще продължи да нахлува арктична въздушна маса и ще вали в почти цялата страна, но след обяд от северозапад преваляванията постепенно ще отслабват, а по-късно след обяд и привечер в северозападната половина на страната  ще започнат да спират. Температурите в следобедните часове днес ще бъдат от минус 1 до минус 5 градуса в Северна България  и  до 6-7 градуса в крайните югозападни райони. През нощта сняг ще вали в южните райони, като там преваляванията ще спрат утре преди обяд.  Утре страната ще осъмне със снежна покривка на почти цялата си територия. През деня облачността ще бъде значителна, с разкъсвания в северозападната половина. Слаби превалявания от сняг ще има в планините  и крайните югоизточни райони. Дневните температури в голяма част от страната ще бъдат отрицателни, от минус 4 до плюс 2 градуса. Много студено ще бъде сутрин в петък и събота, когато на места минималните температури ще достигнат стойности до около и под минус 15 градуса. Постепенно затопляне, отначало в планините и южните райони,  ще започне в края на седмицата, но в Дунавската равнина температурите сутрин ще остават около и под минус 10 градуса, а денем - под нулата, до понеделник, вторник следващата седмица.", "date": "2018.11.28", "title": "Арктическа въздушна маса нахлува в България,  температурите падат под минус 15 градуса"}
{"url": "https://www.faktor.bg/bg/articles/novini/svyat/konflikt-v-tochnoto-vreme-tselta-e-ikonomichesko-zadushavane-na-ukrainskite-pristanishta", "text": "Според най-тиражирания вестник в Германия - Die Sueddeutsche Zeitung, руските действия в Азовско море са насочени към икономическо задушаване на украинските пристанища Мариупол и Бердянск.  „За украинците е важно да защитават принципа за свободно преминаване на кораби към Азовско море и достъпа до важните пристанища Мариупол и Бердянск, които се намират там\", е заключението на редакцията. Вестникът припомня, че в края на краищата, международната общност не признава нито присъединяването на Крим към Русия, нито претенциите на Москва за изключителния контрол над зоната от 12 мили край брега на полуострова. Въпреки това руските гранични служители, според данни от Киев, са извършили проверки и временно са задържали кораби в залива на Керч около 200 пъти. Според украинската страна „целта е постепенно да се предприемат икономически мерки за задушаване на пристанищата в Мариупол и Бердянск\". Чуждестранните кораби все по-често отказват да влязат в тези пристанища\", отбелязва Süddeutsche Zeitung, цитиран от \"Фокус\".", "date": "2018.11.28", "title": "Конфликт в точното време: целта е икономическо задушаване на украинските пристанища"}
{"url": "https://www.faktor.bg/bg/articles/novini/svyat/k-volkar-rusiya-ima-namerenie-da-vzeme-pod-ednostranen-kontrol-dostapa-do-ukrainskite-pristanishta", "text": "\"Събитията в Керченския пролив показаха, че Русия има намерение да вземе под едностранен контрол достъпа до украинските пристанища, в частност пристанището на Мариупол\", смята специалният представител на Държавния департамент на САЩ за Украйна Курт Волкър, цитиран от  \"Укринформ\". \"Русия претендира за едностранното право да контролира този достъп, там е проблемът. Но това не означава непременно, че Русия ще предприеме ново настъпление по суша\", коментира той. По думите му, би било изненадващо, ако Москва опита за \"пробие\" наземен коридор в Крим. Волкер подчертал, че опитът за контрол над морската теротироя е достатъчно обезпокоителен.", "date": "2018.11.28", "title": "К. Волкър: Русия има намерение да вземе под едностранен контрол достъпа до украинските пристанища"}
{"url": "https://www.faktor.bg/bg/articles/valeri-simeonov-nasmete-bsp-vie-dadohte-4-glasa-za-uvelichenieto-na-minimalnite-pensii-na-300-leva", "text": "ДПС и БСП предложиха минималната пенсия догодина да стане 300 лева. Това доведе до люти спорове в пленарна зала между представители представителите на опозицията и но Обединени патриоти, чието предизборно обещание беше предлаганият ръст.  Това, което казвате е манипулация. През 2016 година, когато се гласуваше баланса на бюджета и увеличението на пенсиите на 300 лева, вие дадохте 4 гласа, скочи лидерът на НФСБ Валери Симеонов по повод обвиненията от страна на БСП и Георги Гьоков, който обяви от парламентарната трибуна, че по онова време социалистите са гласували \"за\" и обвини Патриотите, че са излъгали за повишаване на пенсиите.  Валери Симеонов припомни на червените, че преди гласуването е Патриотичен фронт по онова време са имали среща с лидерката Корнелия Нинова, на нея присъствал и Румен Гечев. Те обещали, че ще ги подкрепят за 300 лева пенсия, а после при гласуването се обърнали нещата, предаде Канал 3. \"Изиграхте водевил, театър, а по въпроса защо не сме изпълнили обещанието си, крайно време е да разберете, че когато се управлява коалиция, трябва да се съобразяваш с по-големия партньор\", заяви лидерът на НФСБ и допълни, че именно благодарение на Обединените патриоти още в началото на мандата минималната пенсия е била увеличена на 200 лева, от което са се възползвали 823 хиляди човека. Рамадан Аталай от ДПС, заяви че пенсионерите сега са по-малко бедни, но не по-богати от времето когато те са били на власт. \"Ако не приемете сега числото 300 ще трябва да излезете и да кажете, защо държите нашите родители в недоимък\", каза Аталай и заяви, че нямало да говори много, че ще му се развърже езика. \"Пореден манипулатор на трибуната на Народното събрание. Никъде в предизборната кампания не сме казвали за 600 лв. минимална пенсия, винаги е била 300 лева. Добре, че бяха и Обединени патриоти, да няма втора протурска партия в парламента, добре, че ги има ОП, че да ги няма ДОСТ в парламента, и добре че бяха ОП, че сте четвърта политическа партия\", заяви Симеонов. \"Парите щели да дойдат от спрените концесии, а сега давате летище София на концесия\", обърна се от трибуната Надя Крисурска-Жекова от БСП .\"Лошо е когато някой си напрарви нова прическа и крещи от трибуната. Но трябва да се говори с факти. Направена е промяна за фалшивите ТЕЛ-кове\", заяви Юлиан Ангелов. Той допълни, че не са разчитали да лъжат пенсионерите, за да печелят гласове. \"От тази трибуна чухме как БСП заяви, че вдигането на пенсиите не са справедливи, обяснете го това. Излезте и обяснете, че не е справедливо да взимаш 220 лева, а колкото ти даваше Орешарски - 150 лева. Показахте си истинското лице, че искате да държите хората бедни\", разгорещи се депутатът от ВМРО. Ангелов запита Аталай къде е тази агенция за чужденци. \"Ние може да сме лоши и всякакви, но сме последователни. Но ДПС или както казват хората де па се трева не никне\", допълни още депутатът от ВМРО. Георги Гьоков пък се оправда, че по времето на Тройната коалиция пенсията се била вдигнала със 108 процента. С огромна изненада разбирам, че освен паспорти разбирате и от пенсии. Това което правите е социално подпомагане, а не социално осигуряване\", заяви от трибуната Хасан Адемов.", "date": "2018.11.28", "title": "Валери Симеонов насмете БСП: Вие дадохте 4 гласа за увеличението на минималните пенсии на 300 лева"}
{"url": "https://www.faktor.bg/bg/articles/novini/balgariya/tir-se-obarna-na-e-79-zatvoren-e-patya-vidin-montana", "text": "Инцидент затвори пътя Видин-Монтана тази сутрин. ТИР се обърна в района на село Смоляновци, съобщи Нова телевизия.  ТИР-ът се е обърнал към 4 часа в сряда сутринта на международния път между Видин и Монтана. Той е с благоевградска регистрация. Шофьорът е македонец. Той е пътувал от Дания. Колона от автомобили е образувано на мястото, заради авариралия ТИР.", "date": "2018.11.28", "title": "ТИР се обърна на Е-79, затворен е пътя Видин-Монтана"}
{"url": "https://www.faktor.bg/bg/articles/novini/balgariya/oranzhev-kod-v-shest-oblasti-snyag-poleditsi-i-buri", "text": "За 6 области на Североизточна и Източна България е в сила оранжев код за сняг, поледици и бурен вятър. Предупреждението е за: Разград, Търговище, Шумен, Добрич, Варна и Бургас. В Източна България, Добруджа и Лудогорието и по планинските проходи ще има снежни виелици и ще се образуват преспи и навявания. За останалите области на страната е обявен жълт код. За 7 области на страната предупреждението е заради очаквани валежи от сняг: Видин, Монтана, Враца, Плевен, Перник, София-град и Област София. 10 области жълтият код е обявен заради очаквани валежи от дъжд и сняг. Това са: Кюстендил, Благоевград, Пазарджик, Пловдив, Смолян, Стара Загора, Хасково, Кърджали, Сливен и Ямбол. За областите Ловеч, Габрово, В. Търново, Русе и Силистра жълтият код е за сняг и бурен вятър. Застудяването ще продължи и в по-голямата част от страната температурите на 28 ноември ще са с обратен дневен ход. Сутринта температурите ще са минус 2-0 градуса в Северна България до 4-8 градуса в Южна България, а към 14.00 часа: минус 4 – минус 2 градуса в Северна България и по високите полета на, 2-4 градуса в Горнотракийската низина. През нощта в четвъртък снеговалежите ще продължат, значителни ще са в Южна България и там ще се образува снежна покривка с изключение на крайните югозападни райони. В Северна България снеговалежите ще отслабнат.", "date": "2018.11.28", "title": "Оранжев код в шест области-сняг, поледици и бури"}
{"url": "https://www.faktor.bg/bg/articles/novini/balgariya/taksimetrovi-shofyori-ot-tsyala-balgariya-se-sabirat-na-protest-v-sofiya", "text": "Таксиметрови шофьори от цяла България излизат на протест в София. Недоволството им е заради неактуализираните с години минимални и максимални тарифи за превоз. Диана е избрала да работи като таксиметров шофьор, защото работата ѝ харесва. Днес обаче е трудно да издържа семейството си с доходите, които получава. „Парите, които изкарваме на месец, стигат колкото да си покрием разходите. Минималните  нужди на семействата ни – храна, сметки, кредити, кой каквото има. Ние в момента правим магии. Вадим от едно място, слагаме на друго, за да можем да практикуваме самата дейност”, обясни Диана Досева. Затова утре в 12 ч. Националният таксиметров синдикат подготвя протест. Ето какво казаха по случая общинските съветници. „За да бъдем в изпълнение на закона, ние ще внесем в най-кратки срокове доклад, с който да определим минимална и максимална цена. Като минимална да бъде тази, която е в момента в рамките на 77-79 стотинки. И последният вариант, в който браншът настоява цената да бъде завишена с 30% – или около 1 лев, което ще доведе до поскъпване на таксиметровата услуга”, каза Зафир Здравков, зам.-председател на транспортната комисия към Столична община. „Моето мнение е, че тези цени несправедливо се хвърлят за решение в Общинския съвет. Това трябва да бъде инициатива, която Народното събрание трябва да разглежда”, смята общинският съветник Симеон Славчев. Потребителите са категорични, че цената не трябва да се вдига. Докато проблемите на таксиметровите шофьори се решат обаче, те ще отстояват исканията си пред общината.", "date": "2018.11.28", "title": "Таксиметрови шофьори от цяла България се събират на протест в София"}
{"url": "https://www.faktor.bg/bg/articles/sasht-evropa-da-izpalnyava-striktno-sanktsiite-sreshtu-rusiya", "text": "Държавният департамент на САЩ призова Европа да изпълнява стриктно санкциите срещу Русия, предава РИА Новости. „Страните от Европа са длъжни да направят своите санкции срещу Русия по-ефективни“, заяви говорителят на Държавният департамент Хедър Науърт. „Много европейски страни са въвели санкции против Русия заради действията й в Крим. Както казаха експертите, не всички санкции са напълно приложени. Това е един от аспектите, в които европейските държави могат да направят повече“, заяви Науърт по време на брифинг. „Бихме желали нашите европейски съюзници да направят повече в помощ на Украйна. Правителството на САЩ заема много силна позиция в нейната поддръжка…. Не искам да кажа, че САЩ носят тази тежест, но те се занимават с този въпрос сами“, оплака се представителят на администрацията във Вашингтон. Науърт също така заяви, че европейските държави, през които ще премине газопроводът „Северен поток 2“, са длъжни да помислят дали им е необходим, тъй като той „помага на руските власти“. Отношенията между Руската федерация и западните страни се влошиха покрай ситуацията в Украйна. Западът, обвинявайки Русия във вмешателство, въведе санкции против нея. През юли 2014 г. Европейският съюз и САЩ преминаха от целеви санкции срещу отделни лица и фирми към мерки срещу цели сектори на икономиката. Русия многократно заяви, че не е страна по конфликта в Украйна и субект на Минските споразумения. „Северен поток 2“ предполага строителството на газопровод с мощност 55 млрд. куб. м. газ годишно от бреговете на Русия през Балтийско море до Германия. САЩ се обявиха против този проект. Президентът на Руската федерация Владимир Путин заяви, че Доналд Тръмп преследва интересите на американския бизнес в доставките на втечнен природен газ в Европа. Канцлерът на Германия Ангела Меркел от своя страна нееднократно обяви, че Берлин разглежда „Северен поток 2“ като търговски проект, но тя свързва неговото прилагане със запазването на транзита на руски газ през Украйна. Руската страна на свой ред заяви, че проектът се явява абсолютно търговски и конкурентен, и че той не предполага прекъсване на транзита на руски газ за ЕС през Украйна. Проектът „Северен поток 2“ предполага строителството на две тръби с обща мощност 55 млрд. куб. м. газ на година от бреговете на Русия през Балтийско море до Германия. Планира се новият тръбопровод да бъде построен редом до действащия „Северен поток“. Завършването на строителството е планирано за краят на 2019 г.", "date": "2018.11.28", "title": "САЩ: Европа да изпълнява стриктно санкциите срещу Русия"}
{"url": "https://www.faktor.bg/bg/articles/novini/balgariya/minyori-ot-maritsa-iztok-iskat-darzhavni-garantsii-za-rabotnite-si-mesta", "text": "Миньори и енергетици от „Марица-изток\" излизат в защита на работните си места на митинг в Раднево, организиран от КНСБ. Те настояват за позиция на държавата за осигуряване бъдещото развитие на Комплекса \"Марица-изток\", който осигурява 45% от електроенергията в страната. Миньорите искат нова енергийна стратегия с хоризонт от 2030-та до 2050-та година. Поскъпването на въглеродните емисии, на база Парижкото споразумение, би довело до закриването на над 100 000 работни места. Това се казва в отворено писмо до президента Румен Радев. Предстои държавният глава да защити българската позиция на среща в Катовице, Полша. На протеста се очаква да присъства и министърът на енергетиката Теменужка Петкова. В сутрешния блок на БНТ от синдиката казаха, че има неяснота за бъдещето. Те настояват за ясна държавна политика за това какво ще се случва в кратки срокове. Предстои те да подпишат декларация, в която да представят исканията си на Министерството на енергетиката.  \"Ние сме основната мощност, която произвежда светлото и топлото за държавата\", коментираха от КНСБ. По техни данни комплексът произвежда до 60% от енергията през четирите зимни месеци.", "date": "2018.11.28", "title": "Миньори от \"Марица-изток\" искат държавни гаранции за работните си места"}
{"url": "https://www.faktor.bg/bg/articles/tramp-mozhe-da-otmenya-planiranata-sreshta-s-vladimir-putin", "text": "Държавният глава на САЩ Доналд Тръмп предупреди, че може да отмени планираната си среща с руския президент Владимир Путин, която трябва да се състои в кулоарите на форума на Г-20 в аржентинската столица Буенос Айрес по-късно тази седмица, предава AFP. Тръмп поясни, че очаква доклад от съветниците си по националната сигурност за инцидента в Азовско море от неделя, когато руски военни кораби превзеха три украински плавателни съда. „Той ще бъде много определящ. Може би няма да имам среща (с Путин)“, отбеляза американският лидер пред местна медия.   Съветникът на американския президент по национална сигурност Джон Болтън отказа да коментира допълнително инцидента в района на Керченския пролив по-рано.  В отговор на въпрос дали президентът Доналд Тръмп възнамерява да „осъди руската агресия в Украйна“ на срещата с руския президент Владимир Путин в кулоарите на Г-20 в Аржентина, Болтън подчерта, че администрацията във Вашингтон вече е заявила позицията си по този въпрос и го смята за изчерпан. „Ники Хейли, която заема длъжността почетен посланик на САЩ, обяви позицията от името на САЩ по време на заседанието на Съвета за сигурност на ООН, и ще се придържаме към това изявление“, подчерта съветникът на американския президент.", "date": "2018.11.28", "title": "Доналд Тръмп: Може би няма да имам среща  с Владимир Путин"}
{"url": "https://www.faktor.bg/bg/articles/novini/svyat/posledni-preki-izbori-za-prezident-v-gruziya", "text": "Над 3600 избирателни секции бяха отворени днес в Грузия за втори тур на президентските избори, предаде агенция ТАСС. Грузинците ще избират между двама кандидати - независимата Саломе Зурабишвили, подкрепяна от управляващата партия \"Грузинска мечта\", и Григол Вашадзе - кандидат на основната опозиционна сила - \"Единно национално движение\" на бившия президент Михаил Саакашвили. По данни на Централната избирателна комисия от 3 703 избирателни секции, 55 се намират зад граница. Гласоподавателите са над 3,5 милиона души. В Грузия избирателните секции ще затворят в 20,00 ч. местно време, а гласоподавателите зад граница ще могат да гласуват до 24,00 ч. местно време. Днешният ден е обявен за неработен в Грузия. На първия тур на 28 октомври Зурабишвили събра 38,64 процента от гласовете, а Вашадзе - 37,74 на сто. Съгласно промени в грузинската конституция, това са последните преки избори за президент на страната.", "date": "2018.11.28", "title": "Последни преки избори за президент в Грузия"}
{"url": "https://www.faktor.bg/bg/articles/novini/svyat/obshta-stachka-v-gartsiya", "text": "В Гърция за днес е насрочена е 24-часова обща стачка, организирана от Общата конфедерация на труда. Сред исканията са възстановяване на институционалната рамка на свободното колективно договаряне, връщане на минималната заплата от 751 евро, запазване на пенсиите, както и на всички социални мерки в полза на уязвимите групи в обществото. Служители в гръцките медии ще се присъединят към общонационалната стачка, обявена за тази седмица в Гърция, съобщава държавната телевизия ЕРТ. В столицата Атина ще спре целият електрически транспорт, а автобусите ще се движат само от 9 часа сутринта до 21 часа вечерта на 28 ноември. Очаква се стачката да засегне и всички категории морски транспорт. Сред исканията на общата стачка е възстановяването на институционалната рамка на свободното колективно договаряне, връщане на минималната заплата от 751 евро, запазването на пенсиите, както и на всички социални мерки в полза на уязвимите групи в обществото. За разлика от работещите в другите сектори, които ще стачкуват в сряда, стачката в медиите ще бъде от 6 ч. сутринта на 27 ноември до 6 ч. сутринта на 28 ноември. От стачката ще бъдат засегнати всички средства за масова информация (вестници, радиостанции, телевизионни канали и интернет базирани медии) в публичния и частния сектор, включително ЕРТ, националната информационна агенция АНА-МПА, пресцентрове и др. Това са решили управителните съвети на синдикалните организации, които подкрепят стачката, обявена от гръцката Обща конфедерация на труда (ГСЕЕ).", "date": "2018.11.28", "title": "Обща стачка в Гърция"}
{"url": "https://www.faktor.bg/bg/articles/novini/balgariya/prodalzhavat-debatite-v-parlamenta-po-byudzheta-za-2019-g", "text": "И днес продължават дебатите по бюджета за догодина. След 11-часово заседание народните представители снощи одобриха парите за здраве, както и приходите и разходите на общественото осигуряване. Така от януари ще се вдигне максималният осигурителен доход и минималната заплата, а от юли с 5,7 на сто ще бъдат  индексирани и пенсиите. И догодина е заложено държавата да харчи повече, отколкото получава. Заложен е дефицит от 600 милиона лева, както и инфлация от 3 на сто. Заплатите в бюджетния сектор ще се увеличат с 10%, а тези на учителите – средно с 20 на сто.  Повече средства са заложени и за социални плащания както за хората с увреждания, така и за помощи за отопление. Според управляващите това е най-добрият бюджет в последните години, а според опозицията параметрите обричат на бедност голяма част от българите.", "date": "2018.11.28", "title": "Продължават дебатите в парламента по бюджета за 2019 г."}
{"url": "https://www.faktor.bg/bg/articles/novini/svyat/nad-20-zaginali-pri-vzriv-v-himicheski-zavod-v-kitay", "text": "Над 40 са загиналите и ранените при инцидент в близост до химически завод в Китай, съобщава Global Times. По последни данни, 20 са жертвите, а 22-ма пострадалите. Съобщава се за взрив в северната китайска провинция Хъбей. Унищожени са много коли. Районът е бил отцепен от полицията. Химическият завод е бил затворен превантивно. Все още не са известни причините за взрива. Започнало е разследване. Тече спасителна операция. Инцидентът е станал на около 160 км от столицата Пекин.", "date": "2018.11.28", "title": "Над 20 загинали при взрив в химически завод в Китай"}
