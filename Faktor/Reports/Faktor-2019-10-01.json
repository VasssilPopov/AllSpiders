{"url": "https://faktor.bg/bg/articles/georg-georgiev-ako-severna-makedoniya-zloupotrebyava-s-istoriyata-ni-imame-pravo-na-veto-za-chlenstvoto-v-es", "text": "„България беше държавата, която постави въпроса за евроинтеграцията на Западните Балкани. Крайъгълният камък със Западна Македония е общата ни история. От Скопие има отказ от прогрес във взаимоотношенията ни. Надявам се двустранната комисия да излезе с резултат, който ще удовлетворява България. Искаме да видим промени в учебниците. Ако някой, който иска да стане историк в Македония, да учи истината“. Това заяви пред БТВ зам.-външният министър Георг Георгиев.  „Има хоризонтална политика и глави в преговорите на Северна Македония, чрез които можем да я принудим да се придържа към историята. Ако видим, че се злоупотребява, България ще се възползва от инструментите, с които разполага. Когато се поемат ангажименти, те трябва да бъдат материализирани. През целия процес страната ни ще има контрол над спазването на тези ангажименти. Страната ни е пълноправен член на ЕС и има право на вето. Ако видим, че пропагандата в Скопие продължава, тогава ще действаме както трябва. Страната ни направи огромни усилия, за да подкрепи Македония за ЕС. Надявам се политическите представители в Северна Македония ще вземат правилните решения“, каза още Георгиев.  „Това, което се решава за Гоце Делчев, например, отстъплението, че бил българин, е обидно. Той едва ли не бил българин, за да се възползва от гражданството си, според македонските историци. Ако Северна Македония след няколко години пренапише пак историята, няма да изглежда сериозно в очите на гражданите“, коментира зам.-министъра на МВнР.", "date": "2019.10.01", "title": "Георг Георгиев: Ако Северна Македония продължи да злоупотребява с историята ни, имаме право на вето за членството ѝ в ЕС"}
{"url": "https://faktor.bg/bg/articles/novini-balgariya-tsik-do-12-oktomvri-se-podavat-zayavleniya-za-glasuvane-po-nastoyasht-adres", "text": "Ако не живеете на адреса си по лична карта и сте регистрирали настоящ преди 26 април 2019, може да поискате вписване в избирателния списък по настоящ адрес до 12 октомври 2019. Това съобщиха от ЦИК. Искането е писмено, по образец, или електронно, през сайта на съответната община. Общинската администрация заличава заявилите избиратели от списъка по постоянен адрес и ги вписва в списъка по настоящ адрес, разясняват от Централната избирателна комисия. Препоръчваме навреме да проверите дали сте вписани в избирателен списък за вашата избирателна секция, заявиха от комисията. Това може да направите по един от следните три начина: - Влизате на grao.bg/elections, - изпращате SMS с ЕГН на 18429 срещу 25 стотинки без ДДС - обаждате се безплатно на 0800 1 47 26 Ако откриете, че не фигурирате в списъка, или установите някаква неточност, може да поискате корекция от общината с подаване на заявление до 19.10.2019. Кметът разглежда искането и обявява публично решението си в срок от 2 дни.", "date": "2019.10.01", "title": "ЦИК: До 12 октомври се подават заявления за гласуване по настоящ адрес"}
{"url": "https://faktor.bg/bg/articles/novini-svyat-nad-8000-tsivilni-sa-zaginali-ot-2015-g-pri-ruski-vazdushni-udari-v-siriya", "text": "Най-малко 8289 цивилни са загинали при руски въздушни удари, откакто Москва започна военните си операции в Сирия през 2015 г., обявиха от Сирийския център за наблюдение на човешките права, цитиран от ДПА. Според организацията сред загиналите при ударите, които руските военни самолети основно нанасяли по различни сирийски райони под контрола на бунтовниците, има 1997 деца на възраст под 18 години. В края на септември 2015 г. Русия, ключов съюзник на сирийския президент Башар Асад, започна да нанася удари по райони под контрола на бунтовниците, срещу джихадистки групировки, както и по позициите на \"Ислямска държава\", отбеляза ДПА. Според неправителствената организация при руските въздушни удари са убити и най-малко 5485 бунтовници и членове на джихадистки групировки като например свързаната с Ал Каида \"Хаят тахрир аш Шам\".", "date": "2019.10.01", "title": "Над 8000 цивилни са загинали от 2015 г. при руски въздушни удари в Сирия"}
{"url": "https://faktor.bg/bg/articles/kristalina-georgieva-vstapva-v-dlazhnost-kato-upravlyavasht-direktor-na-mvf", "text": "От днес Кристалина Георгиева встъпва в длъжност като управляващ директор на Международния валутен фонд. Георгиева е първият ръководител на базираната във Вашингтон институция, който родом е от страна с развиваща се икономика и то спасявана със заем от фонда. Самата Георгиева още вчера влезе на новото си работно място, облечена в народна носия. Преди това бе изпратена от екипа на Световната банка с бурни аплодисменти, българска народна музика и хоро, поведено именно от Георгиева. \"Шампион в борбата с неравенството\" - това е едно от множеството определения, които Кристалина Георгиева получи по време на кампанията си за управляващ директор на Международния валутен фонд. Самата Георгиева определи избора си за управляващ директор на Международния валутен фонд като признание за всички българи и благодари за подкрепата. Във видеообръщение до българските медии тя преповтори обещанието, поето пред колегите й от фонда в деня, когато официално получи подкрепа за позицията си. \"Аз встъпвам в длъжност във време, когато световната икономика е изправена пред много рискове. В краткосрочен план приоритетът ни е да гарантираме, че страните минимизират риска от икономически спад и са готови да се справят, ако той настъпи. В дългосрочен план имаме голяма, благородна цел - да помогнем на страните да изградят по-силни икономики и да подобрят живота на хората си.\" Кристалина Георгиева поема поста от Кристин Лагард, която от своя страна от 1 ноември ще оглави Европейската централна банка.", "date": "2019.10.01", "title": "Кристалина Георгиева встъпва в длъжност като управляващ директор на МВФ"}
{"url": "https://faktor.bg/bg/articles/zaev-i-tsipras-prizovaha-es-da-opredeli-data-za-pregovori-sas-skopie", "text": "Македонският премиер Зоран Заев предприе друг подход към членството на Северна Македония в ЕС. След като вчера президентът Румен Радев и Бойко Борисов се срещнаха и се договориха за мерки срещу Скопие, ако не склони да приеме историята, Заев потърси помощ от Гърция. Заедно с лидера на основната гръцка опозиционна партия СИРИЗА Алексис Ципрас те призоваха Европейския съюз да определи дата за започване на присъединителни преговори със Скопие през октомври, пише електронното издание на вестник Kathimerini. По време на срещата си в понеделник следобед Заев и Ципрас заявиха, че двете страни са преодолели национализма и политическия егоизъм чрез подписването на Преспанския договор за името на Македония през лятото на 2018 година, когато Ципрас беше министър-председател на Гърция и „е време за ЕС да направи същото, като даде зелена светлина за започване на присъединителни преговори със Северна Македония“. Бившият гръцкия премиер е в Скопие за да участва на организираната от списание Economist конференция с име „Среща на върха на Западните Балкани – Увеличаване на инерцията за европейска интеграция“. Във вторник Ципрас ще говори на мероприятието за следващите стъпки в европейската интеграция на региона и ще обсъди сделката за името със Заев и бившия председател на европейския парламент Мартин Шулц.", "date": "2019.10.01", "title": "След срещата на Борисов с Радев, Заев потърси помощ от Ципрас, двамата искат от ЕС дата за преговори със Скопие"}
{"url": "https://faktor.bg/bg/articles/novini-balgariya-knsb-organizira-protest-na-meditsinskite-rabotnitsi-na-7-oktomvri", "text": "Д-р Иван Кокалов, заместник-председател на КНСБ, каза в студиото на БНТ, че колективните оставки в карловската болница са логични, тъй като не е спазена минималната начална заплата от 950 лева, която е разписана в колективния трудов договор. Минимум 950 лева начална заплата за професионалистите в здравните грижи е нещо, което е посочено в колективния трудов договор. Затова от КНСБ подкрепят протеста. \"Този протест е съвсем логичен, тъй като е насочен към изпълнението на колективния трудов договор в здравеопазването, който съм подписал\", каза д-р Иван Кокалов. На 7 октомври ще се проведе митинг на Българската асоциация на професионалистите по здравни грижи, здравната федерация на КНСБ, очаква се и Българският лекарски съюз да се включи. \"Да посочим какво точно трябва да се направи от законодателната и изпълнителната власт, за да се отпуши този проблем, за да спрат тези спонтанни, но съвсем логични протести\", така аргументира решението за митинга доктор Кокалов.", "date": "2019.10.01", "title": "КНСБ организира протест на медицинските работници на 7 октомври"}
{"url": "https://faktor.bg/bg/articles/bdzh-sprya-14-patnicheski-vlaka", "text": "От вчера бяха спрени 14 пътнически влака, които пътуват по различни направления в страната. Целта е да се осигурят локомотиви и вагони за по-бързите линии, които пътуват по дълги и натоварени дестинации. \"Няма да има случаи на пътници без превоз. Това е временна мярка. По маршрутите на тези влакове е осигурено движение на автобуси. Всички населени места ще бъдат обслужени, с изключение на 2-3, където има инцидентни пътувания\", обяви пред Bulgaria ON AIR ръководителят на отдел \"Организация на превозите\" в БДЖ инж. Ивайло Георгиев. Причината за спирането на влаковете са честите повреди, които се появяват по тяговия подвижен състав. От БДЖ искат да създадат по-голяма сигурност и да наваксат с ремонтните дейности, стана ясно още от думите му. \"Опитваме се с тази мярка да повишим изпълнението на предварително обявеното разписание на останалите влакове. Да намалим закъсненията и аварийните инциденти. Опитваме да създадем по-добра организация за предстоящия зимен сезон\", каза още инж. Георгиев. Срокът за извършване на ремонтите е едномесечен. Предварителният план е до 20 октомври ситуацията с влаковете да се нормализира.", "date": "2019.10.01", "title": "БДЖ спря 14 пътнически влака"}
{"url": "https://faktor.bg/bg/articles/novini-balgariya-a-dimitrov-ima-ochevidno-vtvardyavane-na-pozitsiite-na-makedonskite-ni-kolegi", "text": "България подкрепя европейската интеграция и перспектива на Северна Македония, но страната ни незабавно трябва да изработи нова позиция, в която да обвърже подкрепата си за членство на страната с ЕС с решаване на спорните въпроси между София и Скопие, основно касаещи историята. Резултатът от тази среща и докъде стигна съвместната експертна комисия по историческите въпроси, обсъди в студиото на Сутрешен блок проф. Ангел Димитров, съпредседател на Българо-северномакедонската комисия. Вижте разговора във видеото. Последните две заседания на комисията бяха безплодни. Нашите колеги от Скопие изначално не бяха готови за бързи корекции в интерпретацията на миналото, говорим за македонската историография, каза проф. Димитров. Ангел Димитров, съпредседател на Българо-северномакедонската комисия: Но през последните две наши срещи забелязахме едно ново очевидно втвърдяване на позициите им и започваме да си задаваме въпроса до каква степен нашите колеги разбират духа на Договора за приятелство и добросъседство и до каква степен са готови да работят за неговото изпълнение. Проф. Димитров определи като голяма крачка това, което са постигнали \"по отношение на Средновековието или по-точно оценката за цар Самуил като владетел на България, за общо честване на Свети Климент Охридски, Свети Наум Преславски и Охридски, значението, което беше дадено на 24 май като типично български национален празник, ролята на българските владетели през 9-10 век за развитието не само на българската държава, но и на културата в Източна Европа и в славянския свят\", но подчерта, че е много далече от желаното и възможното. Проф. Димитров отбеляза, че въпреки тези общи позиции около личностите все още нямаме последната дума около нашите бележки по учебниците, които интерпретират Средновековието. Там има какво още да бъде обсъдено, но не е направено на последните две заседания, каза той.", "date": "2019.10.01", "title": "А. Димитров: Има очевидно втвърдяване на позициите на македонските ни колеги"}
{"url": "https://faktor.bg/bg/articles/vasko-nachev-rusnatsite-v-prav-tekst-kazaha-che-gi-interesuva-samo-tranzita-na-gaz-a-ne-dali-shte-e-evtin-za-balgariya", "text": "Цените на природния газ, които влизат в сила от днес, са последните регулирани, по които бизнесът си купува горивото директно от „Булгаргаз“. От края на годината индустрията ще трябва да излезе на свободния пазар. Изключение са само топлофикациите, които на този етап ще продължат да си купуват гориво от „Булгаргаз“. Според приетите наскоро промени в Закона за енергетиката „Булгартрансгаз“ трябва да внесе в енергийния регулатор заявление за платформа за борсова търговия до 15 октомври. Пак до тази дата и пак пред регулатора „Булгаргаз“ ще трябва да представи план за количествата, които поетапно ще продава на бъдещата газова борса. Според анализатора от Атлантическия съвет на България Васко Начев до 2022 година няма как у нас да заработи газова борса: „За да имаме газова борса, трябва да имаме няколко участници на пазара… Ако си представим, че големите играчи кажат на „Булгаргаз“, че от 1-ви януари не искат неговата доставка, тогава ще стане много интересно, най-вече за „Булгаргаз“, тъй като „Булгаргаз“ така или иначе по дългосрочния договор трябва да доставя съответните количества 2,3 млрд. кубически метра на година, без да има на кого да ги продаде. Тогава ще има изкривяване на борсата, тъй като „Булгаргаз“ ще приложи един или друг похват, така че да принуди същите тези големи консуматори да купуват от тях газ“. Според Начев големите консуматори досега е можело да излязат от „оковите на „Булгаргаз“ и да правят собствени доставки“. На въпрос дали борсата би оказала влияние върху цените, Васко Начев подчерта, че всичко зависи от това какъв механизъм ще бъде приложен от страна на регулатора: „Ако регулаторът се съобразява с цената на газа на спотовия пазар, нещата ще изглеждат по един начин. Ако регулаторът се съобразява с цената по дългосрочния договор, нещата ще изглеждат по друг начин. Би трябвало цените да тръгнат надолу“. По думите на Начев „Турски поток“ по никакъв начин не може да даде отражение върху борсата: „Руснаците в прав текст заявиха, че нямат намерение да участват на газовата борса в България. Тях ги интересува само транзита“.", "date": "2019.10.01", "title": "Васко Начев: Руснаците в прав текст казаха, че ги интересува само транзитът на газ, а не дали ще е по-евтин за България"}
{"url": "https://faktor.bg/bg/articles/novini-balgariya-daniel-panov-kompromatite-ne-sa-tova-koeto-tryabva-da-se-izpolzva-v-edna-predizborna-kampaniya", "text": "„Не мисля, че компроматите са това, което трябва да се използва в една предизборна кампания. Всеки кандидат застава с лицето си, решенията и това, което е направил за Велико Търново“, заяви кандидатът за кмет на Велико Търново от ГЕРБ Даниел Панов пред Нова телевизия. „Убеден съм, че трябва се кандидатирам за кмет на Велико Търново. Всичко това, което направихме, трябва да се доразвие. Успяхме да вдигнем авторитета и престижа на града. С екипа ми направихме едно добро място за живеене. Вярвам, че доверието не се завоюва, а се изгражда”, заяви Панов. “Развивал съм този град не само като кмет, но и като управител на туризма. 47% от БВП на Велико Търново е свързан с туризма. Тази година планирахме да завършим исторически обекти и улиците в старата част на града”, допълни кандидатът за кмет от ГЕРБ. \"Условията за учениците са по-добри, тази година имаме около 100 деца повече в училищата. 1200 бебета са родени за изминалата година. Има ръст на раждаемостта\", категоричен бе Даниел Панов. „Законът за културното наследство има напредък в запазването на паметниците. Много от тях обаче са частна собственост и не се поддържат. Трябва да има по-големи рестрикции за собствениците на тези имоти. Имаме много примери за това как общината и съдебната система не могат да се справят”, поясни Даниел Панов. “Всичко онова, което направихме трябва да се доразвие. Всички проекти, които планираха от моя екип предстоят да довършват. Всеки ден съм с жителите на Велико Търново. Хората ме мотивират. За последните 8 години с моя екип издигнахме Велико Търново. Градът стана добро място за живеене и отглеждане на деца”, каза още Панов.", "date": "2019.10.01", "title": "Кметът на Велико Търново: Всичко, което направихме, трябва да се доразвие"}
