{"url": "http://www.faktor.bg/bg/articles/novini/balgariya/karayancheva-ot-razgrad-predi-da-badem-uspeshni-polititsi-da-badem-predi-vsichko-balgari", "text": "Преди да бъдем успешни - политици, новатори, интелектуалци, създатели, труженици, ние сме длъжни да бъдем преди всичко българи и то именно по начина, по който умееха да бъдат нашите предци, вдъхновени от възрожденските ни идеали. Това каза в словото си по случай 140 години от Освобождението на Разград председателят на Народното събрание Цвета Караянчева, предава БТА. Тя отбеляза, че само народ, който знае да цени свободата си, заслужава да бъде свободен, и само народ, който помни откъде идва, има право да знае накъде отива. Караянчева посочи, че днес е празник не само за Разград, но и за цяла България, защото многострадалната ни земя е напоена с толкова много героична история, че всяко нейно кътче ни е безкрайно скъпо и безценно. Ние отбелязваме един голям празник, който ни дава душа и памет, празник, който винаги ще ни събира, ще ни заличава различията и ще ни дава обединението, от което така силно се нуждаем в мигове на изпитания, и който просто ще ни направи по-добри патриоти, каза още председателят на Народното събрание. Караянчева добави, че именно днес повече отвсякога сме длъжни да помислим поне една минута за България, и призова да повторим думите на клетвата, която и тогава - преди 140 години, е една и съща, че земята ни винаги ще бъде свободна, докато на нея живеят българи.", "date": "2018.01.28", "title": "Караянчева от Разград: Преди да бъдем успешни политици, да бъдем преди всичко българи"}
{"url": "http://www.faktor.bg/bg/articles/novini/svyat/polskiyat-prezident-posochi-rusiya-kato-nay-golyamata-zaplaha-za-stranata-mu", "text": "Към днешна дата Русия е най-голямата заплаха за Полша, заяви министър-председателят Матеуш Моравецки в интервю за сп. \"Политико\". През изданието полският премиер говори и по темата за проекта на газопровода \"Северен поток 2\", пише Медиапул. \"Въпреки че според Германия това не е бизнес проект, Северен поток-2 ще свързва Русия и Германия\", изтъкна Моравецки и добави, че в резултат на проекта украинските газопроводи, през които руския петрол се транспортира до Западна Европа, ще станат излишни. \"И какво ще стане тогава в случай на война в Донбас, където руската армия е на територията на Украйна? Разбира се, няма как да знаем, но е по-добре да има втора и трета отбранителна линия, отколкото да остане без този вид оръжие\", каза още премиерът. БГНЕС припомня, че в събота държавният секретар на САЩ Рекс Тилърсън подкрепи Полша в позицията й срещу проекта за газопровода \"Северен поток 2\". Той изрази опасенията си, че Русия може \"да използва инструментите на енергетиката за политически цели\". \"Както Полша, САЩ също са против газопровода \"Северен поток 2\". Смятаме, че той подкопава енергийната сигурност и стабилност на Европа. Освен това той дава на Русия още един инструмент по отношение на възможността да използва енергетиката за политически цени\", каза Тилърсън на пресконференция в Полша.", "date": "2018.01.28", "title": "Полският премиер посочи Русия като най-голямата заплаха за страната му"}
{"url": "http://www.faktor.bg/bg/articles/novini/svyat/erdogan-se-zakani-da-prochisti-ot-teroristi-tsyalata-granitsa-sas-siriya", "text": "Турция ще прочисти от терористи цялата си граница със Сирия, заяви днес турският президент Реджеп Тайип Ердоган, давайки знак, че продължаващата от девет дни турска офанзива срещу сирийския район Африн може да се разшири, предаде Ройтерс. Ердоган говори на конгрес на неговата Партия на справедливостта и развитието в северния окръг Амасия. Той каза, че Турция ще гарантира безопасно завръщане на сирийските бежанци в домовете им, след като границата бъде прочистена, предава БТА.", "date": "2018.01.28", "title": "Ердоган се закани да прочисти от терористи цялата граница със Сирия"}
{"url": "http://www.faktor.bg/bg/articles/novini/balgariya/balgariya-ruskoto-orazhie-sreshtu-zapada", "text": "Чрез мобилизиране на петата руска колона, в страната ни бе организирана и проведена операция за спиране процеса по ратификация на Истанбулската конвенция. Москва тества доколко инвестицията в руските агенти за влияние, чрез които държи в зависимост партии, политици, медии, вероизповедания, неправителствени организации и институции, е ефективна и успешна. Чрез активизирането на проруските политици, журналисти, политолози, социолози, владици, академици и гръмогласни активисти у нас, Кремъл успя да провокира недоверие у българските граждани в европейските норми, правила и институции чрез отричането на общочовешки ценности и принципи на солидарност със слабите и нуждаещите се от закрила хора. Тактическата цел бе България да стане първата страна от ЕС, която да не ратифицира Истанбулската конвеция и то в момент, когато е председателстваща Съвета на Европейския съюз, а резултатите от успешния експеримент да бъдат използвани в следващи операции по изпълнение на главната стратегическа цел на Кремъл – отслабване на НАТО и ЕС до последващото им разпадане и националните държави, останали без колективна защита и подкрепа, да се превърнат в лесна плячка за Империята.  – Инвестицията в агентурата за руско влияние в България с част от милиардите, плащани от българските граждани за най-скъпите горива (природен газ и нефт) в Европа, които братска Русия монополно доставя на българския пазар, е успешна и ефективна. Петата руска колона е добре организирана и действията ѝ са отлично синхронизирани.  –Доставката на енергийни суровини, поддръжката на въоръжението на българската армия, туристическият поток и други важни за страната икономически дейности, са контролирани и подчинени на политиката и волята на Кремъл. Това прави правителствата на България зависими  в политически план, като се блокират техните опити да водят независима от Москва външна и вътрешна политика.  – Огромната част от медиите, включително и социалните мрежи, са под контрола на задкулисни кръгове, зависими от Русия и направлявани умело в интерес на политиката на Кремъл.  – В България няма изградени независими правоохранителни и правораздавателни системи и механизми за защита от руска хибридна атака.  Службите за сигурност са партийно и задкулисно зависими  и по този начин – парализирани и неефективни. Това ги поставя в невъзможност да реагират твърдо и безкомпромисно на провокациите на Москва.  – Гражданската общност в България, която защитава евроатлантическите ценности – демокрация, свобода, права на човека и върховенство на закона, е слаба, не добре организирана, разпокъсана и без сериозно влияние върху управлението на държавата при определяне на стратегическия курс на страната като интегрирана част от НАТО и ЕС.  – В България мнозинството от хората са податливи на внушения и масова психоза. В капана на манипулациите влизат не само ниско образованите и невежи хора, които са превърнати в зомбита след продължително телевизионно и интернет облъчване, но и интелигентни и образовани хора. Техните знания и житейски принципи могат да бъдат употребявани успешно. Бранейки, например, своите християнски и консервативни възгледи, част от тях се поддават на общата истерия и изиграват неосъзнато, но перфектно, предварително планираната им роля на „полезни идиоти“. Ясно е, че само просветеното малцинство е прочело, знае и помни, че Конвенцията на Съвета на Европа е „за превенция и борба с насилието над жени и домашното насилие“. С помощта на хибридната атака, темата по дебатите се измести и се насочи в отричане на нещо, което не съществува в този документ. Цялото общество стана обект на тежки манипулации и последователно нанасяни пропагандни удари върху съзнанието на хората с цел – насаждане на страхове и  омраза. В тази всенародна лудост потънаха проблемите със спазването на законността, с борбата с корупцията, с неефективната съдебна система, с опазването на природната среда, с узаконяването на частни въоръжени охранителни отряди и подозрението сред гражданите и експертите, че зад идеята за създаване на т.нар. доброволна военна служба се крие опит да се официализират незаконните паравоенни проруски формирования в България. Без съмнение, Кремъл е доволен от резултата на успешно проведения експеримент. Красноречиво доказателство за това са благодарностите от видни представители на петата руска колона у нас към премиера и правителството за оттеглената ратификация на Конвенцията. Какви са изводите за активното гражданско демократично общество от тази хибридна операция, за какво ни предупреждава тя и пред какви сериозни рискове може да бъде изправена страната ни. Припомням, че въпреки положените огромни усилия от правителството и парламента, доминирани от Обединените демократични сили в периода 1997-2001г., България нямаше да стане член на НАТО и ЕС, ако т.нар. Генералско движение в БСП не беше посъветвано от Елциновия Кремъл тогава, да вземе решение в подкрепа на членството. В официално свое решение през 1998г. това прокремълско задкулисие, доминирано основно от офицери и агенти на ДС, повлия на ръководствата на БСП и ДПС да не се противопоставят, а напротив – да овладеят инициативата по членството на България в НАТО и ЕС. По-късно същите хора доведоха от Мадрид царят–изгнанник Симеон Сакскобурготски, осигуриха му премиерския пост, подбраха министрите и депутатите, които довършиха операцията по приема на България в НАТО и ЕС. Това бе брилянтно проведена руска операция, която освен друго, постигна и разбиването на демократичните партии и единство. В момента, в който Кремъл прецени, че е дошло време ролята на България в НАТО като „троянски кон“ да бъде  изиграна, въпросът с оставането на страната в Алианса ще бъде решен буквално за няколко месеца. Такава истерична кампания могат да организират, че свят ще ни се завие. Например, ако се изострят и силно обтегнат отношенията между НАТО и Русия по повод приемането на Република Македония в НАТО. Пак ще бъдат задействани правилните журналисти с правилните медии. Владици, академици, политолози, социолози и патриоти ще започнат дебати и дискусии по провеждането на референдум например, за напускане на НАТО.  Не забравяйте, че Сидеров и подобните на него т.нар. патриоти, които настояваха за такова допитване до народа преди две години, днес са на власт. Като се знае, че Народното събрание сега е пълно с проруски депутати, държани в подчиненост, а също и какви са настроенията на безпросветните и лесно манипулируеми маси, то резултатът от евентуален референдум по тази тема е предварително ясен. Ще има лъжи, сълзи и драми от телевизионните екрани за лошите натовци, които ни карат да воюваме с нашите братушки-освободители, ще има насаждане на страхове, че ядрените ракети на Русия вече са насочени към България и т.н. Какво значение тогава ще има фактът, че НАТО е отбранителен съюз, след като отровата на лъжите и манипулациите е постигнала целите си. Резултатът може да бъде – България напуска НАТО или затвърждава реномето си на несигурен член на който не може да се има доверие и членството му е само проформа. Това отношение към отговорностите ни към съюзниците в НАТО обяснява защо правителството не бърза с превъоръжаване на българската армия със съвместимите с НАТО оръжейни системи, а налива стотици милиони левове за ремонт на старата съветска техника. Няма нищо случайно в тази политика на разтакаване и бавене, и тя най-вероятно се диктува от Москва. Докато текат милиарди от ЕС и има пари по т.нар. кохезионна политика, българските управници на власт, независимо от коя партия са, ще си кротуват. Свършат ли парите, ЕС вече няма да им е нужен. Защото те не искат нито правосъдна реформа, нито някой от Брюксел да им казва как да се отнасят към природата, откъде да минават газопроводите, как да се борят с корупцията и т.н. Не им трябва нито еврозона със строг контрол върху банковата система, нито Шенген с контрол от съюзническите служби на контрабандата и трафика на хора през външните граници на България и ЕС. В определен момент отделянето на страната от ЕС ще бъде представено като спасяване на България от „колониалната“ европейска и американска зависимост, от „еврогейските“ ценности и т.н. Но засега петата колона на Москва стиска зъби, блокира и бави реформите, а в същото време алчно краде от българските и европейските граждани и данъкоплатци. Това е и една от причините за огромната и ненаказана корупция в България днес. Русия ще направи всичко необходимо и ще плати всяка цена, за да държи още дълго България в своята сфера на влияние и контрол. Това е нейна цел повече от 140 години. Ще внася раздори на Балканите, ще провокира етническо напрежение и конфликти между балканските страни. Най–голямата жертва на тази опасна кремълска политика ще бъде България, защото тя ще изгуби онова, за което се борят и другите народи и страни от Черноморския район и Западните Балкани – равноправие на демократичните и свободни държави в семейството на европейските нации. Така, както България може да стане първата държава член на Европейския съюз, която няма да ратифицира Истанбулската конвенция, така тя лесно може да стане първата страна от ЕС, която напуска НАТО. А след Великобритания може да стане втората страна, която да излезе от ЕС. Вече на всички ни е ясно, че каквото е решила Москва през последните 73 години, това става в България. Защото митичния КОЙ тук винаги е бил Кремъл. Това са изводите от експеримента, който проведе Кремъл с нас българите и България по повод ратифицирането на Истанбулската конвенция.", "date": "2018.01.28", "title": "България – руското оръжие срещу Запада"}
{"url": "http://www.faktor.bg/bg/articles/novini/svyat/germanski-medii-balgariya-se-stremi-da-promeni-imidzha-si-na-bedna-koliba", "text": "\"С всички сили България се старае да промени имиджа си на постсоциалистическа бедняшка колиба, проядена от корупция. Очакванията към страната са особено високи\", се казва в репортаж на Дойчландфунк. Българската авиокомпания е подготвила многобройни четива за пътуващите към София - дебели списания, които съдържат разнообразни истории и политически интервюта. Навярно, защото с право предполага, че в тези дни към страната пътуват мнозина, които знаят твърде малко за България, но са любопитни да узнаят повече. И тези хора следва да бъдат спечелени като приятели. Или поне отчасти да променят мнението си. Постсоциалистическа бедняшка колиба, проядена от корупция, но пък и еуфоричен привърженик на ЕС? Кое е вярното? С всички сили България се опитва да убеди гостите и инвеститорите в наличието на качества, които навярно са недотам познати в чужбина. „Българите се смятат за много гостоприемни хора, България е отворена към света, а Германия е на особена почит тук. Страната отбелязва голям прираст в сферата на туризма. През миналата години в България са пристигнали 850 000 германски туристи, които постоянно преоткриват България“, четем в рекламните брошури.", "date": "2018.01.28", "title": "Германски медии: България се стреми да промени имиджа си на бедна колиба"}
{"url": "http://www.faktor.bg/bg/articles/novini/svyat/arestuvaha-razveseleni-artisti-v-kambodzha-zaradi-pornografski-tantsi", "text": "В неделя Камбоджа обяви, че е арестувала 10 чуждестранни туристи, които са „пяли и танцували порнографски“. Групата, която може да бъде осъдена на година затвор по обвинения в порнография, се яви тази събота в съда. Младежите, по-голямата част от които британци, са били заловени от властите в четвъртък в наетата от тях вила в град Сием Реап, близо до известния храмов комплекс Ангкор Ват. Дуонг Таври, ръководителка на Департамента за защита на трафика на хора и младежта в града, заяви пред АФП, че групата е пребивавала в кралството няколко месеца преди да бъде арестувана. „Хванахме ги, защото извършваха дейности, които са против културата ни“, оправда се тя. Туристите, които отиват в Камбоджа, за да посетят историческият религиозен паметник Ангкор Ват често остават да пренощуват в съседния град Сием Реап, където е пълно с различни хотели, барове и ресторанти. В последните години обаче властите започнаха да дебнат за посетители, които публикуват свои разголени снимки в близост до древните руини и дори да им забраняват да стъпват в близост до него, ако облеклото им не е подходящо.", "date": "2018.01.28", "title": "Арестуваха развеселени артисти в Камбоджа заради \"порнографски танци\""}
{"url": "http://www.faktor.bg/bg/articles/novini/balgariya/izsledovatel-na-mosad-karierata-na-petar-hristov-e-zapochnala-v-moskva-kato-spetsnaz", "text": "Именно с издирването и ареста на един от главните виновници за Холокоста – Адолф Айхман, МОСАД след войната прави една от най-успешните си операции. Това разкри в студиото на Би Ти Ви проф. Михаел Бар-Зоар. Той поставя и друга операция на израелските спецслужби – ликвидирането на „Черния септември”, групировката, отвлякла и убила израелски атлети по време на олимпиадата в Мюнхен. „Понеже тези хора трябва да бъдат убити, понеже имате позволение да убивате, хората в МОСАД трябва да са най-моралните хора”, категоричен е професорът, който е бил биограф на Давид Бен Гурион и Шимон Перес. Професорът признава, че е бил озадачен от информацията, че ЦРУ е превеждало на йорданския крал Хюсеин по 1 млн. долара всяка година в продължение на 20 г. „В тайния свят винаги има изненади”. Бар-Зоар коментира и показното убийство на бизнесмена Петър Христов, когото той добре познавал, дори се готвел да му гостува, но няколко дни преди това се случило убийството му. \"Христов ми беше много добър приятел, трябваше да му гостувам в началото на тази година. В Париж бяхме веднъж заедно в деня на Холокоста и той тогава ми разказа за своето минало като офицер в спецназа в Русия. Той започнал своята кариера в Москва, в спецназа – това го чух за пръв път от него. Той не беше човек, който търси да се хвали, после разбрах, че с други хора не е говорил за това\", разказа професорът. Той беше категоричен, че няма никакво обяснение защо Петър Христов е бил убит. По думите на известният писател това не е единствената му връзка с нашата страна. Роден в България, той е пряк свидетел на спасяването на българските евреи. Определя двете години, прекарани в с. Горско Сливово като най-хубавите от живота си: „Бях едно разглезено хлапе от София, докараха ме там при селяните, истинските хора, животните, отнасяха се прекасно”. Той беше категоричен, че „всички слоеве от българския народ” са застанали зад каузата за спасяване на евреите. Това се е усетило даже в действията на профашисткото мнозинство в парламента: „Те казаха: „Ние обичаме Германия, съюзници сме, обаче не пипайте нашите евреи!”.", "date": "2018.01.28", "title": "Изследовател на МОСАД: Кариерата на Петър Христов е започнала в Москва като спецназ"}
{"url": "http://www.faktor.bg/bg/articles/novini/svyat/na-91-godini-izdahna-sazdatelyat-na-ikea", "text": "Основателят на ИКЕА Ингвар Кампрад почина на 91-годишна възраст в дома си в шведската провинция Смоланд. Това се посочва в съобщението на уебсайта на компанията. Причината за смъртта е кратко заболяване. Инвар Кампрад е в бизнеса от най-ранните си години. Още в детството си открива, че в Стокхолм е възможно да се купят евтини билети за мачове, а след това да ги продава на малко по-висока цена в родния му Смоланд.  Той основава ИКЕА през 1943 г. с пари, които получава от баща си. В началото фирмата, която създава,  се занимава с всичко, включително продава портфейли и аксесоари, но веднага след Втората световна война младият бизнесмен решава да се занимава с продажба на мебели. От тук започва и възходящата му кариера на успял бизнесмен. Превод: Faktor.bg", "date": "2018.01.28", "title": "На 91 години издъхна създателят на ИКЕА"}
{"url": "http://www.faktor.bg/bg/articles/zadarzhaha-navalni-po-vreme-na-protestite-v-moskva", "text": "Днес по време на протеста в Москва задържаха Алексей Навални, пише Комерсант.  Арестът е станал в  центъра на Москва, където се провежда митинг на привърженици на опозиционера, който е част от инициативата  \"стачка на гласоподавателите\", обявена от политика - един от най-ревностните противници на президента Владимир Путин и неговото управление.  Изданието припомня, че повод за организирането на протестите в Русия бе отказът на руския съд  Алексей Навален да се включи в президентските избори, които ще се проведат на 18 март. Днес освен протести в Москва се провеждат митинги и маршове и в други градове на Русия, повечето от които са координирани от центъра на Навални. Самият г-н Навален се присъедини към протеста в руската столица около 14:30 и почти веднага бе задържан от органите на реда в Москва. На метростанция \"Тверская\" полицаят предупреждава с гражданите с мегафон: \"Скъпи пътници! На площад \"Пушкин\" се провежда планирано мероприятие. Моля, използвайте изхода на метростанция \"Чеховска\". По-рано днес полицията атакува  офиса на Фондацията за борба с корупцията (ФБК) на Алексей Навален в Москва. Според директора на ФБК Роман Рубанов полицейските служители са му съобщили, че в офиса може да има бомба. Цялата централна сграда на бизнес центъра Omega Plaza, където се намира  офисите на ФБК, е била затворена от полицията от 8:00 часа сутринта.  Освен Навални, по-рано днес е бил задържан и бившият началник на щаба на Москва Николай Ляскин.", "date": "2018.01.28", "title": "Задържаха Навални по време на протестите в Москва (видео)"}
{"url": "http://www.faktor.bg/bg/articles/novini/balgariya/iznenadvashto-daniil-s-nay-mnogo-glasove-za-vidinski-vladika", "text": "Епархийските избиратели трябваше да излъчат двама кандидати на Видински митрополит от предложената листа с достоизбираемите епископи от Св. Синод. Изискваните от Устава на БПЦ-Българска патриаршия повече от половината от гласовете на избирателите получиха Техни Преосвещенства Драговитийски епископ Даниил и Мелнишки епископ Герасим. Те са избраните от епархийските избиратели на Видинска епархия претенденти за нов Видински митрополит. На състоялия се днес 27 януари епархийски избирателен събор във Видин избирателите излъчени от епархията дадоха своите гласове за: Негово Преосвещенство Драговитийски епископ Даниил - 27 гласа и Негово Преосвещенство Мелнишки епископ Герасим - 26 гласа. Гласуваха 29 избиратели от духовните околии в епархията. Всеки от тях получаваше бюлетина, подписана от председателя и подпечатана с печата на Видински епархийски съвет, както и празен плик и пристъпваше към гласуване. След това пускаше плика с бюлетината в урната и се подписваше в избирателния списък на гласувалите. Избирателите взимаха бюлетина от Врачанския митрополит Григорий, наместник на овдовелия Видински епархийски престол и се оттегляше в обособената тъмна стаичка, където заграждаше две от имената на достоизбираемите епископи. След като приключи гласуването членовете на бюрото разпечатаха и провериха бюлетините и бе установено, че всички подадени 29 бюлетини са валидни. След одобрението на епархийския избор, в първата света неделя митрополитите от Светият Синод ще изберат и утвърдят канонически за митрополит на овдовялата Видинска епархия един от двамата избрани кандидати. Новоизбраният епархийски митрополит ще встъпи в правата си в същия ден, след като Светият Синод му съобщи официално, че е канонически избран. На 3 февруари е насрочено заседание на Св. Синод на БПЦ, на което ще се разгледа документацията от проведения избор и ще се изслуша докладът на наместника на Видинска епархия Врачански митрополит Григорий. Уставът на БПЦ предвижда на заседанието да се разгледат и евентуално постъпили жалби от участниците в избора. В случай, че Светият Синод счете избора за изряден, на 4 февруари ще се проведе каноничен избор в параклиса „Св. цар Борис – Покръстител” в Синодната палата, при който митрополитите от Светия Синод начело с Негово Светейшество Българския патриарх Неофит ще изберат един от двамата епархийски избраници и ще го утвърдят окончателно за Видински митрополит. Съгласно Устава на БПЦ-БП новоизбраният митрополит става и постоянен член на Светия Синод в пълен състав.", "date": "2018.01.28", "title": "Изненадващо Даниил с най-много гласове за Видински владика"}
{"url": "http://www.faktor.bg/bg/articles/tsacheva-iznenadana-sam", "text": "Законопроектът за ратифициране на Истанбулската конвенция не е изтеглен, нужно е още време, за да се запознаят с документа всички коментиращи темата. С конвенцията не се въвежда трети пол, с нея не се приемат еднополовите бракове, тя може да се ратифицира и със забележки. Това коментира  в студиото на БНТ правосъдният министър Цецка Цачева. Конвенцията е подписана през април 2016 г., ето защо се изненадвам от мненията, че едва сега започвала информираността по темата. За мен неприятната изненада е поведението на левицата. От 2012 г., когато се заговори за Истанбулската конвенция, винаги са заявявали нейното приемане. На 1 декември имаше висок форум в Лисабон на ПЕС, приеха резолюция за приемането на конвенцията, колизията се случи в първите дни на януари, когато законопроектът беше внесен в Народното събрание. Цачева призова за по-умерени квалификации и да бъде прочетена конвенцията. Процесът по ратификация върви във всички държави, досега е подписана в 17 държави от ЕС, каза още министърът на правосъдието.", "date": "2018.01.28", "title": "Цачева: БСП прие в Лисабон резолюцията за Истанбулската конвенция, а сега е бламира"}
{"url": "http://www.faktor.bg/bg/articles/ikonomika/biznes/balgariya-v-chelnata-petitsa-po-loshi-krediti-v-evropa", "text": "България на челно място в Европа по лоши кредити. Това показва работен доклад на Европейската комисия. Само необслужваните потребителски заеми са за над 800 млн. лева, към края на 2017 г.  Към тази сума трябва да се добавят и 1 млрд. лева необслужвани ипотеки.   Къде сме на картата на Европа? Средно лошите кредити на Стария континент се движат около 4%, у нас статистиката показва три пъти повече. За да не се стига до задънена улица, финансистите имат едно \"златно правило\" - правете каквото искате, теглете колкото искате, но месечните ви задължения не бива да надхвърлят 40% от чистия доход. Т.е., ако вземем за пример средната работна заплата - 1064 лв., вноската към банката не бива да е по-висока от 333 лв.   \"Винаги да се оставя буфер. Размерът на всички задължения за кредити, лизинги да не надвишава 40% от нетния доход. Това е максимално допустимата горна граница на задлъжнялост\", коментира пред NOVA финансовият анализатор Десислава Николова.   По данни на Европейската комисия около 12% от всички заеми у нас попадат в графата лоши или необслужвани. Подобряват се данните през 2017 г. лошите потребителски кредити са намалели с 13%. Така към края на декември задължения са около 800 млн. лв.", "date": "2018.01.28", "title": "България в челната петица по лоши кредити в Европа"}
{"url": "http://www.faktor.bg/bg/articles/kultura/art-faktor/natfiz-praznuva-70-godishen-yubiley", "text": "Днес НАТФИЗ ще отбележи 70 години академична история и 70 години принос в развитието на българската култура и образование. На 28 януари 1948 г. С постановление на Министерски съвет от 28 януари 1948 година „Държавната театрална школа при Народния театър\" е преобразувана в „Държавно висше театрално училище\". През 1951 г. получава името Кръстьо Сарафов, по случай 75-годишнината на актьора, през 1954 г. става Висш институт за театрално изкуство „Кръстьо Сарафов\" - ВИТИЗ, а на 1 август 1995 г. е преименуван в Национална академия за театрално и филмово изкуство „Кръстьо Сарафов\" - НАТФИЗ. В първия випуск през 1948 г. са приети 22 студенти по „Актьорско майсторство\" (14 мъже и 8 жени) и 9 (6 мъже и 3 жени) по „Режисура\", а първите им деветнайсет преподаватели са Димитър Митов, Боян Дановски, Георги Стаматов, Владимир Трендафилов, Пенчо Пенев, Стефан Каракостов, Любомир Тенев, Пенчо Данчев, д-р Любомир Андрейчин, Стефан Сърчаджиев, Филип Филипов, д-р Кръстьо Мирски, Греда Глоке, Олга Кирчева, Асен Попов, Любен Саев, Галина Тагамлицка, Николай О. Масалитинов, Георги Костов. През 1955 г. ВИТИЗ получава специално построената на ул. „Г. С. Раковски\" №108А сграда - с три сцени и голям брой аудитории. На 1 ноември 1957 г. се открива Учебният драматичен театър с премиерата „Двубой\" от Ив. Вазов, постановка Анастас Михайлов. 1966 г. се открива Учебният куклен театър с премиерите „Карнавал на животните\" по музика на Сен-Санс, сценарий и режисура Николина Георгиева и „Светлосиният Петър\" от Урбан Гюла, постановка Атанас Илков. През 1973 г. се откриват специалностите „Кино и телевизионна режисура\" (приети са 11 студенти - 4 жени и 7 мъже), „Кино и телевизионно операторство\" (19 студенти - мъже) и „Кинознание\" (приети са 10 студенти - 3 мъже и 7 жени). Първите им преподаватели са: професорите Неделчо Милев, Христо Христов, Борислав Пунчев и доцентите Атанас Тасев, Георги Карайорданов, Румен Георгиев. Същата година се открива и Учебната киностудия. Днес в НАТФИЗ се обучават близо 700 студенти в 18 бакалавърски, 6 магистърски и 2 научни специалности за докторанти, а Академичният състав включва видни практикуващи артисти, критици, изследователи и педагози в областта на сценичните и екранните изкуства. Академията ще посвети на юбилея цяла календарна 2018 година с всички специални и прилежащи ѝ събития.", "date": "2018.01.28", "title": "НАТФИЗ празнува 70-годишен юбилей"}
{"url": "http://www.faktor.bg/bg/articles/sport/balgariya/grigor-dimitrov-nezavisimo-na-koe-myasto-si-v-ranglistata-tryabva-da-ostanesh-sebe-si", "text": "Турнирът в Лондон беше един от най-специалните моменти за мен. Не очаквах да стигна до финала. Но точно тогава усетих любовта и подкрепата на българите, тогава усетих, че играя и за тях и това допринесе за моята победа. Тя беше за мен, но и  за семейството ми, и за всички мои фенове. Това сподели в екслузивно интервю за Нова ТВ първата българска ракета Григор Димитров. Гордея се, че с мачовете, които успях да спечеля там, ми  дадоха още по-голяма увереност в себе си, да имам стимул да се науча да играя по-добре. Но винаги съм мислил, че когато играя винаги трябва да запази себе си. Независимо на кое място си в ранглитата, ти  трябва да запазиш ценности си, да останеш такъв, какъвто си -  човекът, който те познава публиката. На въпрос  какво различава Роджър Федерер от останалите тенисисти, Димитров бе лаконичен: Федерер е нещо различно. Той играе много по-малко мачове, има друг ритъм на подготовка и преди всичко - просто той няма какво да губи. Той мисли за играта на корта, не се стресира от различните моменти и това му дава по-голяма сила. Григор Димитров обясни, че въпреки, че е световна звезда и в чужбина и в България се чувства по един и същи начин. И дори понякога да не се харесва особено на българските фенове, той винаги се стара да остане верен на себе си. Гришо сподели още, че предпочита да запази личния си живот за себе си. Именно натрупването на професионален опит му е позволило да прави разлика между професионална кариера и личните неща, които не би искал да афишира в публичното пространство.  На финала на разговора най-добрият български тенесист обясни как гледа на таланта и успеха.  Всеки има своя талант, но всеки трябва да разчита на себе си. Или както се казва – всеки се справя сам.", "date": "2018.01.28", "title": "Григор Димитров: Независимо на кое място си в ранглистата, трябва да останеш себе си"}
{"url": "http://www.faktor.bg/bg/articles/sport/svetat/brilyanten-federer-specheli-za-6-ti-pat-australian-open", "text": "Швейцарецът Роджър Федерер спечели Australian Open - първият за сезона турнир от Големия шлем.  Във финала Федерер се продължителна оспорвана игра с хърватина Марин Чилич. Срещата продължи 3 часа и 6 минути и завърши с резултат 6: 2, 6: 7 (5: 7), 6: 3, 3: 6, 6: 1. За 36-годишния Федерер тази титла е  шеста по ред от турнира Australian Open. Като цяло швейцарецът е постигнал 20 победи в турнира от Големия шлем.", "date": "2018.01.28", "title": "Брилянтен Федерер - спечели за 6-ти път  Australian Open"}
{"url": "http://www.faktor.bg/bg/articles/ikonomika/biznes/api-napomnya-na-31-yanuari-izticha-godishnata-vinetka-za-2017", "text": "На 31 януари изтича валидността на годишните винетки за 2017 г.,  съобщиха от пресцентъра на Агенция \"Пътна инфраструктура\".  Новите стикери се продават в над 3000 разпространителски пункта. От тях 372 броя са с денонощен режим на работа. Това са големите бензиностанции, офисите на „Български пощи“, областните пътни управления и гранично контролно-пропускателните пунктове. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната - 30 лв., а седмичната - 15 лв. За първи път има и тримесечна винетка за леките коли. Цената ѝ е 54 лв. Тя ще позволи на хората, които карат автомобилите си предимно през лятото или по време на по-дълга отпуска или пък не живеят постоянно в страната да използват по-краткосрочен стикер. За първи път годишната винетка за всички превозни средства важи за срок от една година от датата на купуването ѝ, т. е. ако шофьор си купи стикер например на 3 март 2018 г., когато тръгва на път за Националния празник, то той ще важи до 2 март 2019 г. Винетката се перфорира в търговския обект от продавача на стикера. Необходимо е да се изиска и касова бележка с вписан регистрационен номер на превозното средство, която трябва да се пази. От пускането в разпространителската мрежа на винетките за 2018 г. до сега са продадени 597 905 стикера от всички видове и за всички категории превозни средства. Начислените приходи са над 49 млн. лв. От тях 35.7 млн. лв. са от шофьорите на леки автомобили, а около 13.3 млн. лв. от останалите видове МПС.  Най-търсените винетки за 2018 г. от шофьорите на леки автомобили до момента са годишните - 346 928 бр., следват седмичните - 104 903 бр., месечните - 13 541 бр., и тримесечните - 1 994 бр. От шофьорите на МПС Категория 1 и 2 най-предпочитани са дневните винетки - 98 856 бр., следват месечните - 16 652 бр., седмичните - 7 986 бр., и годишните - 7 045 бр.  На Дирекция „Социално подпомагане“ са предоставени 164 075 бр. годишни винетки за леки автомобили на стойност 15 915 275 лв., които са за сметка на АПИ.", "date": "2018.01.28", "title": "АПИ напомня: На 31 януари изтича годишната винетка за 2017"}
{"url": "http://www.faktor.bg/bg/articles/ikonomika/biznes/biznesat-izliza-na-protest-ne-na-dalaverata-v-energetikat", "text": "На 28 февруари в София ще се проведе протест под надслов „НЕ” на далаверите в енергетиката”. За това се договориха национално представителните организации на работодателите, обединени в Асоциация на организациите на българските работодатели.  В нея влизат Асоциацията на индустриалния капитал в България (АИКБ), Българската стопанска камара (БСК), Българската търговско-промишлена палата (БТПП) и Конфедерацията на работодателите и индустриалците в България (КРИБ). Протестът е подкрепен от браншовите организации, членуващи в АИКБ, БСК, БТПП и КРИБ, Национален синдикат \"Защита\" и от синдикалните организации в участващите в протеста фирми. Национално представителните работодателски организации призовават всички фирми, неправителствени организации и граждани, които не одобряват \"наглото манипулиране\" на пазара и \"спекулативното\" повишение на цената на електроенергията, да се включат в протеста, заявяват от АОБР.", "date": "2018.01.28", "title": "Бизнесът излиза на протест: \"НЕ\" на далаверата в енергетиката"}
{"url": "http://www.faktor.bg/bg/articles/obshtestvo/ulitsata/dnes-izbirat-mitropolit-vav-vidin", "text": "Днес епархийските избиратели избират нов митрополит във Видин след кончината на Дометиан през септември миналата година, съобщава БНТ в репортаж. Граждани организират бдение в подкрепа на единия от кандидатите. 30 епархийски избиратели, сред които духовници и енориаши, трябва да определят двама кандидати от списъка с общо пет имена, посочени от Синода на Българската православна църква. В подкрепа на единия от кандидатите - епископ Поликарп, който в продължение на 10 години е работил във Видин, в Синода е внесена подписка с имената на над 6500 души. От двамата кандидати, посочени от епархийските избиратели, след седмица Синодът ще определи бъдещия митрополит.", "date": "2018.01.28", "title": "Днес избират митрополит във Видин"}
{"url": "http://www.faktor.bg/bg/articles/obshtestvo/ulitsata/balgariya-vavezhda-mezhdunarodna-sistema-izcheznalo-dete-svarzana-s-feysbuk", "text": "България въвежда системата „AMBER Alert – изчезнало дете“, свързана с Фейсбук, съобщават от пресцентъра на МВР. Стартът ще бъде даден на пресконференция в понеделник, 29 януари, от 11.00 часа в сградата на ГДБОП на бул. „Цариградско шосе” № 133А в София. В пресконференцията ще участват представители на ръководството на МВР и на ГДБОП, както и директорите по сигурността във Facebook Inc за Европа. България получи шанса още в началото на тази година да е една от първите държави в региона, която ще въведе и използва при необходимост системата „AMBER Alert – изчезнало дете“. Това се случва благодарение на доброто сътрудничество през последните 4 години между сектор „Киберпрестъпност“ към ГДБОП - МВР и компанията Facebook Inc и в контекста на българското председателство на Съвета на ЕС. „AMBER Alert – изчезнало дете“ представлява система, свързана с приложението на Фейсбук, която дава възможност на правоохранителните органи да изпратят съобщение, съдържащо актуална снимка и информация за издирваното дете, до всички потребители на социалната мрежа, намиращи се в радиус от 200 км от локацията на изчезване.  С над 2 милиарда потребители, този инструмент е изключително силен при издирването на изчезнали деца с опасност за живота и здравето им.", "date": "2018.01.28", "title": "България въвежда международна система \"...изчезнало дете\", свързана с Фейсбук"}
{"url": "http://www.faktor.bg/bg/articles/novini/balgariya/dnes-patuvame-v-sofiya-s-biletche-za-1-leva", "text": "На 28 януари в София ще се пътува с градския транспорт със специален „зелен билет” за 1 лв., съобщиха от Столичната община. Той е валиден за целия ден за всички линии. Причината е мръсният въздух в града – за пореден ден днес нивата на фини прахови частици са завишени, показва интерактивната карта, която измерва замърсяването на въздуха в реално време. Мярката „зелен билет” беше одобрена с решение на Столичния общински съвет на 25 януари тази година. На следващия ден Центърът за градска мобилност показа новите билети. Днес е първият ден, в който ще се използва „зелен билет” в София. От Столичната община призовават настойчиво гражданите да използват градския транспорт за своето придвижване.", "date": "2018.01.28", "title": "Днес пътуваме в София с билетче за 1 лева"}
{"url": "http://www.faktor.bg/bg/articles/novini/svyat/tramp-prizova-za-reshitelni-deystviya-sreshtu-talibanite-prichinili-karvavata-banya-v-kabul", "text": "Американският президент Доналд Тръмп призова всички страни да предприемат решителни действия срещу талибаните, които извършиха пореден терористичен акт в Кабул, предадоха ДПА и ТАСС, цитирани от БТА. \"Всички страни трябва да предприемат решителни действия против талибанското движение и терористичната инфраструктура, която ги подкрепя\", посочи Тръмп в изявление, разпространено от пресслужбата на Белия дом. \"Осъждам подлото нападение в Кабул, в резултат на което загинаха голям брой цивилни лица, а стотици бяха ранени\", подчерта американският държавен глава. \"Този кървав терористичен акт още повече укрепва нашата решимост и решимостта на нашите афганистански партньори. Жестокостта, към която прибягва талибанското движение, няма да постигне своята цел\", допълни той. Най-малко 95 души загинаха, а 158 бяха ранени при самоубийствен бомбен атентат в Кабул вчера. Атентатор използва линейка, натъпкана с експлозиви, за атаката си близо до сграда на вътрешното министерство. Талибаните поеха отговорност за нападението, което е втората голяма атака в Кабул за седмица. При акция срещу хотел в града миналата събота бяха убити най-малко 20 души, включително 14 чужденци.", "date": "2018.01.28", "title": "Тръмп призова за решителни действия срещу талибаните, причинили кървавата баня в Кабул"}
{"url": "http://www.faktor.bg/bg/articles/novini/svyat/protesti-v-podkrepa-na-aleksey-navalni-v-tsyala-rusiya", "text": "Поддръжници на руския опозиционен лидер Алексей Навални, яростен критик на президента Владимир Путин, планират да проведат протести в различни части на страната днес с призив за бойкот на предстоящите президентски избори, след като Върховният съд на Руската федерация отхвърли в петък жалбата на Навални срещу отказа на властите да го регистрират като кандидат за президент, предаде ДПА. Руската централна избирателна комисия по-рано излезе със заключение, че Навални не може да се кандидатира за президент на изборите през март заради предишна присъда за финансови престъпления, за които му е наложена условна присъда. Той отрича всички предявени му обвинения и твърди, че те са скалъпени, за да бъдат пресечени политическите му амбиции. Навални призова за бойкот на изборите на 18 март, на които се очаква безапелационна победа и пореден 6-годишен президентски мандат на Путин, предаде БТА. Градските власти в Москва заявиха в петък, че протест в подкрепа на Навални не е разрешен и заплашиха със съдебни действия срещу него. Членове на организационния екип на проявите са били задържани в четири града в страната, съобщиха негови привърженици. \"Нашият бойкот се превърна в истински кошмар за Кремъл\", написа в Туитър организацията. Тази сутрин полицията е нахлула в московския офис на Антикорупционния фонд (ФБК), ръководен от Алексей Навален, откъдето се координират и излъчват митинги, които се провеждат като част от обществената инициатива \"стачка на гласоподавателите\". Според директора на ФБК Роман Рубанов полицейски служители са съобщили, че в офиса може да има бомба.", "date": "2018.01.28", "title": "Протести в подкрепа на Алексей Навални в цяла Русия"}
{"url": "http://www.faktor.bg/bg/articles/novini/svyat/ispanskiyat-sad-otryaza-puchdemon-da-se-varne-na-vlast-v-kataluniya", "text": "Испанският конституционен съд обяви, че блокира сваления биши сепаратистки лидер на Каталуня Карлес Пучдемон да се върне на власт в региона, докато е обект на правно преследване, предава AFP. Съдът обяви в официално заявление, че 12-те съдии, които го съставят, единодушно са решили „да отменят встъпването в длъжност на Пучдемон, освен ако не се появи в регионалния парламент лично пред парламента преди право позволение“, предаде \"Фокус\". Пучдемон, който избяга в Белгия след като каталунския парламент обяви независимост през октомври, по-рано тази седмица бе определен за кандидат да води отново Каталуня. Регионалния парламент ще гласува по въпроса във вторник, 30 януари.", "date": "2018.01.28", "title": "Испанският съд отряза Пучдемон да се върне на власт в Каталуния"}
{"url": "http://www.faktor.bg/bg/articles/novini/svyat/ek-za-rusiya-internet-e-boyno-pole-dezinformatsiyata-orazhie-sreshtu-zapada", "text": "Европейската комисия е убедена, че руските власти водят целенасочена кампания срещу западните демокрации, използвайки интернет като ново бойно поле, съобщи Дойче веле. Еврокомисарят по сигурността Джулиан Кинг посочва в своя статия, публикувана във в. \"Die Welt\", че ЕК обвинява руското правителство в преднамерено разпространяване на дезинформация. \"Едва ли има съмнение в това, че сега имаме срещу себе си подмолна, умело дирижирана и прокарвана от правителството (руското - б.р.) проруска дезинформационна кампания.\" - пише Кинг. \"Руските военни използват интернет като ново бойно поле, служейки си с лъжите като оръжие\", допълва еврокомисарят. Европа трябва да се бори по-активно с дезинформацията, подчертава той. Като киберзаплахи срещу демократичните държави той посочва хакерските атаки, разпространяването на компютърни вируси, онлайн пропагандата на тероризма, опитите чрез фалшиви новини да се манипулира общественото мнение и да се превърне отвореният модел на демократичните общества в оръжие срещу самата демокрация. Кинг отбелязва също, че ЕК вече е разработила редица проекти, насочени към повишаване на компетентността на самите потребители за разпознаване на дезинформацията, както и към борба с онлайн пропагандата на омраза и тероризъм.", "date": "2018.01.28", "title": "ЕК: За Русия интернет е бойно поле, дезинформацията - оръжие срещу Запада"}
{"url": "http://www.faktor.bg/bg/articles/obshtestvo/ulitsata/pozhar-v-ruse-ostavi-na-ulitsata-semeystvo-s-11-detsa", "text": "За щастие всички са успели да излязат навреме, но покъщнината им е напълно унищожена.  Пожарът е тръгнал от покрива на къщата, в която многодетното семейство живее под наем, и се е прехвърлил върху съседните домове. Огънят беше потушен от три екипа на пожарната. Причините тепърва ще се изясняват.  Съседи твърдят, че семейството се е отоплявало с каквото намери. Потърпевшите отказаха коментар. От общината обещаха временен подслон за семейството.", "date": "2018.01.28", "title": "Пожар в Русе остави на улицата семейство с 11 деца"}
{"url": "http://www.faktor.bg/bg/articles/obshtestvo/ulitsata/raboteshtite-v-zatvorite-i-arestite-izlizat-na-protest-utre", "text": "Работещите в затворите и арестите ще протестират за пореден път утре, навръх професионалния си празник. Със събрания на открито те ще поставят отново своите искания за достойни трудови възнаграждения и по-добри условия на труд. Протести ще има освен в София, в още в 11 града. В зависимост от реакцията на институциите, акциите ще продължат и в следващите месеци, в т.ч. и по време на посещенията на министрите на правосъдието от Европейския съюз, съобщават от синдиката на служителите в затворите.", "date": "2018.01.28", "title": "Работещите в затворите и арестите излизат на протест утре"}
{"url": "http://www.faktor.bg/bg/articles/obshtestvo/ulitsata/bolnitsata-v-shumen-sadi-zdravnata-kasa-za-neizplateni-170-000-lv", "text": "Болницата в Шумен ще съди здравната каса за неплатени надлимитни медицински дейности, възлизащи на стойност 170 000 лв., съобщи БНТ. Средствата са изразходвани за лечение на здравноосигурени пациенти, приети по спешност. Надлимитните дейности са проблем на всяка болница, разходите около тях трудно се предвиждат, защото в заведенията отиват пациенти, които се нуждаят от спешно лечение. Припомняме, наскоро друго лечебно заведение в Шумен осъди Националната здравноосигурителна каса да плати 198 000 лв. за проведено лечение на онкоболни. Според директора на МБАЛ - Шумен Атанас Атанасов болницата също подготвя иска срещи здравната каса заради неизплатени надлимитни медицински дейности за 2017 година. По думите му тези дейности възлизат на стойност малко над 150 000 лв. Болницата обаче не получила и средства за 2016 година в размер на около 16 000 лв. В болницата годишно се лекуват около 21 хил. души от областта. Заведението е единственото в региона за високоспециалзирана медицинска помощ. Към момента болницата е натрупала задължения към доставчици за около 2 млн. лв., поради което от няколко месеца в сила е оздравителен план. В болницата са съкратени 52 души в пенсионна възраст, а разходите продължават да се оптимизират. \"Най-големият проблем в болничната система не са само надлимитните дейности, а по принцип недофинансирането на всички дейности. Касата ги заплаща по цени, които не са променяни повече от 10 години, а разходите за извършването им са нараснали в пъти\", обясни още директорът Атанасов. По думите му е крайно време да се промени моделът на управление на системата.  FACEBOOK", "date": "2018.01.28", "title": "Болницата в Шумен съди Здравната каса за неизплатени 170 000 лв."}
{"url": "http://www.faktor.bg/bg/articles/politika/hlyab-i-pasti/ninova-i-bsp-stavat-toksichni-za-evropeyskite-izbirateli-v-balgariya", "text": "Нинова очевидно нагълта много вода и изглежда обречена на лидерския си пост. Липсват и много качества, но най-важното е инстинктът кога и какво да прави. В резултат губи инициатива, пропуска важни моменти, избира глупави битки, поставя слаби акценти и не прави съюзи извън парламента. Какво очаква с искането си за референдум и особено с подобен въпрос: \"Подкрепяте ли Народното събрание на Република България да ратифицира Конвенцията на Съвета на Европа за превенция и борба с насилието над жени и домашното насилие?\". Какво означава, че иска гражданите на референдум да кажат, дали Народното събрание да реализира правомощията си? Да дадат изрична делегация на избраните от тях депутати - че за какво са ги избирали изобщо? Въпросът за ратификациите на договори по принцип е в изключителната компетенция на Народното събрание и няма как да мине през референдум на този етап. Очевидно  да търсят начин да забавят процеса, за да може Нинова лично да нанесе поражение на Борисов, знаейки, че ратификацията е личен негов ангажимент.  Накрая действително, ако изобщо се стигне до референдум истинският въпрос ще трябва да бъде : \"Подкрепяте ли насилието срещу жените\"? И какво очакват, как да излязат БСП печеливши от ситуацита? БСП сама не може да реализира нищо, дори с ДПС не могат, защото ДПС е купено през Пеевски. За Доган приоритет е бизнес направлението и договорките през Пеевски с Борисов. БСП не може да си сложи ново лице, защото прозират стари муцуни и стари зависимости. Да не говорим, че с евроазийските си уклони тази партия направо става   в България, дори вляво. Тоест от ляво Борисов не може да бъде свален.  Не виждам как Нинова ще оцелее, дори до края на годината. Пикът на влиянието и иновативността и мина. Основният и успех Радев се самомаргинализира. Вместо алтернатива, започна да се договаря за своята порция и Борисов го изтика извън ринга. Сега мрънка, че не го информират за посещения на държавни глави.  Никой президент, дори обигран, а Радев не е такъв, няма устойчив дългосрочен ресурс за пряка конфронтация с правителството, извън случаите на кризи. А той нито предизвиква, нито усилва потенциални кризи за правителството. Нали е бил дълги години под пагон, от такъв човек борец срещу Системата няма как дасе получи. С първия си служебен кабинет направо си  като тръгна да решава на своя глава въпроси извън неговата компетентност без да се договори. Накърни силни и атлантическата си претенция. Сега играе негативно, на принципа на Вуте, не е важно дали той ще спечели, важното е другият да загуби. Дори и когато има възможност да консолидира обществен вот по толкова много грешки и дефицити на правителство, предпочита да играе \"партийно\", с БСП. Накрая ще установи, че Кремъл играе с много коне и в никакъв случай не е ексклузивен представител.  Така капиталът на \"успеха\" на Радев изчезва заедно с претендиращия за него собственик Нинова в небитието. Което отваря изключителна възможност за алтернативи в дясно и в центъра - лошото, че екотемите не могат да разширят обхвата и да поставя солидна масова основа. Не Борисов е непотопяем, слаби са му противниците.", "date": "2018.01.28", "title": "Нинова и БСП стават токсични за европейските избиратели  в България"}
