{"url": "https://www.faktor.bg/bg/articles/novini/balgariya/ban-obvini-direktora-na-instituta-po-meteorologiya-i-hidrologiya-che-manipulira-obshtestvenoto-mnenie", "text": "Ръководството на БАН обвини директора на Института по метеорология и хидрология Христомир Брънзов, че манипулира общественото мнение. Повод беше вчерашното изказване на Брънзов пред \"Хоризонт\" на БНР, че публичните средства се разпределят от Академията първо за научна дейност и чак след това за оперативни дейности, предаде БНР.  \"От допълнително отпуснатите от Министерсския съвет  15 милиона лева, около 9 милиона лева бяха разпределени за поощряване и частично покриване на разходите за научни изследвания. Твърдението, че тези средства са само за фундаментална наука, не отговаря на истината\", се казва в позицията.  \"Около 5 млн лв. от тази сума бяха отделени за  стимулиране на висококачествена публикационна и патентна дейност.\"  \"Около 2 милиона лева. бяха разпределени въз основа на  отзвука, който изследванията имат в световната литература, което отново се  отнася както за фундаментални, така и за приложни изследвания\", пишат от БАН.  С около 1 милион лева  се стимулират договорни разработки, предимно свързани с приложна дейност. В  бюджета на Академията за тази година  за оперативна дейност приоритетно са отделени над 2 милиона лева, а за заплащане на членски внос в Световната  метеорологична организация - над 3 милиона лева.", "date": "2018.08.10", "title": "БАН обвини директора на Института по метеорология и хидрология, че манипулира общественото мнение"}
{"url": "https://www.faktor.bg/bg/articles/sblasatsii-salzotvoren-gaz-v-bukuresht-predi-protesta-tazi-vecher", "text": "Сблъсъци в румънската столица непосредствено преди насрочения протест срещу съдебната реформа и корупцията в северната ни съседка. Жандармеристи използваха сълзотворен газ, за да разпръснат демонстранти, които блокираха движението по два от големите булеварди в Букурещ. Повече от хиляда души са се събрали вече на Площада на победата.", "date": "2018.08.10", "title": "Сблъсъци и сълзотворен газ в Букурещ преди протеста тази вечер"}
{"url": "https://www.faktor.bg/bg/articles/spirat-obshtestvenata-porachka-za-dostavka-na-preparati-za-chumata", "text": "Възложената на компютърна фирма обществена поръчка за над 336 000 лева без ДДС за доставка на препарати за установяване на чума при дребните преживни животни ще бъде спряна. Това съобщи на извънредна пресконференция директорът на БАБХ Дамян Илиев, цитиран БНР.  Взетите до момента 8000 проби ще се изследват в лаборатории в няколко европейски държави, като финансирането на тези изследвания ще бъде поето от Европейската комисия. По-рано премиерът Борисов нареди проверка на поръчката и заплаши с уволнения, ако се окаже, че е незаконна. Бойко Борисов заяви, че ще провери защо създадена преди месец компютърна фирма е била избрана от Агенцията по храните да достави препарат, с който да бъде диагностицирана чумата по овцете и козите.  „Ако са направили такъв заход и такава работа, ще анулирам конкурса и ще ги изгоня. Това мога да ви обещая, само да си взема телефона. Така че отговорът може да го получите до края на деня“, заяви днес премиерът. Поръчката беше възложена на компанията на 28-годишния Никола Явахчов. Капиталът на компанията е 500 лева, а дейността й е свързана с компютри, поддръжката им и програмиране. \"Основната ми дейност е компютри, но аз мога с тази фирма и ще правя всичко, което законът не забранява\", категоричен беше той пред Нова тв.  За участие в обществената поръчка е била поканена само неговата фирма. По-рано през деня бързите си действия БАБХ оправдава с „необходимостта от неотложно възлагане на поръчката”. От агенцията защитиха решението си с мотива, че \"Глобул Вижън 2018\" е единствената фирма, представила пълномощно да регистрира и продава въпросните продукти. \"Имам контакти във френската лаборатория и преговарям с тях за дистрибуция на техните продукти от 6 или 8 месеца\", посочи Явахчов. Единствено тази френска фирма предлагала китове за диагностика на чума по дребните преживни животни, регистрирани в Република България, категорични са от БАБХ.", "date": "2018.08.10", "title": "Спират обществената поръчка за доставка на препарати за чумата"}
{"url": "https://www.faktor.bg/bg/articles/beliyat-dom-sasht-silno-osazhdat-tova-che-rusiya-e-izpolzvala-himichesko-orazhie-sreshtu-sergey-skripal", "text": ". Белият дом съобщи, че САЩ силно осъждат това, че Русия е използвала химическо оръжие срещу бившия си агент Сергей Скрипал във Великобритания, предава Reuters, цитирана от \"Фокус\". „Нападението в Солсбъри на 4 март е безотговорна демонстрация на незачитане на универсално поддържаните норми срещу химическите оръжия“, съобщава Белият дом в официално свое заявление. Преди два дни Държавният департамент на САЩ обяви санкции срещу Русия по този повод.  Превод и редакция: Виктор Турмаков", "date": "2018.08.10", "title": "Белият дом: САЩ силно осъждат това, че Русия е използвала химическо оръжие срещу Сергей Скрипал"}
{"url": "https://www.faktor.bg/bg/articles/novini/svyat/-nova-demokratsiya-nastoyavame-gratskoto-pravitelstvoto-da-predstavi-palna-informatsiya-za-sabitiyata-v-gratsko-ruskite-otnosheniya", "text": "Най-голямата гръцка опозиционна партия „Нова демокрация“ е притеснена от влошаването на отношенията с Русия и иска от правителството да представи в парламента пълна информация за последните събития в отношенията между двете страни, предава РИА Новости, цитирана от\"Фокус\". „Поддържането на приятелските и продуктивните отношения с Русия е изборът на гръцката външна политика. Подразбира се, че всяка страна трябва да уважава суверенитета на другата и да избягва намеса във вътрешните си дела. Ние с голяма загриженост отбелязваме негативните събития от последно време, които достигнаха до неприемливото споменаване на министър-председателя на Русия Дмитрий Медведев на „Турска република Северен Кипър“, заяви ръководителят на отдела на партията по външната политика Йоргос Кумуцакос, посочвайки негово скорошно интервю пред руския ежедневник \"Коммерсант\". „Нова демокрация“ смята, че „травмата по руско-гръцките отношения трябва да се изцели колкото се може по-скоро с обмислени и трезви, а не с импулсивни действия“. „Настояваме правителството да представи пред парламента пълна информация за последните събития в гръцко-руските отношения“, заяви Кумуцакос.", "date": "2018.08.10", "title": "\"Нова демокрация\": Настояваме гръцкото правителството да представи пълна информация за събитията в гръцко-руските отношения"}
{"url": "https://www.faktor.bg/bg/articles/maya-manolova-za-horata-s-uvrezhdaniya-zalozhila-sam-si-imeto", "text": "\"Ситуацията е скандална!\" По този начин омбудсманът Мая Манолова оприличи случващото се на срещата в Министерството на труда и социалната политика, където се разглежда законопроект за хората с увреждания. \"Аз съм си заложила името зад това, което се прави. Не мога да си позволя да излъжа очакванията на всички хора с увреждания. Те чакат реформата, чакат подкрепа, чакат уважително отношение\", заяви омбудсманът пред журналисти. Манолова излезе за кратко от заседанието на работната група в Министерството на труда и социалната политика, в което тя и представители на протестиращите майки на деца с увреждания участваха и на което се обсъждаха текстовете в Законопроекта за хората с увреждания. Общественият защитник разкритикува някои от текстовете и призова да бъдат разписани ясни ангажименти на органите, които са включени в закона. \"Според вносителите на този проект, ще бъде създаден специализиран орган, който да координира политиките за хората с увреждания. Само че този орган е изписан в едно-единствено изречение, в преходните разпоредби. То гласи: \"От 1 януари 2020 година се създава специализиран орган за хората с увреждания“. Това не е сериозно“, смята Манолова. Според нея така формулираната разпоредба не дава яснота за това какви ще бъдат правомощията на органа, неговите функции и ангажименти, както и кой ще го избира и назначава. \"За да отбият номера, са написали едно изречение, в което няма нищо“, категорична бе омбудсманът. Тя вижда проблем и с предвидения орган за мониторинг или по-конкретно с неговото конституиране. \"Никой не можа да даде обяснение защо този орган ще бъде избиран от парламента. Това е все едно шефът на Лекарския съюз да бъде избран от парламента. Или шефът на Футболния съюз“, пошегува се омбудсманът. Тя определи това като абсурдно и призова всеки, който участва в изготвянето на законопроекта, да осъзнава отговорността, която носи. \"Очаквам елементарна коректност от другата страна. Като сме се разбрали за текстове, като сме ги обосновали с конвенцията, практиката, законодателството, очакванията на хората с увреждания е те да се случат“, призова още Манолова. Манолова изведе на преден план необходимостта от разписването на такива правни норми в закона, които да заложат реформата в сектора, но обяви, че има въпроси, по които не е склонна на компромис. \"Текст по текст се води битка\", коментира още. Омбудсманът настоява да се запишат добрите текстове, да се заложи реална реформа за хората с увреждания. Тя бе категорична, че има компромиси, които няма как да се направят - за индивидуалната оценка и със задължителния й характер, за медицинските изделия, за достъпната среда, за личната помощ и др. \"Може да не станат тук и сега, но да е ясно, че ще се случат и това да е написано\", добави Манолова и допълни, че работата предстои. Представители на протестиращите майки също разкритикуваха част от обсъжданите текстове и дори определиха някои от тях като \"абсолютна боза“. Протестиращи майки поискаха оставката на шефа на Агенцията на хората с увреждания, както и на заместник-председателя на Националния съвет за интеграция на хората с увреждания към Министерския съвет.  Всички страни в преговорите по законопроекта са недоволни и имат сериозни критики към текстовете. \"С тази помощ няма да има оцелели хора с увреждания”, категорична бе Адриана Стоименова, заместник-председател на Националния съвет на хората с увреждания.\"", "date": "2018.08.10", "title": "Мая Манолова: Заложила съм си името в битката за хората с увреждания"}
{"url": "https://www.faktor.bg/bg/articles/uolstriyt-dzharnal-ungariya-e-gnezdo-na-ruski-shpioni", "text": "В гнездо на руски шпиони се е превърнала Унгария, написа Уолстрийт джърнъл. Москва е засилила своето влияние в централноевропейската държава през последните години и агенти на руските служби са си свили много удобно гнездо там. Изданието посочва, че Будапеща си затваря очите за дейността на кремълските агенти и дори покрива шпиони. Унгарското контраразузнаване наскоро е получило информация от западна служба, че руски агент е влязъл на територията на членката на Европейския съюз. Малко по-късно от Будапеща е дошло нареждане гражданинът на най-голямата по площ държава в света да не се закача. Унгарският премиер Виктор Орбан е критикуван от Брюксел и политици от ЕС заради близките му връзки с Владимир Путин. След като дойде на власт през 2010 г., унгарският премиер Виктор Орбан се сближи с Москва, като започна често да се среща с руския президент Владимир Путин и сключи сделка за руски заем от 10 милиарда евро за проекта за АЕЦ \"Пакш II\". Предполагаеми руски разузнавателни операции засегнаха пряко и Унгария. През април новинарският онлайн портал 444.hu съобщи, че правителственият уебсайт за национална консултация, в който унгарците бяха помолени да отговорят на редица въпроси за личните си възгледи, използвал код за проследяване, принадлежащ на руската компания \"Яндекс\", която препращала данните на унгарците на сървър в Русия. Унгарската Национална агенция за защита на личните данни под натиска на критиците, твърдящи, че \"Яндекс\" се подчинява на руските закони да споделя информация с руските служби, ако това бъде поискано, обяви по-късно, че ще разследва всяка потенциална злоупотреба с личните данни на унгарците,за които правителството в началото увери потребителите, че няма да бъдат споделяни с трети чужди страни. Някои служители на унгарските служби са притеснени, че правителството на Орбан прави Унгария уязвима за дейността на Русия.", "date": "2018.08.10", "title": "Уолстрийт джърнъл: Будапеща си затваря очите за кремълските агенти и дори ги покрива"}
{"url": "https://www.faktor.bg/bg/articles/razuznavaneto-zaseche-podozritelni-transferi-na-pari-sred-mrezha-ot-teroristi", "text": "Белгийци са сред заподозрените в разследване за подготвяни атаки от терористичната групировка Ислямска държава (ИД) след тези, извършени в Брюксел и Париж, съобщиха всекидневниците Het Laatste Nieuws и La Dernière Heure, пише електронното издание The Brussels Times. Текущо разследване, започнало през ноември 2016 г. и проведено в сътрудничество с много западни разузнавателни служби, установи, че ИД планира други атаки в Европа. Документи разгледани от журналисти от Het Laatste Nieuws, както и немски, испански и португалски публикации показват, че мрежа от лица планира нападения в района от Португалия до Балканите. Разследването включва имената на трима белгийски граждани. Чакир Х. (30) от Иксел и Мохамед Сахаедин Л. (39) от Моленбек са замесени в подозрителни трансфери на пари в няколко случая. Все още не е ясно откъде са парите и за какво са използвани. Чакир Х. е бил разпитан, но не е бил задържан, докато Салахедин е изчезнал. Правозащитните органи са разследвали също и Сами Джеду (29 г.), убит от дрон в Сирия. Неговата роля никога не е била ясно определена, но за разследващите е било ясно, че и той е помагал за организацията на атаките в Париж и Брюксел.", "date": "2018.08.10", "title": "Разузнаването засече подозрителни трансфери на пари сред мрежа от терористи в Европа"}
{"url": "https://www.faktor.bg/bg/articles/novini/svyat/natsionalna-asotsiatsiya-na-tsvetnokozhite-donald-tramp-e-rasist", "text": ". Президентът на правозащитната организация \"Национална асоциация за напредъка на цветнокожите\" в САЩ Дерек Джонсън разкритикува президента Доналд Тръмп, че е расист, пише The Hill. „За жалост в момента има лице в Белия дом, който работи като президент, който не само, че прави расистки коментари, но и се опитва да налага расистки политики“, заяви Джонсън.  Обвиненията срещу Тръмп в расизъм не са от вчера. По време на предизборната си кампания той заяви, че идващите от Централна Америка нелегални мигранти са „изнасилвачи“ и „наркотрафиканти“. По време на протестите на расова основа в Шарлътсвил през 2017 г. той заяви, че и белите националисти, и чернокожите контрапротестиращи са виновни. По-късно той сравни някои страни от Африка с „клоаки“. Джонсън заяви, че президентът е отказал да се срещне с правозащитната организация, въпреки опитите ѝ да се свърже с него и по време на предизборната му кампания, и по време на президентския му мандат. Превод и редакция: Виктор Турмаков", "date": "2018.08.10", "title": "Национална асоциация  на цветнокожите: Доналд Тръмп е расист"}
{"url": "https://www.faktor.bg/bg/articles/erdogan-vapreki-padaneto-na-kursa-na-lirata-nyama-da-kolenicha-pred-ikonomicheskite-manipulatsii-na-tramp", "text": "Турският президент Реджеп Тайип Ердоган заяви, че страната му, въпреки падането на курса на лирата, няма „да коленичи пред икономическите манипулации“, след като президентът на САЩ Доналд Тръмп удвои митата върху вноса на стомана и алуминий от Турция, пише Daily Sabah. Ердоган заяви, че спорът между двете държави членки на НАТО може да се разреши единствено с преговори и диалог и допълни, че страната му няма да се преклони преди натиска на САЩ върху турската лира. „Въпреки атаките върху курса на лирата, икономиката ни бележи рекорден ръст“, заяви Ердоган. Вчера турска делегация се завърна от Вашингтон без прогрес по преговорите за задържания в Измир американски пастор Андрю Брунсън, който в момента е под домашен арест по обвинения за тероризъм.", "date": "2018.08.10", "title": "Ердоган: Въпреки падането на курса на лирата, няма да коленича пред икономическите манипулации на Тръмп"}
{"url": "https://www.faktor.bg/bg/articles/bulgargaz-ochakva-skok-na-tsenata-na-gaza-ot-oktomvri", "text": "\"Булгаргаз\" очаква скок на цената на газа от октомври. Общественият доставчик обяснява увеличението с очакваните по-високи доставни цени на природния газ от внос, по-високия курс на щатския долар спрямо лева, както и в резултат на акумулирания ефект от утвърдената продажна цена от юли, която според \"Булгаргаз\" е по-ниска от разходите за доставка. Окончателната заявка на дружеството ще стане ясна следващия месец. Синьото гориво вече поскъпна с близо 11 на сто от юли. По правило при корекция в цената с повече от 5%, това се отразява и на тарифите на парно и топла вода.", "date": "2018.08.10", "title": "Преди Коледа Булгаргаз ще ни \"сурвака\" с нов скок на цената на газа"}
{"url": "https://www.faktor.bg/bg/articles/prokuraturata-shte-gleda-pod-lupa-vsichki-svarzani-s-arkus", "text": "Специализираната прокуратура е възложила на Националната агенция за приходите и Главна дирекця \"Национална полиция\" проверка на дружество \"Аркус - сигурност Бургас\" и свързаните с него физически и юридически лица, съобщи обвинението. Фирмата е съсобственост на зам.-председателя на общинския съвет в Бургас Бенчо Бенчев, а неин консултант е Димитър Желязков, известен с прякора Митьо Очите. И двамата бяха арестувани през уикенда в Истанбул. Проверката се възлага във връзка с разследване на специализираната прокуратура на организирана престъпна група за рекет, телесни повреди, разпространение на наркотици, се посочва в съобщението. По делото към наказателна отговорност са привлечени 10 души. При проведената на 2 август 2018 г. специализирана акция на територията на Бургаска област бяха претърсени над 30 различни адреса, включително и офиси на фирми и домове. В някои от тях бяха открити пари, оръжия, боеприпаси и черно счетоводство с бележки за суми, които трябва да се дадат на едно от обвиняемите лица – Д. Желязков, припомня прокуратурата.", "date": "2018.08.10", "title": "Прокуратурата поиска разследване на всички, свързани с \"Аркус-сигурност\""}
{"url": "https://www.faktor.bg/bg/articles/srednata-bruto-zaplata-prez-yuni-stigna-1119-leva", "text": "Наетите лица по трудово и служебно правоотношение към края на юни 2018 г. нарастват с 42.6 хил., или с 1.8%, спрямо края на март 2018 г., като достигат 2.35 милиона. Това показват предварителните данни на Националния статистически институт (НСИ).  Спрямо края на първото тримесечие на 2018 г. най-голямо увеличение на наетите лица се наблюдава в икономическите дейности със сезонен характер: „Хотелиерство и ресторантьорство“ - с 30.7%, и „Селско, горско и рибно стопанство“ - със 7.9%, както и в „Строителство“ - с 3.7%. Най-голямо намаление на наетите лица по трудово и служебно правоотношение е регистрирано в дейност „Образование“ - с 2.7%.  В структурата на наетите лица по икономически дейности най-голям е относителният дял на наетите по трудово и служебно правоотношение в дейностите „Преработваща промишленост“ и „Търговия, ремонт на автомобили и мотоциклети“ - съответно 21.8 и 16.9%.  В края на юни 2018 г. в сравнение с края на юни 2017 г. наетите лица по трудово и служебно правоотношение се увеличават с 13.7 хил., или с 0.6%. Най-голямо увеличение на наетите се наблюдава в икономическите дейности „Строителство“ - с 6.4 хил., „Търговия; ремонт на автомобили и мотоциклети“ - с 3.6 хил., и „Транспорт, складиране и пощи“ - с 3.4 хил., а най-голямо намаление в „Хотелиерство и ресторантьорство“ - със 7.6 хиляди. В процентно изражение увеличението е най-значително в икономическите дейности „Строителство“ - с 5.4%, и „Създаване и разпространение на информация и творчески продукти; далекосъобщения“ - с 3.9%, а най-голямо намаление е регистрирано в „Култура, спорт и развлечения“ - с 6.6%.  Средната брутна месечна работна заплата за април 2018 г. е 1 145 лв., за май - 1 110 лв., и за юни - 1 119 лева.  През второто тримесечие на 2018 г. средната месечна работна заплата e 1 125 лв. и нараства спрямо първото тримесечие на 2018 г. с 4.5%. Икономическите дейности, в които е регистрирано най-голямо увеличение, са „Селско, горско и рибно стопанство“ - с 9.8%, „Строителство“ - с 8.2%, и „Финансови и застрахователни дейности“ - с 6.7%.  През второто тримесечие на 2018 г. средната месечна работна заплата нараства с 8.2% спрямо второто тримесечие на 2017 г., като най-голямо e увеличението в икономическите дейности „Създаване и разпространение на информация и творчески продукти; далекосъобщения“ - с 15.5%, „Образование“ - с 12.3%, и „Строителство“ - с 11.4%.  Икономическите дейности с най-високо средномесечно трудово възнаграждение на наетите лица по трудово и служебно правоотношение през второто тримесечие на 2018 г. са:  - „Създаване и разпространение на информация и творчески продукти; далеко-съобщения“ - 2663 лева  - „Финансови и застрахователни дейности“ - 1922 лева  - „Производство и разпределение на електрическа и топлинна енергия и на газообразни горива“ - 1821 лева.  Най-нископлатени са били наетите лица в икономическите дейности:  - „Хотелиерство и ресторантьорство“ - 697 лева  - „Други дейности“ - 788 лева  - „Строителство“ - 887 лева.  Спрямо същия период на предходната година средната месечна работна заплата през второто тримесечие на 2018 г. в обществения сектор нараства с 9.6%, а в частния - със 7.6%.", "date": "2018.08.10", "title": "Как ще догоним европейците: Средната бруто заплата у нас през юни стигна 1119 лева"}
{"url": "https://www.faktor.bg/bg/articles/rublata-se-srina-do-nay-niskoto-si-nivo-ot-2016-g", "text": "Щатският долар прехвърли прага от 67 рубли за първи път от април 2016 година. Едно евро се разменяше за 76,77 рубли - близо до най-ниските стойности от април тази година. Русия ще разглежда като \"обявяване на икономическа война\" евентуалното приемане на втора вълна от американски санкции и ще реагира с всички средства, с които разполага, предупреди днес руският премиер Дмитрий Медведев. Вчера САЩ обявиха, че ще наложат на Русия нови икономически санкции във връзка с отравянето на бивш руски шпионин с нервнопаралитичния газ \"Новичок\" във Великобритания, и споменаха за възможна втора вълна от \"драконовски\" санкции в бъдеще. Руската централна банка (РЦБ) определи черната седмица за рублата като \"естествена реакция на финансовия пазар пред потенциалните нови санкции\". \"Такива епизоди на голяма нестабилност вече са възниквали в миналото, с временен характер\", посочи РЦБ, като увери, че \"наблюдава финансовата ситуация\" и обеща да вземе при необходимост мерки за \"ограничаване на нестабилността\". Евентуалната втора вълна, наречена \"драконовска\" от представител на САЩ, може да включи затваряне на американските летища за руски авиокомпании и дори преустановяване на дипломатическите отношения между двете страни.", "date": "2018.08.10", "title": "Рублата се срина до най-ниското си ниво от 2016 г."}
{"url": "https://www.faktor.bg/bg/articles/borisov-nyama-da-se-izgrazhda-ribarsko-pristanishte-v-asparuhovo-ako-mestnite-ne-zhelayat", "text": "Премиерът Бойко Борисов заяви, че рибарско пристанище във варненския квартал \"Аспарухово\" няма да бъде изграждано, ако местните хора не желаят това. Тази седмица геодезисти подадоха сигнал, че в рамките на проекта ще бъде допуснато застрояване на плажа, което от Общината и Министерството на регионалното развитие опровергаха. Според премиера обаче не става дума за плаж. „Никакъв плаж няма, камънаци, трябва да се развие, както на много места направихме - Поморие, Приморско, Созопол, рибарски пристанища, където, като излязат рибарите, да си сложат хладилници и да не тровят хората. Сега е един змиярник там. Ако варненци не го искат, оставяме го бурена, както си е и не го закачаме“.", "date": "2018.08.10", "title": "Борисов: Ако местните не желаят рибарско пристанище в \"Аспарухово\",  оставяме бурена както си е и не го закачаме"}
{"url": "https://www.faktor.bg/bg/articles/prostotiya-ultrasi-na-tsska-prebiha-datchani-v-sofiya-i-v-slanchev-bryag", "text": "Жестоко меле са предизвикали ултраси на ЦСКА. Фенове на Копенхаген са били бити в сряда през деня и вечерта, съобщава „Монитор“. Шамари е имало на столичния булевард „Витоша“, където пред популярно заведение четирима датчани са били атакувани с камъни и подръчни материали. В мелето няма сериозно пострадали, като единствено един от гостите е с пукната глава. Освен това група от десетина фенове на Копенхаген са попаднали на засада и на плажа в Слънчев бряг. От полицията потвърдиха за инцидента, като датските граждани са отказали да подават жалба, както и не са пожелали да бъдат прегледани от лекар. Според очевидци феновете на Копенхаген са изяли няколко шамара и са отнесли плюнки, но тъй като не са отвърнали на агресията, до по-сериозни последствия не се е стигнало. Двете агитки имат стара вражда от преди няколко години, когато запалянковци на Копенхаген бяха в София за мача с Лудогорец. Тогава ядрото на датчаните бе помляно от хулигани на ЦСКА, които успяха да пленят голямо знаме на гостите. Именно поради тази причина, както и заради боевете в последните дни се очаква \"гореща\" визита на \"червените\" в Дания, където местните хулигани със сигурност ще търсят реванш.", "date": "2018.08.10", "title": "Простотия! Ултраси на ЦСКА пребиха датчани в София и в Слънчев бряг"}
{"url": "https://www.faktor.bg/bg/articles/ivet-lalova-atakuva-finala-na-200-metra-na-evropeyskoto-v-berlin-tazi-vecher", "text": "Ивет Лалова излиза на пистата на \"Олимпиащадион\" по време на Европейското първенство в Берлин за първи път тази вечер в 20:48 часа. Българката е разпределена в първия полуфинал на 200 метра в трета пътека. Точно до нея - в четвърти коридор, ще бъде шампионката от Берлин на 100 метра и лидерка в европейската ранглиста за сезона на 200 м с 22.25 секунди и защитаваща титлата си от Амстердам 2016 - Дина Ашър-Смир (Великобритания). В пета пътека е Бианка Уилямс (Вбр), която това лято има 22.60 секунди, пише bgathletic. Ивет е с 22.63 сек през сезона, което е трети по сила резултат сред спринтьорките в серията. Лалова е сребърна медалистка в дисциплината от първенството на Европа преди две години. Тя има общо три отличия от шампионати на континента на открито. В Амстердам 2016 тя беше втора и на 100 м, а в Хелзинки 2012 стана европейска шампионка на 100 м. Инна Ефтимова е в третия полуфинал - в първа пътека. Джамиел Самюел (Хол) е лидерката на серията с 22.37 секунди и е разпределена в четвърти коридор. В пета пътека е Муджунга Камбунджи (Швейц) с 22.48 секунди през лятото. Двукратната световна шампионка в дисциплината Дафне Схипърс (Хол) е във втори полуфинал. Тя има 22.34 секунди тази година. Регламентът за влизане на финала е първите две места от трите полуфинала продължават по право, а осмицата ще се допълни от най-добрите две губещи времена. Решителната битка за медалите на 200 метра е в събота вечер.", "date": "2018.08.10", "title": "Тази вечер: Ивет Лалова атакува финала на 200 метра на Европейското в Берлин"}
{"url": "https://www.faktor.bg/bg/articles/severen-potok-2-promenya-traseto-si-zaradi-daniya", "text": "Компанията Nord Stream 2 AG подаде заявка за алтернативен маршрут за изграждащия се газопровод от Русия до Германия \"Северен поток 2\", който не преминава през териториалните води на Дания. Заедно с това продължава да се очаква разрешението на датските власти за строителството на съоръжението по първия, основен маршрут, са казва в съобщение на сайта на компанията. \"Днес компанията Nord Stream 2 подаде заявка и разчет за ОВОС в Енергийната агенция на Дания за трасе в изключителната икономическа зона на северозапад от остров Борнхолм. Това е алтернативен маршрут, който не преминава през териториалните води на Дания\" се казва в съобщението цитирано от 1prime.ru. Отбелязва се също, че Nord Stream 2 не преустановява процедурата по заявения предпочитан маршрут, който бе инициран през април 2017 г. на основата на препоръката от властите в Дания. Дължината на новия алтернативен маршрут е 175 километра, докато тази на основното трасе в този участък 139 км, с което съоръжението се удължава с 36 километра. От своя страна датската агенция потвърди получаването на новата заявка и съобщи, че започва нейното разглеждане. Проектът \"Северен поток 2\" предвижда изграждането на две тръби с общ капацитет 55 милиарда кубични метра природен газ годишно. Неговата стойност се оценява на близо 10 милиарда евро. Новият газопровод се строи редом с действащия \"Северен поток\". Той преминава през териториалните води на изключителните икономически зони на страните около Балтийско море - Русия, Финландия, Швеция, Дания и Германия. От тези държави операторът на съоръжението Nord Stream 2 AG остава да получи разрешение за строителство от Дания и Русия.", "date": "2018.08.10", "title": "\"Северен поток 2\" променя трасето си заради Дания"}
{"url": "https://www.faktor.bg/bg/articles/shest-oferti-sa-postapili-po-obshtestvenata-porachka-za-dostavka-na-400-lineyki", "text": "Шест оферти постъпиха в рамките на крайния срок (17.30 часа на 10 август 2018 г.) за подаване на предложения по обществена поръчка с предмет: „Доставка на 400 броя медицински превозни средства (линейки) с необходимото оборудване, във връзка с голям инвестиционен проект за модернизация на спешната медицинска помощ, по приоритетна ос 4 „Регионална здравна инфраструктура“ на Оперативна програма „Региони в растеж“ 2014-2020 г.“. Това съобщиха от пресцентъра на Министерство на здравеопазването. Подадените днес предложения ще бъдат отворени публично в 11.00 часа на 13 август 2018 г. в сградата на МЗ.", "date": "2018.08.10", "title": "Шест оферти са постъпили по обществената поръчка за доставка на 400 линейки"}
{"url": "https://www.faktor.bg/bg/articles/maykite-na-detsa-s-uvrezhdaniya-razocharovani-otnovo-shte-opavat-palatki-v-znak-na-protest", "text": "Майките на деца с увреждания са готови да опънат палатки пред социалното министерство заради несъгласие с последния вариант на законопроекта за хората с увреждания, който са получили късно снощи, предава Канал 3.  На влизане в МТСП за работната среща майките не скриха разочарованието си и напомниха, че премиерът им е обещал съвсем други неща.  \"В този проект реформа няма, аз не разбирам защо е тази съпротива срещу политиките за хора с увреждания\", заяви омдсманът. Индивидуалният подход и оценка има абсолютно пожелателен характер, недоволства Мая Манолова.  Личната помощ е маркирана с едно изречение и няма гаранция, че ще бъдат изпълнени, добави тя заедно с майките. Жените поискаха оставките на шефа на агенцията за хора с увреждания и на Адриана Стоименова от национално представеното НПО, което получава държавна субсидия.", "date": "2018.08.10", "title": "Майките на деца с увреждания разочаровани, отново ще опъват палатки в знак на протест"}
{"url": "https://www.faktor.bg/bg/articles/ucheni-otkriha-zashto-ponyakoga-mazhete-se-chuvstvat-samotni", "text": "Учени от университета в Никозия посочиха главните причини за мъжката самота, след раздялата с партньорката, пише в. \"Дейли мейл\". Оказва се, мъжете много по-трудно се справят след срива на отношенията, в сравнение с жените. В наши дни все повече успешни, здрави и в отлично психично състояние представители на силния пол невероятно трудно си намират половинка след прекъсната връзка. Най-често срещаната причина се явява страхът от това да не се повторят грешките от предишните отношения. Сред най-разпространените причини за мъжка необвързаност специалистите посочват отказа на силния пол да встъпва във връзка с прекалено \"достъпни\" дами. За участвалите в проучването 6700 анкетирани, установяването на трайни отношения с подобни особи се считало за невъзможно.  Мъжете в зряла възраст ставали по-придирчиви към следващия свой избор. Те били на мнение, че хората трябва да си избират партньорка, изхождайки от собствените представи за идеалната половинка. Но има и други причини разведените трудно да откриват сродна душа сред нежния пол. Мнозина от тях не се чувствали достатъчно привлекателни и със слаби финансови възможности, които отблъскват дамите, търсещи по-дългосрочна връзка.", "date": "2018.08.10", "title": "Учени откриха защо мъжете се чувстват самотни"}
{"url": "https://www.faktor.bg/bg/articles/59-dni-gladna-stachka-bosiya-predstavya-ulichavashti-zapisi", "text": "Провеждащият гладна стачка Николай Колев-Босия заяви, че ще представи уличаващи записи, свързани с арести на служители в агенция \"Автомобилна администрация\" в Бургас. Колев ще направи това пред временната парламентарна комисия, създадена заради неговия протест, заяви самият той пред БНР.  Днес е 59-ият ден, в който Босия протестира с искане за оставката на транспортния министър Ивайло Московски и разпускане на парламента заради корупцията при издаването на шофьорски книжки. Николай Колев свърза твърденията си със случая с арестувания бургаски автоинструктор, който чрез фалшифициране на лични карти уреждал явявания на шофьорски изпити вместо курсисти. „В момента за арестите в Бургас на хората от ДАИ, които съвсем лесничко пробиха т.нар. \"непробиваема електронна система\" на бялата стая – няма никакви записи, всичко е изтрито. И няма да мине, аз имам записи на всичко“, заяви той и увери, че намира здравословното си състояние за добро.", "date": "2018.08.10", "title": "59 дни гладна стачка: Босия плаши с уличаващи записи"}
{"url": "https://www.faktor.bg/bg/articles/mazh-se-zastrelya-v-glavata-v-zavedenie-zad-bara-nameriha-2-predsmartni-pisma", "text": "Тялото на 52-годишен мъж е открито с огнестрелна рана в главата. Това съобщиха от пресцентъра на ОДМВР-Хасково. Сигналът е подаден на 9 август в 15.52 ч. на телефон 112 в РУ-Димитровград от 40-годишен мъж. Той е съобщил, че в заведение на бул. \"Д. Благоев\" има мъж с пистолет. Изпратените на място служители са открили зад бара, на земята, тялото на 52-годишен мъж от града с прострелна рана в главата. Установено е, че лицето се е самопростреляло с незаконно притежаван пистолет калибър 9 мм. При извършен оглед в дома на лицето, на маса са намерени 2 броя предсмъртни писма. По случая е образувано досъдебно производство. Работата по случая продължава.", "date": "2018.08.10", "title": "Мъж остави две предсмъртни писма у дома си и отиде в бар да се застреля"}
{"url": "https://www.faktor.bg/bg/articles/zhivotnovadi-pak-izlizat-na-protest-zaradi-chumata-poiskaha-ostavkata-na-ministara", "text": "Животновъди излязоха на простест и поискаха оставката на министъра на земеделието Румен Порожанов, както и на цялото ръководство на Българската агенцията за безопасност на храните (БАБХ). Те затвориха пътя между Елхово и Шарково – селото, което бе най-засегнато от чумата по овцете и козите. Именно заради чумата бе протеста на животновъдите – според тях чума в Странджа няма, а над 4000 животни са избити без положителна проби и без причина. Аргументът им е, че месеци, след като БАБХ обяви заразата, няма животно, починало от болестта, предава bTV. Вижте още новини от България! Заради карантината стопаните хвърлят стотици литри мляко и не могат да продават животните си, които стоят затворени.", "date": "2018.08.10", "title": "Животновъди пак излязоха на протест заради чумата, поискаха оставки"}
{"url": "https://www.faktor.bg/bg/articles/pravitelstvoto-shte-puska-taen-klient-v-administratsiyata", "text": "Администрацията на Министерския съвет да организира провеждането на проучване по метода \"Таен клиент\", за да се проследи прилагането на мерките за намаляване на административната и регулаторната тежест, приети от правителството през 2016, 2017 и 2018 г. Това се предвижда в проект за решение за мерки за трансформация на модела на административно обслужване в България, качен на правителствения сайт за съгласуване. Документът има 5 приложения, в които подробно се описват всички видове административни услуги и процедури, как те трябва да бъдат променени и кои са отговорните за това институции. В решението се въвежда и задължение в срок до 31 март 2019 г. съответните министри да изготвят и внесат за одобряване от Министерския съвет проектите за промени на съответните закони, подзаконови нормативни актове и други нужни актове. Сред целите на реформата е например различни видове удостоверения и документи, които досега се изискваха от хората и те трябваше да си ги вадят и предоставят пред институциите, вече да са \"вътрешноадминистративни услуги\". И администрациите да могат да си ги получават служебно от другите звена. Ще има \"групиране на услугите на принципа \"Епизоди от живота\" и \"Събития от бизнеса\". Ще се стандартизират услугите на общините и ще се премине към комплексно административно обслужване\", посочват вносителите. В първото приложение - за опростяване на услугите за бизнеса, са предложени 198 мерки. Сред тях са да се запишат в закон всички изисквания, необходими за започването и за осъществяването на дадена стопанска дейност, както и за извършването на отделна сделка. Да се осигури \"постоянен и безусловен достъп\" до всички административни актове и формуляри, да се предостави пълна информация за сроковете, приложими в съответното производство, за дължимите такси и методиката за тяхното определяне. Мерките обещават още да се осигури подходящо работно време за ползването на услугите и възможност за предоставяне на услугите по електронен път. Ще се изключи възможността административният орган да изисква повече от веднъж отстраняване на нередовности и/или предоставяне на допълнителна информация. Ще се дадат възможности за подаване на заявленията чрез териториалните звена на централната администрация. В друго приложение са набелязани 515 мерки с които административните услуги да бъдат приведени в съответствие с Административнопроцесуалния кодекс, Закона за администрацията и Закона за електронното управление. Те са насочени към повече възможности за устно, дистанционно или електронно подаване на заявления, които макар предвидени в различните закони, за момента не се прилагат заради други законови и подзаконови празноти. Или за бъдещо спазване на изискването за еднократно събиране и създаване на данни. Предвиждат се и мерки, за да се състои реално обслужването на едно гише. Предложени са 174 удостоверителни административни услуги, които следва да се предоставят единствено като вътрешноадминистративни услуги, като се прекрати заявяването на услугата от отделни лица и организации. Вносителите обещават така да бъдат заличени общо 373 административни услуги и регулаторни режими. Ще отпадне например необходимостта от предоставяне на скици, данъчни оценки, удостоверения за липса на задължения към общините, данъчни декларации при придобиване на имот, удостоверения за характеристики на земеделски земи и др. Ръководителите на болниците ще могат да издават актовете за раждане и смърт, като ще уведомяват за това общината, но гражданите няма да трябва да ходят до местната администрация. Служебно ще се проверява придобито или признато в България образование, издадени решения за оценки на въздействието върху околната среда и др. Сред вътрешно-административно събираните документи ще попадне и например удостоверенията, че лицето не се води на психиатричен отчет, като се запазва прегледа от психиатър. Предвижда се създаване на единен регистър на водещите се на отчет хора центровете за психично здраве на територията на страната, електронизация на регистъра и даване на достъп на всички администрации, които имат законово основание. Служебно ще се презаверяват също скици, от издаването на които са изтекли 6 месеца, както и ще се издават и подновяват някои регистрации. Ако човек иска да пусне в движение временно спрян автомобил, ще има възможност част от документите също да се събират от самата администрация. Реформата обещава и намаляване на някои такси за услуги, както и регламентиране на изискванията за събиране на такси със закон. Ще бъде увеличен срокът на валидност на някои издадени документи (лицензи, разрешения, регистрации и др.).", "date": "2018.08.10", "title": "Правителството ще проверява с \"таен клиент\" намалява ли административната тежест"}
{"url": "https://www.faktor.bg/bg/articles/mariya-zaharova-otseche-nikakva-podyalba-na-kosovo", "text": "Ние сме категорично против подялбата на Косово, каза официалният представител на руското външно министерство Мария Захарова, предаде сръбското радио Б92. С тези думи високопоставената служителка на дипломатическата централа на Москва обяви позицията на представяната от нея държава. \"Идеята за някакво преначертаване на границите на Балканите няма да разреши проблемите. Напротив, всяка една промяна в политическата география в тази част на Европа е предпоставка за още сътресения\", заяви тя в Белград. Захарова изтъкна също, че Косово се е превърнало в международен проблем и не касае само Сърбия. \"Позицията на Русия по въпроса за Косово е последователна и се основава на международното право, зачитане на суверенитета и вътрешното законодателство на Сърбия\", заяви още говорителката на руското външно министерство. Тя добави, че Русия ще се отнесе с уважение към всяко решение на сръбския народ, но попита дали Сърбия няма да има проблем с такова решение.         Сръбският президент Александър Вучич преди дни поднови идеята най-младата балканска държава да бъде разделена между сърбите в Косово (около 10% от населението) и местните албанци. Белград вижда в предложението начин за разрешване на проблема заради отказа на Прищина да даде право на самоуправление на най-многобройното малцинство в страната. Председателят на косовския парламент Кадри Весели днес повтори позицията на властите. \"Нашата страна е и ще остане единна\", заяви той, цитиран от Б92. Русия още преди бившата сръбска провинция да обяви независимост на 17 февруари 2008 г. заяви, че няма да признае държавността на Косово.", "date": "2018.08.10", "title": "Русия: Никаква подялба на Косово!"}
{"url": "https://www.faktor.bg/bg/articles/i-turskata-lira-se-srina-erdogan-prizovava-bog", "text": "Турският президент Реджеп Тайип Ердоган отхвърли опасенията около сриващата се лира, призовавайки турците „да не се притесняват“, след като валутата удари ново дъно през последните дни, включително в петък, на фона на разширяващия се разрив със САЩ, предава Ройтерс. Анкара и Вашингтон, които са съюзници в НАТО, са в спор заради задържането на американския евангелистки пастор Андрю Брънсън в Турция по обвинения в тероризъм. Това доведе до санкции от страна на САЩ срещу двама министри на Ердоган и заплахи за търговски ограничения. Лирата се срина с 13,5% до ново рекордно дъно от 6,1428 лири за долар. Пред поддръжници в черноморската провинция Ризе късно в четвъртък Ердоган отхвърли опасенията около валутата, определяйки ги като кампания срещу Турция, предава Канал 3. Турският президент Реджеп Таип Ердоган заяви, че страната му ще надделее в „икономическата война”. Думите на президента обаче не успокоиха много търговците, които предпочетоха днес да затворят обменните бюра.  „Ние няма да изгубим икономическата война” заяви Ердоган, цитиран от държавната телевизия, като това е първата му реакция след последният срив на лирата. От Анадолу също цитираха изказване на Ердоган, в което той твърди, че Турция ще успее да се справи със ситуацията, както успя да се справи и с наводненията от тази седмица в провинция Орду. „Бог иска ние да преодолеем тези катастрофи (като наводнението в Орду) и също така ние ще успеем и в икономическата война” каза президентът на Турция при посещението си в черноморският регион Байбурт.", "date": "2018.08.10", "title": "И турската лира се срина, Ердоган призовава Бог"}
{"url": "https://www.faktor.bg/bg/articles/nay-malko-4-dushi-zaginaha-pri-strelba-v-kanadski-grad", "text": "Канадската полиция съобщава, че има загинали при стрелба в източния град Фредериктън, който е столица на провинцията Ню Брънзуик, съобщава Би Би Си. Поне 4 човека са загинали след инцидент на път „Бруксайд драйв” водещ към жилищна зона. Местната телевизия съобщава, че стрелбата е започнала малко след 11:00 ч. централно гринуичко време. Полицията казва, че хората е трябва да избягват района, а на живущите е препоръчано „да стоят в домовете си и да заключат вратите си за тяхна безопасност”. От местната служба за сигурност написаха в Туитър: „Възможно най-скоро ще ви предоставим още информация по случая”.", "date": "2018.08.10", "title": "Стрелба в канадски град, полицията: Стойте си у дома и се заключете!"}
{"url": "https://www.faktor.bg/bg/articles/ninova-pak-se-peni-na-borisov-da-ne-me-hvali-za-bencho-a-da-uvolni-shefovete-svarzani-s-mityo-ochite", "text": "Шефката на БСП Корнелия Нинова, която иначе е много устата по всички казуси в държавата, но не обели дума по случая \"Бенчо\", пак се разпени по адрес на Бойко Борисов. Причина станаха думите на премиера, че е постъпила правилно, като е отстранила Бенчо Бенчев от БСП.  \"Премиерът Борисов направо ме умилява с непрекъснатите си хвалби за правилното ми решение да поема отговорност и да поискам Бенчо Бенчев да напусне всички постове. Много ми се иска да му върна комплимента. Лято е, може да разменим по две-три мили думи. Опитвам се, но не ми се получава. Ще го почакам още няколко дни. Това оповести преди минути Корнелия Нинова в личния си фейсбук профил. И допълни: \"Може пък и той да поеме отговорността да освободи шефа на митницата, която е дала на същия този Бенчев и на Митьо Очите да ги охраняват. Или на шефа на клона на НОИ в Бургас, който също опрял до услугите на Бенчев и “Очите”. Или попита общинските съветници от ГЕРБ - защо гласуваха Бенчев за заместник-председател на Общинския съвет. Като висш пилотаж ще приема, ако Борисов успее да поеме отговорност и за кмета си на Бургас-той си знае защо или за шефа на кабинета си, дето смята, че “Очите” е един легален бизнесмен. И малко му \"завиждам” на Борисов - Бенчев не спря да го хвали и да му вика, че е мъжкар, а за мен една добра дума не намери и само ме хули. Разбрах,че премиерът ни бил във Варна. Не е лошо да намине и към Бургас. Лято е и замириса на море, концесии и още нещо.........\"", "date": "2018.08.10", "title": "Нинова пак се пени на Борисов: Да не ме хвали за Бенчо, а да уволни шефовете, свързани с Митьо Очите"}
{"url": "https://www.faktor.bg/bg/articles/rusiya-i-oshte-4-darzhavi-si-podelyat-vodite-na-kaspiysko-more-v-nedelya", "text": "След 20 години подготовка президентите на Русия, Казахстан, Иран, Азербайджан и Туркменистан ще се договорят за границите на акваторията си в Каспийско море тази неделя. Това съобщи пресслужбата на руския президент два дни преди срещата в град Актау, централното събитие на която ще е Конвенцията за статута на Каспийско море. Работата по тази конвенция започна още през 1996 г., за да се реши въпрос, поставен още с разпадането на Съветския съюз. Оказа се, между тях има спорове за някои от границите на акваторията им, включително свързани с работата по прокарване на тръбопроводи по дъното на Каспийско море. Руският президент Владимир Путин одобри проектодокумента през юли. Той предвижда дъното и недрата на морето да се разделят на сектори, а акваторията - на вътрешни и териториални води, риболовни зони и общо водно пространство, припомня \"Дневник\". Всяка страна ще получи правото на териториални води, не по-широки от 15 морски мили, и риболовна зона с ширина 10 морски мили в рамките на териториалните води. Също така ще се определят и границите на въздушното пространство в Каспийско море. Във водния басейн ще се забрани военно присъствие, което няма отношение към някоя от петте държави. Тръбопроводите, прокарвани по дъното, ще се съгласуват само с онези страни, през чиито води трябва да преминат, а останалите само ще бъдат информирани. Страните по конвенцията получават изключителното право да регулират, разрешават и провеждат научни изследвания в териториалните си води.", "date": "2018.08.10", "title": "Путин поделя водите на Каспийско море с още 4 държави"}
{"url": "https://www.faktor.bg/bg/articles/detsa-otidoha-na-baseyn-v-sandanski-i-zavarshiha-v-speshnoto", "text": "Три деца са приети за един ден в Спешна помощ в Сандански с порезни рани на краката, получени при къпане в малкия басейн в Спортния интернат в курортния град. За това сигнализира баща на едно от пострадалите деца, Петър.   5-годишният му син си срязал крака от счупените плочки в басейна почти веднага след като влязъл във водата, уточнява struma.bg. Когато го завел в лекарския кабинет бил посрещнат с думите: „И вие ли? За днес сте третите, които идват с порезна рана”.  Дежурните обработили раната на малчугана и го освободили за домашно лечение. Това се случило в неделя. Веднага след този инцидент детският басейн е източен. Счупените плочки са отстранени и опасната зона отремонтирана. Два дни басейнът за деца е бил затворен, а от вчера отново работи.   Стана известно, че още на касата, докато купували билети за басейна, родителите са предупреждавани от спасителите, че има счупени плочки, и децата трябва да внимават да не стъпват върху тях. През летните месеци юли и август и двата басейна в Спортния интернат в Сандански – голям и детски, работят като платен градски басейн и се ползват от местните жители и туристите.", "date": "2018.08.10", "title": "Деца отидоха на басейн в Сандански и завършиха в Спешното"}
{"url": "https://www.faktor.bg/bg/articles/tramp-udvoyavam-mitata-varhu-stomanata-i-aluminiya-ot-turtsiya", "text": "Президентът на САЩ Доналд Тръмп заяви, че ще удвои вносните мита за стомана и алуминий от Турция, по този начин засилвайки натиска на нейната икономика на фона на дипломатическия ѝ спор с Вашингтон, предава AFP. „Току що обявих удвояването на митата върху стоманата и алуминия по отношение на Турция, докато тяхната валута – лирата се плъзга бързо надолу спрямо нашия много силен долар“, написа Тръмп на своя профил в социалната мрежа „Туитър“. „Отношенията ни с Турция не са добри както някога“, допълни той.", "date": "2018.08.10", "title": "Тръмп: Удвоявам митата върху стоманата и алуминия от Турция"}
{"url": "https://www.faktor.bg/bg/articles/golyam-udar-na-mitnitsite-v-burgas-korab-ot-rusiya-se-okaza-natapkan-s-kontrabanda-za-hilyadi-levove", "text": "Цигари за над 800 хил. лв. са укрити по уникален начин – в дъски, издълбани като шкафчета и натоварени на палети на руски кораб, акостирал на пристанището в Бургас. Подробности за акцията разкриха преди минути от прокуратурата и Агенция „Митници“, съобщава \"Флагман\".  Окръжният прокурор на Бургас Георги Чинев разкри, че корабът, плаващ по либерийски флаг и идващ от Руската федерация е акостирал на Пристанище Бургас на 1 август. При извършения анализ на риска е селектираните контейнери. По документи в него са се съхранявали шлифовани дъски, получател на стоката е българско търговско дружество, упълномощило митнически агент да уреди всички формалности относно вноса. На 9 август е започнала физическа проверка на палетите в контейнера. Открити са 111 хил.кутии цигари от беларуска марка на стойност 834 хил.лева. Цигарите са били скрити в дъските, които са издълбани и закрити. Буквално са превърнати в шкафове за цигари, уточни прокурор Георги Чинев.  Юлиян Мирков, зам.-директор на Агенция Митници допълни, че акцията е извършена след отлично взаимодействие между митническите органи и разследващите. Митничарите се усъмнили, че дъските са много леки, имали различна плътност, което дало основание да се направи щателна проверка. Изчакало се е да бъде подадена декларация. „Имаме изключително добра предварителна подготовка, защото декларираната стока за шлифовани дъски. Колегите свършиха изключителна работа, забелязаха прорези по цялата дължина на дъските, което всъщност се оказва капак, а във всяка дъска са скрити по 48 кутии цигари. Т.е. – хората, които са подготвили тази контрабанда са положили изключителни усилия”, каза зам.-началникът на Агенция Митници Юлиян Мирков.", "date": "2018.08.10", "title": "Голям удар на митниците в Бургас: Кораб от Русия се оказа натъпкан с контрабанда за хиляди левове"}
{"url": "https://www.faktor.bg/bg/articles/bryuksel-othvarli-iskane-na-germaniya-za-oryazvane-na-detskite-dobavki-na-imigranti", "text": "Германия и Европейската комисия влязоха в спор заради детските добавки, които Федералната република плаща на родители от други страни от ЕС. Германия плаща близо 50 милиона месечно за деца, които не живеят на нейна територия. Берлин настоява размерът на добавките да бъде съобразен с държавата, в която децата пребивават, но Брюксел отхвърля това искане. Голямата коалиция планира да въведе регулации, според които размерът на детските да се изравни с детските в страната, в която децата пребивават. Европейската комисия отхвърля идеята, защото тя нарушава принципа на равнопоставеност и е дискриманицонна. Вместо това тя препоръчва Берлин да затегне контрола при плащания, за да избегне злоупотребата със социалната система. Обвиненията за злоупотреба идват от кметове на градове в провинция Северен Рейн-Вестфалия, където има големи групи роми от България и Румъния. Според кмета на Дортмунд Зьорен Линк много от тях представяли документи за деца, които всъщност не съществуват и така се обогатявали. Според статистиката обаче злоупотребите са толкова малко, че не влияят на размера на плащанията като цяло. Също така тя показва, че най-много детски за деца, които не са в Германия, се плащат всъщност на френски граждани. Полша и Чехия също са сред големите получатели, докато детски в България получават едва 7000 деца. Политици предупреждават и че детските надбавки се финансират от данъците, които родителите им плащат според размера в Германия, така че би било дискриманация те да работят и плащат високи германски данъци, а да получават ниски детски надбавки като в родината си.", "date": "2018.08.10", "title": "Брюксел скастри Германия заради искането й да ореже добавките за деца, които не живеят на нейна територия"}
{"url": "https://www.faktor.bg/bg/articles/kitay-propusna-amerikanskiya-surov-petrol-v-okonchatelniya-spisak-s-novite-mita", "text": "По-рано тази седмица Китай представи списък с американски стоки за 16 млрд. долара, които ще подлежат на обмитяване с 25% от 23-ти август, ако по същото време влязат в сила аналогичните по размер и стойност мита за вноса на китайски стоки в САЩ. Според \"Уолстрийт джърнъл\" обаче в последната редакция на списъка с американски стоки липсва една от най-важните, а именно американският суров петрол. Трябва да се има предвид, че петролът беше една от най-важните стоки, изброени от властите в Пекин още през юни, които ще подлежат на високи мита като противодействие на заплахите на администрацията на Доналд Тръмп за тарифи върху вноса на китайски стоки. Тази маневра заплашваше да застраши много сериозно търговските взаимоотношения с оглед на факта, че през последните две години Китай се превърна в най-големият купувач на изнасяния от САЩ суров петрол, като само в рамките на миналата година този дял достигна близо 20% от целия износ на американски петрол. \"Уолстрийт джърнъл\" обаче отбелязва, че петролът вече не фигурира в окончателния списък на властите в Пекин с американски стоки, които предстои да бъдат обложени с високи мита. Китайското министерство на търговията не обясни този \"пропуск\" и не отговори на поставените от финансова агенция въпроси. Анализатори и представители на индустриални организации заявиха, че промяната може би сигнализира, че Китай преоценява досегашните си \"шумни заплахи\", имайки предвид забавящата се икономика, лекотата, с която продавачите на американски суров петрол могат да си намерят нови купувачи, и най-вече растящата зависимост на страната от чуждестранен петрол. Трябва да се има предвид, че енергийните нужди на Китай се покриват на 70% от вноса, като според прогнози на Международната агенция по енергетика (IEA) до 2040-а година тази стойност ще достигне 80%.", "date": "2018.08.10", "title": "Китай \"пропусна\" американския суров петрол в окончателния списък с новите мита"}
{"url": "https://www.faktor.bg/bg/articles/arestuvaha-razgnevena-shofyorka-chukna-5-pati-taksi-na-zadna", "text": "Жена реши да изкара гнева си върху таксиметров шофьор, който преди това я е ударил на столичен булевард. За да му отмъсти, тя го чукнала пет пъти на задна скорост. Случката се е разиграла днес следобед в района на Окръжна болница, съобщава bTV. Гневната дама в крайна сметка е задържана от полицаи, повикани от таксиметровия шофьор.", "date": "2018.08.10", "title": "Арестуваха разгневена шофьорка, решила да чукне 5 пъти такси на задна скорост"}
{"url": "https://www.faktor.bg/bg/articles/prekratyava-se-gladnata-stachka-v-balgarski-poshti", "text": "Ръководството на „Български пощи“ ЕАД и синдикат „Защита“, съвместно с Омбудсмана на Република България Мая Манолова постигнаха съгласие за прекратяване на гладната стачка в дружеството. Ръководството на „Български пощи“ ЕАД отново потвърди ангажимента си да изплаща ваучери и допълнително възнаграждение за трудов стаж и професионален опит в договорените размери, като всички други възникнали въпроси се обсъждат в конструктивен диалог. Стачката започна на 30 юли, когато първо Златка Младенова обяви, че ще гладува. По-късно към нея се присъединиха още служители. Недоволството им бе заради спрените ваучери за храна и парите за клас прослужено време. Според нея парите и ваучерите на хората са спрени, защото разкриват нарушения на ръководството на пощите. Тогава от ръководството на “Български пощи“ обясниха, че парите са забавени на служителите и работниците, които по-късно са се присъединили към колективния трудов договор и увериха, че дължимото ще бъде изплатено до края на месеца.", "date": "2018.08.10", "title": "Прекратява се гладната стачка в Български пощи"}
{"url": "https://www.faktor.bg/bg/articles/novini/svyat/cherna-kampaniya-sreshtu-balgariya-v-polsha-razprostranyavat-sluh-za-balgarska-mafiya-otvlichashta-detsa-za-organi", "text": "Тялото на момче без бъбреци е било намерено в понеделник към 14:00 в езерото Солина, в Подкарпатска област в Полша. Полицията е по дирите на престъпна група от България. Тази новина се разпространява от началото на седмицата между полски мамчета в социалните мрежи, а родителките си разменят и правила за безопасно поведение, които да сведат до знанието на децата си, за да не паднат в капана на българските търговци на органи, пише в. Монитор.  Трагичен финал на издирването на изчезналия на 19 юни т. г. Кшишек, жител на град Жешув, написа столичното издание \"Газета Варшавска\", което допълни информацията с това, че тялото на момченцето е намерено без бъбреци и с остригана до кожа глава. В текста се казва, че прокуратурата разследва обстоятелствата, свързани с находката и добавя, че властите са по следите на престъпници от България.  Часове по-късно статията изчезна от електронното издание на медията, след като се оказа, че е фалшива новина, преписана от фейсбук. В социалните мрежи опасната българска мафия беше описана с незначително различаващи се подробности, в които МПС-то варира от ван до микробус, но във всички случаи е бяло на цвят и с регистрационни табели от България. Появиха се дори \"свидетели\", които с очите си фиксирали отвличания и ясно прочели надписа BG върху номерата. Информирани майки стигнаха дотам, че споделиха и клипчета, на които се вижда как уж мъже отвличат малки деца на публични места, дърпайки ги буквално от ръцете на майките и близките им и ги товарят в бял... лек автомобил или сребрист бус без прозорци. Впоследствие се оказало, че компилацията видеото е правено някъде в Азия, а обстоятелствата около дърпането на дечурлигата не са ясни.", "date": "2018.08.10", "title": "Черна кампания срещу България в Полша: Разпространяват слух за българска мафия, отвличаща деца за органи"}
{"url": "https://www.faktor.bg/bg/articles/premierat-pohvali-ninova-che-e-otstranila-benchev", "text": "Корнелия Нинова взе правилното решение, като отстрани Бенчо Бенчев и пое отговорност. Това мнение изрази във Варна премиерът Бойко Борисов. Той припомни, че компрометирани полицейски шефове, които се свързват с тартори на групировки, са били отстранени от системата. \"Аз много обичам нощно време да гледам сериали, особено американски. Десетки полицейски банди действат в Щатите. И аз се удивих, но както виждате, всяка седмица в Щатите има стрелба и убийство. Там се събират най-често особено тези, които работят в криминалния сектор, агентура, за да научат какво става на улицата, с някого трябва да станат по-близки, да го вербуват и някъде там става разминаването. За съжаление, ние не сме по-различни като държава от тези, които са в Европа, Америка, навсякъде. Правилното решение е това, което г-жа Нинова излезе и обяви - поемам вина, омитам и го махам. Това е положително и оздравително, защото останалите започват да си мислят, че в края на краищата рискът да ги хванат е голям и като ги хванат ще последва нещо\", каза още премиерът.  Премиерът категорично отрече информацията, че предстои смяна на вътрешния министър.", "date": "2018.08.10", "title": "Премиерът похвали Нинова, че е отстранила Бенчев"}
{"url": "https://www.faktor.bg/bg/articles/novini/svyat/medvedev-zaplashi-sreshtu-sanktsiite-shte-reagirame-s-ikonomicheski-politicheski-a-v-sluchay-na-neobhodimost-i-s-drugi-metodi", "text": "\"Ако САЩ въведат санкции срещу руски банки или забрана за използването на определена валута, в Москва това ще бъде оценено като обявяване на икономическа война\", заяви руският премиер Дмитрий Медведев, цитиран от newsru.com.  Той добавил, че срещу това трябва да се реагира с \"икономически, политически, а в случай на необходимост - и с други методи\". Според него, вече съществуващите санкции имат за цел ограничаване на \"икономическата мощ на Русия\" и \"отстраняването и като мощен конкурент на международното поле\". Превод: Faktor.bg", "date": "2018.08.10", "title": "Медведев заплаши: Срещу санкциите ще реагираме с \"икономически, политически, а в случай на необходимост - и с други методи\""}
{"url": "https://www.faktor.bg/bg/articles/rumantsi-zad-granitsa-se-pribraha-za-protest-sreshtu-koruptsiyata", "text": "Антиправителствен протест на румънците, живеещи в чужбина, е насрочен за днес в столицата Букурещ. Призивът по време на демонстрацията на Площада на победата ще е за оставка на лявото правителство и предсрочни избори. „Асошиейтед прес“ съобщава за колони от автомобили с живеещи зад граница румънци, които пресичат граничния пункт Борш на границата с Унгария, прибиращи се в родината си за протеста. Още вчера сутринта на Площада на победата в Букурещ пред сградата на правителството беше издигната първата палатка, отбелязва информационният сайт Зиаре. Голяма част от около трите милиона румънци, които живеят в чужбина, казват, че са напуснали страната заради корупцията, ниските заплати и липсата на възможности, предаде БНР. Откакто Социалдемократическата партия спечели изборите през 2016 г., румънците редовно протестират срещу опитите на правителството да прокара нови закони, които според критиците ще отслабят антикорупционната борба. Предварително обявеният брой на участниците в днешния антиправителствен митинг е около един милион души.", "date": "2018.08.10", "title": "Румънци зад граница се прибраха за протест срещу корупцията"}
{"url": "https://www.faktor.bg/bg/articles/institut-ivan-hadzhiyski-1", "text": "В България протича своеобразно „постпредседателско безвремие“. Липсват голяма цел и кауза, а социалните проблеми рязко вземат реванш над външнополитическите. На този фон в открит политически залог се превръщат отношенията за/против Домусчиев, Минев, Василев, Бенчев. Това е един от изводите в актуалния месечен политически анализ на института \"Иван Хаджийски\". Ето какво още констатират изследователите, работили по него:  У нас се създава усещането, че водещите политически субекти нямат план, че хоризонтите им на планиране са се изчерпали с края на председателското полугодие. Нерешителни изглеждат и кандидатите за нови играчи. Ключовият играч ДПС пък се снишава. Сякаш всички чакат някой да започне открито да предприема нещо, за да се пренастроят и активизират. Разбира се, европейските и местните избори скрито мотивират мнозина да се оглеждат за различни варианти и да преценяват какви са сравнителните им предимства, но този процес още не е навлязъл в решителна фаза и усещането за лутане и несигурност се задълбочава. На този фон план показа БСП - с представянето на „Визия за България“, което пък сега беше заглушено от нови скандали. Във визията има новина: за първи път бе лансирано предложението България да не влиза засега в еврозоната. Консенсусът по членство във всички европейски структури, съществувал над две десетилетия, се намира под въпрос. Рязко нарасналото обществено и политическо напрежение ще се нуждае от „отдушници“ съвсем скоро. Промени в Министерския съвет не са изключени. Доминацията на изборната проблематика ще расте. Едно изглежда много вероятно – темите за мигрантите и за еврозоната ще бъдат в центъра на политическите дебати. Налице е известно, може и илюзорно, икономическо успокояване, съчетано обаче с видимо политическо раздразнение. Това води до комбинация от желание за промяна, но и страх от промяната. И това дава по-големи перспективи на онези фигури и партии, които търсят подобрения на модела, а не толкова негов рестарт. На Балканите, от една страна, наблюдаваме мощен натиск по откъсване на региона от руската сфера на влияние (критичността на Атина спрямо Москва е показателна, както и преминаването на Македония към Запада), а от друга – пренебрежителен подход на висшата американска администрация (изказването на Тръмп за Черна гора). Като че ли спрямо Балканите се сблъскват две различни американски политически линии – едната, която работи предимно на евроатлантическа основа и цели да укрепи Балканите като щит срещу руска и турска намеса, и другата, която не смята Балканите за важен регион и е повече готова да допусне там отстъпки пред други регионални и глобални играчи. Кризата в НАТО крие риск от „денатовизиране“ на трансатлантическите отношения. За сметка на това Балканите сякаш се „натовизират“. Но пак с уговорка: продължаващото отчуждаване между Турция и САЩ. Актуалните тенденции в ЕС дават шанс за огромен изборен пробив на крайната десница в евроизборите догодина. Той дори може да парализира парламента. Но самият характер на тези партии, базиран на защита на теснонационални интереси, силно затруднява собственото им коалиране. Ето защо от различни места вече тръгват инициативи за тяхното сближаване. Картината допълнително се усложнява от неясното поведение на френския президент Макрон, чиято партия не бърза да обяви към кое политическо семейство смята да се присъедини. Нещо повече, упорити са слуховете, че Макрон ще опита да инициира съвършено нова общоевропейска формация и по този начин ще застраши и без това несигурните позиции на социалисти и християндемократи. Водещата сила според европейските проучвания, ЕНП, е изправена пред разлом по линията Изток–Запад. Унгарският премиер Орбан демонстрира амбицията да се превърне в „реформатор“ на ЕНП и да я тласне по посока на „нелиберална християндемокрация“. Левите и либералите пък имат още по-сериозни проблеми. Задълбочаването на конфликта между либералната и консервативната тенденция в европейските общества и партийни системи допълнително усложнява възможността Европа да формира единна позиция като субект в глобалния свят поне до средата на предстоящата година. Доналд Тръмп показва ясно, че не изпитва интерес към сътрудничеството във формата Г-7. Още в началото на мандата Тръмп се бе изказал пренебрежително и за НАТО, после разви тезата, че заради Черна гора не си струва да се влиза във война. Това е „ръкавица“, хвърлена пряко срещу ключовия чл. 5 от договора, който изразява неговия смисъл: солидарност, която задължава всички участници да помогнат на онзи, който бъде нападнат. САЩ, основен фактор в създаването и стабилизирането на Световната търговска организация, на практика игнорираха и нейните правила - с ескалацията на митническите конфликти, която ерозира либералните основи на световния ред. И след като Г-7, НАТО и СТО не са теренът, на който Тръмп вижда външната си политика, остава триъгълникът САЩ–Русия–Китай. Тенденциите показват, че именно в отношенията си с тези две държави Америка ще изгражда параметрите на бъдещите си глобални действия. Скорошната среща в Хелзинки трасира пътя към... Г-3. Към това пък се добавя нов геополитически феномен: форматът „Вашингтон–Йерусалим–Москва”. Премиерът на Израел Нетаняху изигра важна посредническа роля при подготовката на срещата между президентите на САЩ и Русия. Централно място във визията на Тръмп явно заема оценката, че главният конкурент на САЩ е Китай, а оттук следва, че острата срещу Русия политика на Обама, която сближава Русия и Китай, е била огромна грешка. Търговската война с Китай, инициирана от САЩ, за да защити американските икономически интереси, същевременно има за цел да препречи дългосрочното развитие на главния конкурент. Въпросът дали това ще се окаже трайна тенденция в американската политика обаче е още открит. Зависи до голяма степен от парламентарните избори през ноември в САЩ. И докато САЩ, Китай и Русия са изключително активни, Европа запазва относителна пасивност. До известна степен тя дори е третирана и като поле за разпределение и преразпределение на политическо и икономическо влияние.", "date": "2018.08.10", "title": "\"Иван Хаджийски\": България - в \"постпредседателско безвремие\", ЕС - на прага на крайнодясна вълна"}
{"url": "https://www.faktor.bg/bg/articles/novini/svyat/prodavat-tsarkva-za-190-000-eur", "text": "Търговията с църкви е доста нестандартен бизнес, но в някои европейски държави върви много добре. Като пример може да послужи Франция. Там ежегодно се продават около 20-тина. 90-95% от тях се купуват от католици. Поредната църква обявена за продажба е тази в град Лонги. Цената, която се иска за божия имот, е 190 000 EUR. Въпросната църква не се използва за молитви от няколко години и това е сред причините Епархията в Нанси да реши да се раздели с имота. Сградата е построена преди Първата световна война в периода 1911-1913 гг. „Много ни е трудно да се разделим с религиозните си имоти, но всичко опира до пари. Необходими са ни все повече средства за поддръжка, като тук влизат реставрация и ремонт. Да не говорим за режийните разходи. Годишно за ток на една църква отиват между 20 000 и 30 000 EUR”, казват представители на Епархията.", "date": "2018.08.10", "title": "Продават църква за 190 000 EUR"}
{"url": "https://www.faktor.bg/bg/articles/novini/svyat/srabskata-premierka-obsazhdala-sas-zetya-na-tramp-podyalbata-na-kosovo", "text": "\"Подялба на Косово или промяна на границата между Косово и Сърбия ще дестабилизира региона и може да доведе до насилие\", прогнозира Дейвид Фолипс, бивш съветник за Балканите в Държавния департамент на САЩ. В анализ за \"Balkan Insajt\" Филипс пише, че това ще означава и край на Косово като мултиетническо общество и провал на преговорите между Косово и Сърбия с посредничеството на ЕС за признаването на осово в сегашните му граници. \"Ивица Дачич, външният министър на Сърбия и премиерът Ана Брнабич са разговаряли за подялба на Косово с Джаред Къшнър, зет и съветник на президента Доналд Тръмп и след сращата заявил, че \"всички карти са на масата\", пише Филипс.", "date": "2018.08.10", "title": "Сръбската премиерка обсъждала със зетя на Тръмп подялбата на Косово"}
{"url": "https://www.faktor.bg/bg/articles/kakvo-se-krie-zad-sanktsiite-koito-sasht-nalagat-na-rusiya", "text": "Има много причини, поради които е важно да се води твърд курс към Кремъл. Ето един неизчерпателен списък: войната в Украйна, преоткритите военни престъпления на сирийския режим, намесата в американските избори и – разбира се – биологичната атака в Солсбъри, която сега Вашингтон използва като повод за налагане на нови санкции срещу Русия. Западът прекалено дълго действаше с благовъзпитана сдържаност по отношение на Кремъл, защото се стремеше към нормализиране на отношенията – това обаче окуражи Русия да води една агресивна външна политика. В същото време твърдостта към Русия трябва да бъде предпазливо дозирана. А и санкциите не бива да изглеждат произволни. Целта, която си поставят, трябва да е в очевидна връзка с действията на Кремъл. Единствено когато санкциите следват една определена външнополитическа рационалност, в крайна сметка ще остане достатъчно пространство, за да бъдат подновени разговорите. Само че сегашната американска политика на санкциите създава впечатлението, че в основата ѝ лежат главно вътрешнополитически мотиви. Сякаш става дума главно за това да бъде вкаран в релсите президентът Тръмп, който някак се е залутал и по един конфузен начин се умилква на Путин.", "date": "2018.08.10", "title": "Какво се крие зад санкциите, които САЩ налагат на Русия?"}
{"url": "https://www.faktor.bg/bg/articles/novini/balgariya/bezochie-chengeto-ot-sdvr-prekarvalo-nelegalno-bezhantsi-u-nas-obzhalva-prisadata-si", "text": "Полицаят от СДВР Владимир Стоянов, който бе хванат да прекарва бежанци от Афганистан, обжалва ареста си в съда в Карлово. Прокуратурата обаче иска ченгето да остане зад решетките. Владимир Стоянов и шестима афганистанци са били арестувани след бясно преследване. На 5 август вечерта група мъже и 29-годишен мъж от района на Бургас-полицаят Владимир Стоянов, започват превозването на бежанците към София. Част от лицата са стигнали столицата в ранните часове на 6-и август. Един от шофьорите се връща за останалата част от групата бежанци. Натоварва 6-а афганистанци и потегля към столицата. Цялата група чужденци преди това е влязла от Турция през Бургас, а крайната й цел е страна в Западна Европа.", "date": "2018.08.10", "title": "Безочие: Ченгето от СДВР, прекарвало нелегално бежанци у нас, обжалва присъдата си"}
{"url": "https://www.faktor.bg/bg/articles/gartsiya-rusiya-se-bie-kato-drugar-po-orazhie-s-turtsiya", "text": "Решението на Русия да изгони служители на гръцкото посолство в Москва е \"своеволно и реакционно и не се базира на никакви доказателства\", заявиха гръцкото външно министерство в пространно съобщение, публикувано в петък, пише електронното издание на вестник Kathimerini. \"Гърция е миролюбива страна с многоизмерна, независима демократична външна политика. Като суверенна държава с дълга история, тя изисква уважение и отношения, основани на равенство от всички страни. В този контекст тя насърчава политика на приятелско съжителство и с Русия, една чудесна страна със силно присъствие на европейската сцена \", се казва в изявлението на Министерството на външните работи. \"В рамките на тази политика Гърция непрекъснато се стреми към добри отношения и сътрудничество със своите съседи с цел да разреши дългогодишни проблеми като проблема с името, в полза на себе си, на Балканите, на Европа и на всички народи В момента Русия изглежда не е в състояние да разбере принципните позиции на гръцката външна политика. Тъй като започна да се бие като другар по оръжие с Турция, предоставяйки й редица улеснения в сектора на сигурността, тя изглежда постоянно се дистанцира от позиции, съответстващи на равнището на приятелство и сътрудничество, което характеризира гръцко-руските отношения през изминалите 190 години. Изглежда, че не разбира, че Гърция има свои собствени интереси и критерии в международната политика. В този контекст човек трябва да прочете решението на Русия да изгони персонала на гръцкото посолство в Москва. Решението на руското Министерство на външните работи, за разлика от решението на гръцката страна, основаващо се на конкретни доказателства за незаконни и нередовни действия на руски служители и граждани в Гърция, не се основава на доказателства. Напротив, решението на руската страна е своеволно и реакционно и не се основава на никакви доказателства. Искаме да напомним на руските ни приятели, че никоя страна в света няма да толерира опити да: а) подкупи държавни служители, б) да подкопае външната й политика и в) да се намесва в нейните вътрешни работи. Гърция предприе мерки само, след като документира очевидни уличаващи доказателства. Освен това Гърция никога не се намесва или се е опитвала да се намесва във вътрешните работи на Русия. Очевидно е, че има някои руснаци - за щастие малко на брой - които смятат, че могат да оперират в Гърция, без да спазват законите и подзаконовите актове и дори да отправят заплахи. Приятелството между Гърция и Русия диктува, че такива мисли трябва да бъдат изоставени, а не обратното. Такъв е случаят с усилието за налагане на присъствието на \"Имперското православно палестинско общество\"в Гърция, организация, създадена от тайните служби на царете през XIX век с цел да се деелинизират патриаршиите в Близкия изток. И накрая, по отношение на своеволните мерки, предприети от ръководството на руското Министерство на външните работи, Гърция ще реагира с с търпение и трезвост“.", "date": "2018.08.10", "title": "Гърция: Русия се бие като другар по оръжие с Турция"}
{"url": "https://www.faktor.bg/bg/articles/petak-13/10-godini-ministerstvo-na-otbranata-malchi-za-skandalni-sdelki-po-vremeto-na-ministar-nikolay-tsonev", "text": "10 години Министерството на отбраната  крие и мълчи за скандални сделки и поръчки, осъществени по времето на министър Николай Цонев. Той ръководеше българската отбрана в правителството на Сергей Станишев от квотата на останалата в историята вече НДСВ. И докато българското общество очакваше модернизация и превъоръжаване на армията ни по натовски стандарти, неефективно са изхарчени милиони за нефункциониращи системи, луксозни покупки, продажба на дялове от държавно дружество на занижени цени, придобиване на офис в краен квартал и т.н.. Faktor.bg получи подробна информация за скандалните сделки, която бе потвърдена като достоверна и от висш ръководен представител в министерството. На 17.12.2008 г. след проведени преговори с определен изпълнител по изключенията на ЗОП, се сключва договор между МО и фирма „ПроМакс 99“ ЕООД . Предмет на договора е „ проектиране и изграждане на интегрирана система за командване и управление на ВМС“. Тя е на стойност 68,721 млн. лв. От страна на МО договорът е подписан от зам.-министър Камелия Нейкова, упълномощена за това от тогавашният министър Николай Цонев. За изпълнението на първият етап от проекта на фирмата са възложени дейности за 15,186 млн. лв. На следващата година дейностите по изпълнение на първият етап са приети от страна на МО и парите са изплатени. В началото на 2010 г. новият министър на отбраната Аню Ангелов разпорежда спиране на по-нататъшни дейности по този договор. Основание за това е фактът, че нито една система от приетите като изпълнени по първия етап не може да бъде използвана за нуждите на ВМС. И до днес срещу заплатените тогава 15,186 млн.лв. няма изградени  реални способности, твърдят източници от министерството. Успехи в решаването на проблемите не постига и специално създадената работна група между министерството и фирмата изпълнител. По случая има и специален доклад от флота за неработещата система, но 10 години решение на проблема не е постигнат. Преди месец пък  в свое разследване съобщи, че по друг договор с \"Промакс 99\" ЕООД са преведени над 44.78 млн. лв., без системата за управление на противовъздушната отбрана да е въведена в оперативна способност.  „Терем“ ЕАД (преименувано в „Терем – Холдинг“ ЕАД) е собственик на офисни помещения, магазин и склад, разположени на партерното и сутеренно ниво в жилищна сграда с административен адрес жк.”Левски Г”, ул. ”Станислав Доспевски” бл.40. Адресът е на края на регулацията на гр. София и граничи със земеделски имоти - ниви. За тези имоти, дружеството притежава нотариални актове с №№ 59 и 60/03.12.2007 г. Те са закупени за 3 598 714,68 лв., без ДДС  от  „ТЕХНОРЕСУРС“ ООД  с БУЛСТАТ 1042000082 като с капитализиране на преките разходи по сделката, тяхната придобивна/отчетна стойност възлиза на 3 621 823,42 лв., без ДДС. Съгласно доклада на дирекция „Вътрешен одит“ в предложението за необходимостта от нов офис е изтъкнато, че „настоящата сграда (в гр. София, кв. Захарна фабрика, ул. “Кукуш” № 1), в която се помещава дружеството не е на достатъчно комуникативно място и е отдалечена от институциите, с които дружеството работи в тясно взаимодействие”. Този аргумент е неоснователен, според вътрешния одит, имайки предвид местоположението на новозакупения офис (в гр. София, жк.”Левски Г”, ул.”Станислав Доспевски” бл.40). Очевидна е констатацията, че новият офис „също не се намира на комуникативно място и е много по-отдалечен от всички институции”.  До придобиването му се стигна, след принципно разрешение от министъра на отбраната. Съветът на директорите е взел решение за конкретния обект с четири гласа „за“ и един „против“, като на заседанието са отсъствали двама от членовете на Съвета, които са предоставили пълномощни за съответното заседание. Според вътрешния одит, обосновката на назначената комисия и представянето САМО на една оферта за закупуването на офис за нуждите на „Терем“ ЕАД не са били достатъчни за вземането на правилно решение. В съответствие с МСС 36, използвайки услугите на независим лицензиран оценител се установява, че въпреки начислената амортизация/изхабяване в размер на 38% върху придобиваната/покупна стойност, и въпреки нарастването на цените на недвижимите имоти към края на 2017 г., пазарните стойност на недвижимите имоти на „Терем“ ЕАД, находящи се в жк. „Левски – Г“, ул. Станислав Доспевски“ блок 40 са по-ниски от балансовите стойност на тези активи, т.е. налице е съществено надценяване при тази група активи (с около 767 102,11 лв. към 30.09.2017 г. по мнение на независим лицензиран оценител). Резултатите от пазарната оценка са следните: Въз основа на пазарния тест, се установява, че историческата статистическа информация за средните (офертни) цени на офисите в жк. „Левски – Г“ е следната (по информация на www.imoti.net):  Обектите „Магазин вход Б - 213.2 кв.м“ + „Офис вход А - 101.43 кв.м“ не са използвани за дейността на „Терем“ ЕАД, а са били отдадени под наем за 1,5 евро/кв.м или общ месечен наем от 920,00 лв., без ДДС, или годишен приход от 11 040,00 лв., без ДДС – съотношението между годишната амортизация (нормативно допустимо изхабяване) на тези активи и така посочения годишен приход от наем възлиза на 2,66, т.е. приходът е доста по-нисък от годишната амортизация/изхабяване. Този дисбаланс отново свидетелства за надцененост и неефективност на първоначалната инвестиция - покупка на недвижимите имоти в жк. „Левски – Г“. Според експерти, запознати с казуса, ако се използва изчислителната процедура по приходния метод (пазарен наем за района 6 евро/кв.м, риск от незаетост 10%, разходи за стопанисване и управление на собствеността 17,5%, дял на правото на строеж 5%, норма на капитализация 9,15%), то съотношението между покупната стойност спрямо изчислителната приходна стойност (за магазин вх. Б + офис вх. А) е 1,61. Това е твърде оптимистичен сценарий за дисбаланса в стойността, тъй като реалната степен на незаетост на обектите е доста по-висока от възприетата в модела. Вътрешният одит още отчита, че при гореизложената фактическа обстановка, за покупката на въпросния офис не са приложени по най-добрия начин принципите за икономичност и ефективност и че тази недостатъчна информираност е довела до вземане на решение за покупка само въз основа на една оферта. Така заедно с информацията от пазарният тест съществува вероятност придобиването на този офис да е оказало влияние върху намаляване на имущественото състояние на „Терем“ ЕАД чрез заплащане на покупна цена, която са отличава от ценовата статистика на специализираните агенции за недвижими имоти. В исторически план, първоначалното (по одобрени технически проекти) предназначение на партерния етаж е за складови помещения, което в последствие е променено и преустроено в офисни помещения (поради това, амортизиране на офиса в счетоводните регистри на „Терем“ ЕАД е от 01.04.2008 г., вместо от датата на покупката – 03.12.2007 г.).  Търговско дружество „ТЕРЕМ – Ген. Вл. Заимов” ЕООД е регистрирано в търговския регистър на Софийски градски съд по ф.д. № 706/2004 г. и пререгистрирано в Търговския регистър при Агенция по вписванията към Министерство на правосъдието през 2008 г. в съответствие с промените в националната нормативна база и влизането в сила на Закона за търговския регистър и промените в свързаните правни норми.  Едноличен собственик на капитала на „ТЕРЕМ – Ген. Вл. Заимов” ЕООД е бил „ТЕРЕМ” ЕАД (сега „ТЕРЕМ – ХОЛДИНГ” ЕАД). На основание Решение на СД на „ТЕРЕМ” ЕАД от 20.02.2008 г. и Решение на Министъра на отбраната в качеството му на упражняващ правата на Държавата в „ТЕРЕМ” ЕАД от 21.03.2008 г. е бил проведен публично – оповестен конкурс за избор на партньор на „ТЕРЕМ” ЕАД чрез продажба на 213 110 (двеста и тринадесет хиляди сто и десет) дяла от капитала на „ТЕРЕМ – Ген. Вл. Заимов” ЕООД, представляващи 74% (седемдесет и четири процента) от капитала на дружеството. На 26.08.2008 г. след като са изпълнени особените изисквания на закона е подписан Договор за покупко-продажба на дялове от капитала на „ТЕРЕМ – Ген. Вл. Заимов” ЕООД за продажбата на 213 110 (двеста и тринадесет хиляди сто и десет) дяла от капитала на дружеството, представляващи 74% (седемдесет и четири процента) от капитала на дружеството, за цена от 10 263 580 лв. (десет милиона двеста шестдесет и три хиляди петстотин и осемдесет лева), на „ПРОМАКС 99” ЕООД. Сумата е постъпила по банкова сметка на „ТЕРЕМ” ЕАД, промените са отразени по партидата на дружеството в търговския регистър.  При неговото приватизиране, дружеството е притежавало собствен застроен терен с обща площ от 66 269 кв.м, с построени около 20 (двадесет) сгради с обща застроена площ от приблизително 19 000 кв.м. Предимствата на дружеството в логистично отношение са:  -отдалеченост от центъра на София – само 10 км.; -много добра пътна комуникация до международния път София-Белград; -добра железопътна комуникация със заводска железопътна рампа; -непосредствена близост до летище Божурище. Производствената площадка обхваща 3 (три) сектора: -   Ремонт на въоръжение и техника и ремонтни услуги -   Производство на стоки и услуги, с обособено производство „Машинна обработка и инструментална екипировка” -   Лакобояджийски и г Галванични покрития. (към 2008 г. не е функционирал поради потенциален риск за работещите в него). Дружеството има напълно изградена самостоятелна инфраструктура с открити и закрити производствени площи и обслужващи сгради. Важен е и фактът, че фирмата притежава голямо разнообразие от металообработващи машини и електронно оборудване: -   Машини за леене под налягане -   Шприц машини -   Преси -   Универсални металообработващи машини -   Стругове и фрези с цифрово – програмно управление -   Шлайф машини -   Ерозионни машини за изработка на инструментална екипировка -   Инсталация за галванизация -   Инсталация за боядисване и сушене -   Електронна измервателна апаратура за настройка на релейно оборудване -   Установка за плазмено рязане Към момента на продажбата дружеството не е имало практически финансови задължения. През месец януари 2009 г. между МО и фирма „Вайбау“ е подписан договор за ремонт на столовата на Министерството за сумата от 3,527 млн. лв. . Сумата е изключително висока като се има пред вид площта   на обекта, която заедно с кухненския блок не надхвърля 400 кв.м. Прости сметки показват, че при тази конфигурация за ремонт на кв. м. е платена космическата сума от 8800 лв.  Разходите обаче набъбват по друг договор  с още 1 250 млн. лв. за закупуване на мебели за обзавеждането на столовата/150 места за хранене/. Крайната цена изобщо не трябва да учудва гражданите, защото са купувани луксозни четки за тоалетни чинии за по 465 лв. едната, поставки за тоалетни хартии за по 390 лв. бройката, поставка за течен сапун за по 480 лв., поставка за хартия за бръснене за по 240 лв., микровълнови печки от 800 Вата за 2250 лв. , метални стелажи за посуда 930/430/2000 мм. за 2850 лв. единият и т.н. На фона на тези цени сумата, платена за обикновените маси за хранене с ПДЧ плот - 703 лв. за бройка изглежда направо без пари. Този ценови лукс обаче се отнася за период когато минималната заплата в страната е била два пъти по евтина от четка за почистване на тоалетна, а през този период българският лев имаше доста по-висока покупателна способност. Всъщност частична информация за този ценови разгул при ремонтирането и обзавеждането на столовата на МО се появи още с встъпването в длъжност на министър Николай Младенов, но скандалът бързо утихна и се забрави. Цяло десетилетие тези смущаващи сделки, които вероятно са ставали зад гърба на Николай Цонев, продължават да бъдат обект на остри вътрешни коментари в отбраната, но нито един от следващите министри не е поискал ревизия и щателни проверки, нито ги е изпратил на прокуратурата. Бившият министър Николай Цонев не бе открит за коментар. Faktor.bg публикува получената информация поради обществената й значимост. Очакваме, че министър Каракачанов като патриот няма да замете скандалите, а ще потърси отговорност и истината. Държавното обвинение би трябвало да се самосезира, за да получи обществото адекватен отговор, защо родната отбрана остава в годините на прехода един от най-нереформираните сектори, а налетите милиарди от бюджета се харчат без ефект.", "date": "2018.08.10", "title": "10 години Министерство на отбраната мълчи за скандални сделки по времето на министър Николай Цонев"}
{"url": "https://www.faktor.bg/bg/articles/obsazhdat-posledni-detayli-v-zakona-za-horata-s-uvrezhdaniya", "text": "В петък трябва да е готов окончателният вариант на законопроекта за хората с увреждания. Последните детайли ще бъдат обсъдени на среща в социалното министерство. В разговорите ще участват ресорния министър, омбудсманът Мая Манолова, протестиращите майки и национално-представителните организации. Намеренията са общественото обсъждане на текстовете да започне най-рано на 20 август, а наесен те да бъдат гласувани от депутатите. Междувременно разговорите между представителите на властта и на хората с увреждания продължават като уверението от премиера Бойко Борисов е, че догодина ще бъдат отпуснати 150 млн. лева повече. Следващата среща в Министерския съвет е идния петък.", "date": "2018.08.10", "title": "Обсъждат последни детайли в закона за хората с увреждания"}
{"url": "https://www.faktor.bg/bg/articles/obshtestvo/zakon-i-red/10-piyani-ili-drogirani-shofyori-sa-hvanati-pri-aktsiya-po-moreto-prez-noshtta", "text": "10 бързи полицейски производства за употреба на алкохол и наркотици са образувани при мащабната полицейска операция по Южното Черноморие тази нощ. Заловени са петима шофьори, качили се зад волана след като са пили и още петима след употреба на наркотици. Повод за акцията стана инцидентът в Китен, при който пиян и дрогиран шофьор блъсна шест деца. Полицията проверява за всякакви нарушения – неизправни автомобили, липса на документи и застраховка Гражданска отговорност, неправилно спиране и паркиране, непоставени предпазни колани. Акцията ще продължи до края на лятото.", "date": "2018.08.10", "title": "10 пияни или дрогирани шофьори са хванати при акция по морето през нощта"}
{"url": "https://www.faktor.bg/bg/articles/shuleva-s-vnoski-ot-5-ot-zaplata-nyama-kak-da-poluchim-visoki-pensii-po-vtoriya-stalb", "text": "Няма как при положение, че човек внася определени вноски, а понякога и не внася – да се очакват високи пенсии по втория стърл. Моделът на пенсионно осигуряване ще се развива вбъдеще, но както всяко начало е трудно. Това обясни пред Нова ТВ бившият социален министър Лидия Шулева. Реформата в пенсионната система е половинчата. Вноските останаха 5%, не можаха да достигнат 7%. 20 години не е достатъчно дълъг срок, за да сте натрупали достатъчно вноски, за да получите висока пенсия по втория стълб.  Всяка стотинка, която всяко пенсионно дружество е получило като вноска от Националната агенция за приходите за съответното лице, дружествата гарантират, че към момента на неговото пенсиониране, тези пари ще бъдат налични в неговата индивидуална партида, без значение какви са били междувременно резултатите от инвестициите. Това обясни Даниела Петкова, представител на Българската асоциация на дружествата за допълнително пенсионно осигуряване.", "date": "2018.08.10", "title": "Шулева: С вноски от 5% от заплатата няма как да получим високи пенсии по втория стълб"}
{"url": "https://www.faktor.bg/bg/articles/borisov-pristigna-vav-varna-da-inspektira-remontite-prez-lyatoto", "text": "Министър-председателят Бойко Борисов инспектира строителните и ремонтни работи на бул. „Васил Левски“ във Варна. Това е най-големият инфраструктурен проект в града, като за изграждането на новото трасе от ул. „Подвис“ до ул. „Девня“ правителството отпусна 80,5 млн. лв. Други 4,5 млн. лв., осигурени от държавата, са за пробива на бул. „Сливница“, като с реализирането на проекта ще бъде осигурен бърз достъп до автомагистрала „Хемус“. След завършване на булевард „Васил Левски“ ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите. Ремонтът на съществуващата част от булеварда се финансира по ОП „Региони в растеж“. Премиерът Борисов ще посети и района на „Аспарухово“, където са завършени ремонтът и разширението на ул. „Мара Тасева“, а в момента се ремонтира бул. „Народни будители“, съобщават от пресцентъра на Министерски съвет.", "date": "2018.08.10", "title": "Борисов пристигна във Варна да инспектира ремонтите през лятото"}
{"url": "https://www.faktor.bg/bg/articles/novini/balgariya/-biznes-insaydar-balgariya-se-topi-nay-barzo-v-tsyal-svyat", "text": "Американското издание „Бизнес инсайдър“ публикува материал, посветен на десет държави със сериозни демографски проблеми.  Специално място в материала е отделено и на демографската криза у нас. Според изданието България, най-бедната страна членка на Европейския съюз, е страната с най-бързо топящо се население и съвсем скоро българите ще бъдем колкото след края на опустошителната Втора световна война.  Само за десетилетие населението на България намаляло с над 400 000 души Очаква се през 2050 г. българите да са едва 5,4 милиона, като за това е виновен не само ниският коефициент на плодовитост от 1,46 деца на жена, но и високата емиграция.  Особено любопитно е, че десетте държави с най-бързо изчезващо население в света се намират в Европа, като повечето са членки на ЕС. В тази негативна класация, след България се нареждат Латвия, Украйна, Хърватия, Румъния, Молдова, Литва, Полша, Сърбия и Унгария.  Изненадващо обаче със сериозни демографски проблеми са и едни от най-населените държави в света. Проблеми с ниската раждаемост имат дори САЩ, Япония, Южна Корея, Испания, Италия, Обединеното кралство. Повечето от тези страни обаче успяват да компенсират спада на раждаемостта с прием на имигранти. Китай, с население от над един милиард души, също е изправен пред тиктакаща „демографска бомба“. Експерти предричат, че през 2030 г. 25% от населението на страната ще бъде над 60 години. Властите срещат сериозни трудности да увеличат раждаемостта, след като продължение на десетилетия на китайските семейства не се разрешаваше по повече от едно дете.", "date": "2018.08.10", "title": "\"Бизнес инсайдър\": България се топи най-бързо в цял свят"}
{"url": "https://www.faktor.bg/bg/articles/moskva-i-pekin-se-sayuziha-sreshtu-sasht-blokirat-novi-sanktsii-kam-rusiya-i-severna-koreya", "text": "Русия и Китай блокираха в Съвета за сигурност на ООН искането на САЩ за добавяне на руска банка, на севернокорейски служител и на две севернокорейски компании към списъка със санкции на организацията, предаде Франс прес. Миналата седмица Вашингтон поискаха от ООН да бъдат замразени авоарите на банка \"Агросоюз\", след като я обвини, че помага на Северна Корея да заобикаля наложените ѝ ограничения при финансови трансакции. Искането беше насочено и срещу високопоставения служител в банката. Русия постави под съмнение в Съвета за сигурност основателността на американските твърдения, а Китай обяви, че се противопоставя на предложените от САЩ санкции.", "date": "2018.08.10", "title": "Москва и Пекин се съюзиха срещу САЩ - блокират нови санкции към Русия и Северна Корея"}
{"url": "https://www.faktor.bg/bg/articles/poroshenko-severen-potok-2-e-troyanskiyat-kon-na-kremal-sreshtu-evropeyskata-sigurnost", "text": "Президентът на Украйна Петро Порошенко написа на страницата във Facebook пост, в който наречен газопровода \"Северен поток-2\" \"троянски кон\" на Кремъл и призова европейските партньори да му се противопоставят.  \"Северен поток - 2\" е  \"троянският кон\" на Кремъл срещу европейската енергийна, в крайна сметка, геополитическа сигурност. Отказът от реализацията на този проект в рамките на Третия енергиен пакет на ЕС, както и съзнателното неизпълнение на решенията на арбитражния съд в Стокхолм от страна на \"Газпром\" във връзка със случаи с Украйна, са ясни и недвусмислени сигнали доколко лоялни са мотивите на руската страна по отношение на изграждането на тръбопровода и неговите потенциални катастрофални последици за Европейския съюз \" пише украинският президент. Порошенко призовава европейските партньори \"възможно най-бързо да се отърват от манипулативния и вреден за Европа чар на Кремъл и твърдо да защитават собствената си енергийна сигурност\".", "date": "2018.08.10", "title": "Порошенко: \"Северен поток-2\" е \"троянският кон\" на Кремъл срещу европейската сигурност"}
{"url": "https://www.faktor.bg/bg/articles/zoran-zaev-se-izvini-na-priyatelite-i-bratyata-balgari", "text": "Премиерът на Македония Зоран Заев поднесе извинения на \"приятелите и братята\" българи на своята страница във \"Фейсбук\" за думите си в телевизионно интервю пред \"1ТВ\" от 4 август, че Илинденско-Преображенското въстание е македонско. Той отбеляза, че коментарите са направени по \"невнимание\" и са \"грешка\" и този път не си позволи исторически интерпретации, предаде \"Фокус\". \"Аз съм политик, който винаги внимава за изявите, които не са в услуга на нашата Македония. Илинденското въстание е македонско и ако някой гражданин от България иска, нека да го чества. Аз съм горд, че съм първият премиер, който чества Илинден, като се поклони на гроба на Гоце Делчев\", каза пред телевизията Заев. В отговор премиерът Бойко Борисов изтъкна, че \"когато дойде време България да изкаже своето становище за присъединяване на Македония към ЕС, ще си спомни тези думи и ще вземе своето решение\". Последва съвет на лидера на БСП Корнелия Нинова Борисов да се откаже от политиката на мълчаливото съгласие. \"Виждам, че в приятелска България се отвори обществен дебат и дори се повдигна въпросът дали нашите две страни и двата народа градим ИСКРЕНО приятелство и сътрудничество\", казва сега Заев. Той призова всички граждани, дори критиците в Македония и България, да нямат дилема, дали приятелството и сътрудничеството са искрени. Ние вече повече от една година честваме общи части от историята на двата народа, няколко пъти отбелязахме заедно исторически събития. Аз съм първият министър-председател на Македония, който се поклони пред паметника на Гоце Делчев в България (Благоевград) по време на съвместното честване на празника. Преди това моят приятел, господин Борисов, стана първият български премиер, който се поклони пред гроба на Гоце Делчев в Македония (Скопие) при съвместното отбелязване на празника. Заедно двамата премиери се поклонихме и пред паметника на цар Самуил в София. Заедно в Рим, във Ватикана, тази година чествахме Светите братя Кирил и Методий, общите славянски просветители. Премиерът Борисов дойде в Скопие, за да се поклони на паметника на еврейския холокост, припомня Заев. Вярвайте, че искрено изграждаме приятелство, което беше загубено преди няколко десетилетия. Това беше загуба и за двете страни. Открихме отново нашия приятел и брат. Нека не позволяваме да се връщаме назад. Това е наш дълг пред децата ни. Понякога ние, политиците, може би не сме достатъчно внимателни, понякога правим и грешки, но ви уверявам, че това е само по невнимание. Защото искрено искаме сътрудничество и приятелство и именно поради това подписахме Договора за добросъседство и приятелство, коментира македонският премиер. Нима можем да забравим как премиерът Борисов и министър Захариева (Екатерина Захариева - министър на външните работи - б.р.) се бориха за Македония в Съвета на министрите на ЕС и Съвета на Европа, за да получи Македония дата за начало на преговори с ЕС? Те се бориха, все едно го правеха за своята страна, подчертава Заев. Не можем да се правим на слепи и глухи, когато виждаме и чуваме всичко, което България направи и успя в това да помогне на Македония да получи поканата за членство в НАТО? Не видя ли цяла Европа как България помага на Македония и Западните Балкани да се доближат до Европейския съюз? Никога няма да забравим това приятелство, което е доказано на дело. Ние сме благодарни и много уважаваме това. Затова ще отбелязваме и празнуваме миналото ни заедно и на основите на това минало ще продължим да изграждаме нашето общо бъдеще. Заедно ще бъдем като едно семейство в единство със съюзниците от Европейския съюз и НАТО, написа македонският премиер, цитиран от \"Фокус\".", "date": "2018.08.10", "title": "Зоран Заев се извини на \"приятелите и братята\" българи"}
{"url": "https://www.faktor.bg/bg/articles/valeri-simeonov-prizovavam-mityo-ochite-da-kazhe-kakvo-znae-za-polititsite-ot-visokite-etazhi", "text": "Вицепремиерът Валери Симеонов коментира темата със залавянето на Митьо Очите иарестите на групата за рекет и изнудване.  \"С огромно нетърпение очаквам Димитър Желязков да си отвори устата и да каже всичко, което знае за политиците по високите етажи на властта. Призовавам го да го направи! От сърце очаквам неговите думи и разкрития за политиците. Ако той проговори, ще му подаря 1 кашон цигари и ще му ги изпратя до панделата в Турция\", заяви пред блиц.бг Валери Симеонов. На въпрос дали очаква Желязков да разкрие детайли около взаимоотношенията си с определени депутати, Симеонов отговори: \"Според мен Митьо Очите смята, че неговото мълчание ще му осигури сделка за по-лека присъда. Но се надявам, че все пак ще каже своята истина. Аз например не се притеснявам да казвам истината, защото никой не плаща нито на мен, нито на НФСБ. По тази причина съм свободен и казвам всичко, което мисля\".    Симеонов коментира и арестувания заедно с Митьо Очите, и по-късно освободен бизнесмен Бенчо Бенчев, който също е общински съветник от БСП и е от Бургас. \"Познавам Бенчо Бенчев. Той е бизнесмен от региона и се ползва с добро име. Според мен се е набъркал в игри, които не са неговите. Не прави чест на БСП, че партията се прави на ударена, че той не ги е спонсорирал. Естествено тези пари не се вписват в официални документи и на хартия ги няма. По някои път тези пари попадат в ръцете на приносителите им активисти и не стигат до крайната си точка\", подчерта Валери Симеонов.", "date": "2018.08.10", "title": "Валери Симеонов: Призовавам Митьо Очите да каже какво знае за политиците от високите етажи!"}
{"url": "https://www.faktor.bg/bg/articles/pandizchiya-iska-50-hil-lv-obezshtetenie-izpadnal-v-depresiya-v-zatvora", "text": "В Административен съд в Кюстендил е постъпила втора искова молба за нанесени неимуществени вреди на стойност 50 000 лв. от затворникът Кирил Димитров, пише \"Струма\". Пандизчията се оплаква, че  принудително е бил спрян от работа на 17 януари 2018 г. и към настоящия момент не му се разрешава да работи, като това го е довело до „адаптивна криза“ и депресия. Той настоя от съда да му се зачетат като работни всички пропуснати дни, в които не е бил на работа, както и да бъде компенсиран изцяло за пропуснатия период. От Главна дирекция  „Изпълнение на наказанията” – София в писмено становище настояват да се отхвърли исковата молба като неоснователна. От държавното обвинение също бяха категорични, че исковата молба е неоснователна, като се счита, че искът е недоказан и следва да се отхвърли. Затворникът Кирил Димитров изтърпява присъда „лишаване от свобода” за срок от 16 г. и 9 месеца.", "date": "2018.08.10", "title": "Пандизчия иска 50 хил. лв. обезщетение - изпаднал в депресия в затвора"}
{"url": "https://www.faktor.bg/bg/articles/d-r-georgi-deyanov-e-noviyat-shef-na-fond-za-lechenie-na-detsa", "text": "Д-р Георги Деянов е новият директор на Център „Фонд за лечение на деца“. Това съобщиха от пресцентъра на Министерството на здравеопазването. След предварителни разговори, че желае да напусне поста по лични причини, министър Ананиев освободи по взаимно съгласие д-р Мариета Райкова от длъжността директор на Център „Фонд за лечение на деца“ (ЦФЛД), считано от 20 август 2018 г.  За да не се допусне забавяне в работата на администрацията и за да се осигури приемственост в ръководството на Фонда, министърът назначи на длъжността директор на ЦФЛД д-р Георги Деянов, считано от 20 август 2018 г. До месец май 2017 г. д-р Деянов е работил като главен експерт в Център „Фонд за лечение на деца“.  Фондът продължава своята дейност и организация на работа, като следващото заседание на Обществения съвет е насрочено за 15 август 2018 г.", "date": "2018.08.10", "title": "Д-р Георги Деянов е новият шеф на „Фонд за лечение на деца“"}
{"url": "https://www.faktor.bg/bg/articles/novini/svyat/sasht-ruskite-podvodnitsi-zasilvat-prisastvieto-si-v-atlanticheskiya-okean", "text": "\"Руските подводници засилват присъствието си в северната част на Атлантическия океан, като активността им е най-високата от последните 25 години\", заяви командващият военно-морските операции на САЩ Джон Ричардсън пред Voice of America. По думите му, страните от НАТО са обезпокоени от нарастването на активността на руския подводен флот в Северния Атлантик. Той не изключва възможността Русия чрез подводниците си да опита да се включи към подводните кабели, съединяващи Северна Америка и Европа или да ги повреди.", "date": "2018.08.10", "title": "САЩ: Руските подводници засилват присъствието си в Атлантическия океан"}
{"url": "https://www.faktor.bg/bg/articles/turski-kamion-katastrofira-kray-galabovo-i-razrushi-estakadata-na-tets-brikel", "text": "ТИР е катастрофирал тази сутрин край град Гълъбово и е разрушил естакадата на ТЕЦ \"Брикел\", която свързва електроцентралата и единствената в страната Брикетна фабрика, потвърдиха от пресцентъра на МВР в Стара Загора.   При произшествието няма жертви. Затруднено е движението по международния път Русе-Свиленград.  Шофьорът е турски гражданин, на 47 години. Настанен е в университетската болница в Стара Загора, няма опасност за живота му.  По първоначални данни той сам е предизвикал катастрофата и най-вероятно е заспал зад волана, коментираха от пресцентъра на МВР. Продължава разследването на инцидента.", "date": "2018.08.10", "title": "Турски камион катастрофира край Гълъбово и разруши естакадата на ТЕЦ \"Брикел\""}
{"url": "https://www.faktor.bg/bg/articles/novini/svyat/h-tachi-referendum-za-korektsiite-na-granitsata-mezhdu-kosovo-i-sarbiya", "text": "Президентът на Косово Хашим Тачи, повтори идеята за корекции на границата със Сърбия. В профила си във Фейсбук той коментира, че инициативата среща голям отпор и единственият възможен изход е да бъде свикан реферндум. Още преди седмица Тачи поясни, че не става дума за размяна на територии или разделяне на Косово.  \"Решен съм да постигна спорaзумение и след молба на представителите на Прешевската долина, предложих корекция на границата със Сърбия - като единствено възможен вариант за официализиране на исканията на албанците там. Това не означава разделяне на Косово, нито автономия за сърбите. Корекцията на границите означава присъединяване на Прешево и околностите, което трябва да е нормален, прозрачен процес.Времето на войните свърши, няма да има разделяне, размяна или автономия. Само корекции и само със съгласието на двете страни\", обясни той. И опозицията в Прищина, и властта в Белград реагираха остро. Регулирането на отношенията между двете страни е ключово за европейската им перспектива. Корекциите ще бъдат на дневен ред през септември, когато Косово, което не е признато от Белград и Сърбия ще седнат на една маса в Брюксел, в пореден опит да изгладят споровете по между си. Според Тачи, ако Прищина и Белград се споразумеят за Прешевската долина, нито ЕС, САЩ или който и да било, могат да им се противопоставят. По думите му, Косово и Сърбия имат 400 км сухопътна граница, която трябва да бъде маркирана така, че да удовлетворява и двете страни.  \"С договарянето на демаркационната линия ще бъде завършен и процесът на сформиране на държавата\", каза още Тачи. Косово обяви независимост през 2008 г., която Сърбия не признава. Регулирането на отношенията Прищина-Белград е ключово за европейската перспектива на двете страни.  Опозицията в Косово веднага обвини Тачи, че говори за подялба, но с други думи, и не е далеч от инициативата за \"размяна на територии\". Тема, коментирана от политическите елити и двете страни, но официално необсъждана.  Опозицията в Сърбия, както и влиятелната сръбска ортодоксална църква, също се изказаха против \"разделянето на Косово\". Белград все още приема Косово, признато от повече от 110 държави по света, за своя територия.", "date": "2018.08.10", "title": "Х. Тачи: Референдум за корекциите на границата между Косово и Сърбия"}
{"url": "https://www.faktor.bg/bg/articles/novini/svyat/novite-sanktsii-sreshtu-kremal-sreshtu-produktsiya-s-dvoyno-prednaznachenie-i-tehnologiite-za-dobiv-na-neft-i-gaz", "text": "Новите санкции на САЩ срещу Кремъл ще засегнат технологиите за добив на нефт и газ, доставките на електроника, сензори и друга продукция, при това \"Аерофлот\" няма да бъде засегнат директно, съобщава агенция Reuters.  Санкциите се разпростират и върху експорта на продукция с двойно предназначение, съобщава агенцията ,като се позовава на източник от Държавния департамент. По думите му ограниченията може да засегнат \"Аерофлот\", ако опита да придобие продукция, върху която са наложени санкции.  Припомняме, че на 8 амвгуст Държавният департамент на САЩ съобщи за взетото решение на Кремъл да бъдат наложени нови санкции заради използването на химическо оръжие при покушението срещу бившия офицер от руското ГРУ Сергей Скрипал и дъщеря му Юлия във Великобритания. След това съобщение курсът на рублата падна до двугодишен минимум, а прессекретарят на Путин Дмитрий Песков нарече новите санкции \"незаконни\".", "date": "2018.08.10", "title": "Новите санкции срещу Кремъл - срещу продукция с двойно предназначение и технологиите за добив на нефт и газ"}
{"url": "https://www.faktor.bg/bg/articles/novini/svyat/izpravena-li-e-turtsiya-pred-ikonomicheska-kriza", "text": "През последните месеци финансовите пазари в Турция ясно говорят за приближаваща икономическа и финансова криза, пише икономическият кореспондент на Би Би Си Андрю Уокър. Турската лира загуби около 30% от стойността си спрямо американския долар от началото на 2018 г. Търговският дефицит също се увеличава. Вносът е по-висок от износа, тоест страната харчи повече, отколкото печели. Разликата се финансира с чуждестранни инвестиции или заеми. Това не е нито необичайно, нито опасно. Дефицитът на Анкара обаче расте. Миналата година той е 5.5% от брутния вътрешен продукт. Две характеристики на външния дълг на Турция я правят уязвима за финансови кризи. Голяма част от външния дълг трябва да бъде върнат в близко бъдеще. Тоест заемите трябва да бъдат рефиансирани чрез нови заеми. Според агенцията за кредитни рейтинги \"Фич\" само тази година Турция ще има нужда от около 230 милиарда долара. Освен това много турски компании взимат заеми в чуждестранни валути. С падането на стойността на лирата, тези заеми на практика се оскъпяват, припомня Би Би Си. Заради инфлацията вносът става по-скъп. Турската централна банка си е поставила за цел инфлацията да не надвишава 5%. Миналата година обаче тя беше 10%. Очаква се тази година да достигне 15%. За да се справи с проблема, централната банка може да повиши лихвите по заемите. Така търсенето в страната ще спадне, инвеститорите ще бъдат окуражени да купуват местна валута и така тя ще се стабилизира, пише Би Би Си. Инвеститорите обаче не са доволни от реакцията на турския президент Реждеп Тайип Ердоган. Той се самоописва като враг на лихвите и е твърдо против увеличаването им. А с новите правомощия, които има след последните избори, неговата дума е ключова. В крайна сметка инвеститорите не са убедени дали централната банка ще направи необходимото за стабилизиране на валутата. И затова не влагат пари в турския бизнес. Обтегнатите отношения на Турция със САЩ заради ареста на американски пастор също влияят зле. Федералният резерв продължава да увеличава лихвите, което окуражава инвеститорите да изтеглят парите си от нестабилни пазари като турския.  През последните десетилетия турската икономика непрекъснато растеше, отбелязва Андрю Уокър. Единствените изключения са 2001 г. и 2009 г. Безработицата е висока - около 10%, но е стабилна. Според агенция \"Муудис\" растежът е бил поддържан толкова висок чрез краткосрочни решения, което го прави нестабилен. Фокусът е бил не в дългосрочното положително развитие на турската икономика. Политиката е водена съобразно изборите за президент и парламент на страната, така че да има видими резултати, които да донесат изборна победа на Ердоган и партията му. Всичко това води до реалния риск Турция да изпадне в рецесия в близко бъдеще, прогнозира Би Би Си. (източник: КлубZ.bg)", "date": "2018.08.10", "title": "Изправена ли е Турция пред икономическа криза?"}
{"url": "https://www.faktor.bg/bg/articles/sasht-sazdava-shesti-klon-na-vaorazhenite-sili-prashta-gi-v-kosmosa", "text": "Американският вицепрезидент Майк Пенс обяви вчера създаването на космически сили на САЩ, в съответствие с плановете на президента Доналд Тръмп, пише френският в. \"Паризиен\".  В речта си Пенс заяви, че някога космосът е бил мирна и неоспорвана територия, но в момента е пренаселен и пълен с конфликти, отбелязва британският в. \"Гардиън\". Вицепрезидентът на САЩ обвини администрацията на предишния президент, Барак Обама, че практически е пренебрегнала нарастващите космически заплахи за сигурността. Той освен това каза, че противниците на Съединените щати вече са превърнали космоса в бойно поле. Ако предложението за създаване на шести клон на въоръжените сили на САЩ бъде изпълнено, космически войски ще станат първия нов клон от 1947 година. Всяко подобно предложение обаче ще изисква решение на Конгреса и вероятно ще бъде подложено на сериозна проверка, особено от представителите на опозиционната Демократическа партия, отбелязва в. \"Гардиън\".  Пенс заяви, че Белият дом вече разговаря с лидери на Конгреса за одобряване на новите въоръжени сили. Той добави, че САЩ винаги ще се стремят към мир, както на Земята, така и в космоса, но подчерта, че \"историята ни учи, че мирът е възможен само чрез сила\". Космическите мечти на Тръмп трябва да преминат през един разделен Конгрес, но първоначално проявилите неохота представители на Пентагона подкрепиха предложението и обещават да направят всичко възможно за неговото приемане, пише американският в. \"Ню Йорк таймс\". Поддръжниците на идеята твърдят, че военновъздушните сили не обръщат достатъчно внимание на космоса, а Русия и Китай разработват оръжия за борба със сателити. До три години те ще могат да свалят американски спътници, предупреждава оценка на заплахите, публикувана през февруари от разузнаването на САЩ. \"За секунди можем да останем слепи, глухи и неми\", подчерта през февруари на кръгла маса на Центъра за стратегически и международни изследвания конгресменът от Демократическата партия Джим Купър, който също поддържа идеята. \" Рядко една велика страна е била толкова уязвима\", добавя демократът от Тенеси, цитиран от в. \"Ню Йорк таймс\". Оръжията за борба със сателитите могат да засегнат американската система за глобално позициониране (Джи Пи Ес), която насочва самолетоносачи в Персийския залив, безпилотни летателни апарати над Йемен, изтребители над Сирия, патрулиращи в Афганистан пехотинци. Представители на американското разузнаване от своя страна използват шпионски спътници, за да събират информация за противниците си, отбелязва в. \"Ню Йорк таймс\".", "date": "2018.08.10", "title": "САЩ създава шести клон на въоръжените сили, които ще воюват в Космоса"}
{"url": "https://www.faktor.bg/bg/articles/gartsiya-obmislya-da-nalozhi-dvumesechna-tsenova-granitsa-za-gorivata", "text": "В Гърция обмислят въвеждането на двумесечна ценова граница за горивата. Причините са, че на места цените на бензина надхвърлят 2 евро.  Например, шофьорите на Сикинос плащат цени от 2.045 евро за литър, докато на други острови, като Андрос, Милос и Наксос, цените вече са от 2 евро на литър, съобщава Bulgaria on air. Въпреки че на световните пазари цените на петрола падат, в Гърция те остават високи заради повишеното търсене. В село Фурни на Икария безоловен бензин се продава на 2.035 евро на литър. В Икария цените на горивата средно са много високи. Цената в префектура Самос е достигнала 1.815 евро на литър. Цените на петрола са намалели до 73 долара за барел, най-малко 5 долара от най-високия преди около месец.", "date": "2018.08.10", "title": "Гърция обмисля да наложи двумесечна ценова граница за горивата"}
{"url": "https://www.faktor.bg/bg/articles/kat-s-novi-merki-helikopteri-shte-sledyat-dzhigite-po-patya", "text": "Хеликоптер на Гранична полиция се включва в следенето на трафика към морето. Машината ще облита магистрали, натоварени пътища и ще следи за агресивни шофьори на пътя, за такива, които се движат в пакет и за онези, които използват аварийната лента за придвижване. Хеликоптерът е снабден с камера, която има възможност да приближи регистрационния номер на автомобила, нарушител на правилата на движение, и да предаде информация от въздух на патрулите по магистралите и натоварените пътища. Включването на летателната машина е част от специализираните акции, които МВР провежда, за да осигури превантивната дейност и да доведе до намаляване на пътните инциденти по пътищата в страната, съобщи тази сутрин главен инспектор Росен Рапчев от Пътна полиция.", "date": "2018.08.10", "title": "КАТ с нови мерки - хеликоптери ще следят джигитите по пътя"}
{"url": "https://www.faktor.bg/bg/articles/novini/svyat/chasove-predi-da-badat-ubiti-ruskite-zhurnalisti-uspeli-da-zasnemat-bazata-na-chvk-vagner", "text": "Убитите в Централно-африканската република руски журналисти са успели да заснемат базата на частната военна компания \"Вагнер\", твърди продуцентът на телевизия \"Дожд\" Василий Полонски. Журналистите бяха убити часове по-късно.  Полонски твърди, че на 29 юли снимачната група на Орхан Джемал е опитала да влезе в база в Бренго, където руски инструктури обучават местните военно, но не били допуснати вътре. Екипът на Джемал е имал указания да пази на външни носители  цялата информация и заснетия материал, съобщава главният редактор на \"Центъра за управление на разследванията\" Андрей Коняхин пред РБК.  По инструкция, всеки ден журналистите били длъжни да правят бекъп на заснетия материал, който се съхранявал на няколко диска, които са оставяли в хотела. Екипът е разполагал с 6 твърди диска по 2 терабайта всеки.  Говорителят на руското Министерство на външните работи Мария Захарова заяви, че лаптопът на Джемал, твърдите дискове и мобилният телефон на убитите журналисти се намират в жандармерията на ЦАР.   Междувременно онлайн изданието \"Медуза\" съобщи, че тримата журналисти са отивали на среща с \"местен координатор\", когато са причакани в засада и убити. Те са имали контактите му чрез сирийския кореспондент на изданието РИА ФАН, което се свързва със спонсора на ЧВК \"Вагнер\" Евгений Пригожин.  Както пише \"Медуза\", журналистът от РИА ФАН Кирил Романовски запознал режисьора Александър Расторгуев с координатора, известен само с името Мартин. Той твърдял, че работи в мисията на ООН в ЦАР, но на 1 август представители на мисията заявили, че нямат консултант с такова име, както и, че не са имали контакти със загиналите журналисти. Колеги на загиналите разказват, че именно Мартин им препоръчал шофьора, който ил с тях по време на нападението.   Междувременно Романовски съобщил, че телефонът му, чрез който водел кореспонденция със Расторгуев и Мартин се е счупил, но обещал да го възстанови.    По думите му, Мартин е негов познат, с когото не се били виждали много дълго, и \"съвършено случайно\" наскоро възобновили контактите си, но не може да си спомни фамилията му. Припомняме, че през 2017 година РБК публикува разследване за ФАН, в което се твърди, че е свързан с \"фабриката за тролове\" на Евгений Пригожин - човекът, който спосрорира ЧВК \"Вагнер\". През ноември същата година Google News блокира за няколко дни новините на ФАН, а през април 2018 година акаунтът на изданието беше блокиран от Facebook заради връзката му с \"фабриката за тролове\". Тримата журналисти, разследващи дейността на ЧВК \"Вагнер\" в Централно-африканската република бяха убити на 31 юли.", "date": "2018.08.10", "title": "Часове преди да бъдат убити, руските журналисти успели да заснемат базата на ЧВК \"Вагнер\""}
{"url": "https://www.faktor.bg/bg/articles/vazmezdie-prebiha-brutalno-atentatora-ot-stokholm-v-kiliyata-mu", "text": "Терористът от Узбекистан Рахмат Акилов, който през април 2017 година извърши атентат в шведската столица Стокхолм, е бил пребит брутално в затвора, където излежава доживотна присъда, предаде телевизия SVT. На седми април миналата година ислямистът се вряза в тълпа с камион, убивайки петима души и ранявайки други 14. Атентаторът беше осъден на доживотен затвор. Поддръжникът на „Ислямска държава“ излежава присъдата си в строго охранявания затвор в град Кумла.  Друг 24-годишен престъпник обаче е успял да влезе в килията на терориста и да затвори вратата. След това пребил атентатора, отнел живота на невинни граждани. Шведската телевизия предаде, че терористът е бил тежко пребит и от килията му се чували викове, зверски писъци и крясъци. Според разследващите Рахмат Акилов се е врекъл във вярност на „Ислямска държава“ ден преди атентата от миналата година. Пред съда той каза, че целта му е била да убие колкото е възможно повече шведи.", "date": "2018.08.10", "title": "Терор за терориста: Пребиха брутално атентатора от Стокхолм, от килията му се чували зверски писъци"}
{"url": "https://www.faktor.bg/bg/articles/makron-zagrizhen-za-ukrainskiya-rezhisyor-oleg-sentsov", "text": "Очаква се днес френският президент Еманюел Макрон да обсъди в телефонен разговор с руския си колега Владимир Путин положението със задържания в Русия украински режисьор Олег Сенцов, който е в гладна стачка от 14 май, съобщиха от Елисейския дворец, цитирани от Ройтерс. През 2015 г. 42-годишният Олег Сенцов бе осъден на 20 години трудово-изправителен лагер по обвинение в извършване на терористични атентати в Крим. Съдебният процес бе окачествен като нарушение на международното право от ЕС и САЩ. Сенцов започна гладна стачка на 14 май с искане да бъдат освободени всички държани в Русия украински политически затворници. Говорителят на Путин Дмитрий Песков заяви, че е получено писмо от майката на Олег Сенцов с молба да бъде помилван синът ѝ, но за момента няма официална реакция.", "date": "2018.08.10", "title": "Макрон се застъпи пред Путин за Олег Сенцов, който е в гладна стачка от 14 май"}
{"url": "https://www.faktor.bg/bg/articles/v-sasht-arestuvaha-dvama-podgotvyali-detsa-za-masovi-ubiytsi", "text": "Повдигнаха обвинения на двама мъже в Съединените щати, подготвяли непълнолетни за масови убийства в училища. Миналата седмица полицията в щата Ню Мексико спаси 11 деца на възраст от 1 до 15 години, открити в изолиран лагер в пустинята, живеещи при ужасяващи условия.   Предполага се, че арестуваните двама мъже са обучавали децата да откриват стрелба в училища. Те са обвинени в насилие над малолетни.  И двамата са класифицирани като \"мюсюлмански екстремисти\". Единият от тях е баща на 3-годишно момче, което изчезнало от дома си близо до Атланта преди месеци. Издирването му довело до откриването на лагера.  Мъжът отвел там сина си и го обучавал да стреля с пушка. В лагера са открити тленните останки на детето. Разследването за смъртта му продължава. Още един мъж е арестуван, както и три жени, за които се смята, че са майки на 11-те деца.  Преди няколко дни полицаи нахлули в мизерното, но добре укрепено убежище, издигнато незаконно в частен имот край селцето Амалия, Ню Мексико и се натъкнали на ужасяващата гледка.  Във вкопана в земята каравана, покрита с найлон – без ток, без течаща вода и без канализация, били открити 11 деца – мръсни, гладни, без обувки и облечени в дрипи.  Според униформените всички приличали на бежанци от третия свят.", "date": "2018.08.10", "title": "В САЩ арестуваха двама, подготвяли деца за масови убийци"}
{"url": "https://www.faktor.bg/bg/articles/novini/balgariya/slanchevo-s-lek-vetrets", "text": "Ще духа слаб, в Дунавската равнина и източните райони до умерен вятър от изток-североизток. Максималните температури ще са между 29 и 34 градуса, в София - около 29 градуса. По Черноморието ще е слънчево с до умерен североизточен вятър. Максималните температури на въздуха ще са 28-30. Температурата на морската вода е 27-28 градуса. Вълнението на морето ще бъде 2-3 бала. В планините ще преобладава слънчево време, с временни увеличения на облачността. Ще духа до умерен вятър от изток-североизток. Максималната температура на височина 1200 метра ще е около 23 градуса, на 2000 метра - около 15 градуса.", "date": "2018.08.10", "title": "Слънчево с лек ветрец"}
{"url": "https://www.faktor.bg/bg/articles/novini/svyat/-rayanear-otmeni-stotitsi-poleti-vklyuchitelno-i-do-sofiya", "text": "Пилотите от нискотарифната авиокомпания \"Райънеър\" обявиха 24-часова стачка. Отменени са стотици полети, включително четири от и до София. Анулираните полети са между българската столица и Берлин, и Брюксел. Очаква се общо около 55 хиляди пътници в цяла Европа да бъдат засегнати. Пилотите настояват за по-добро заплащане и условия на труд. Те заплашиха, че ако исканията им не бъдат изпълнени, ще организират нови стачки.", "date": "2018.08.10", "title": "\"Райънеър\" отмени стотици полети, включително и до София"}
{"url": "https://www.faktor.bg/bg/articles/ogneborets-stana-10-tata-zhertva-na-pozharite-v-kaliforniya", "text": "Човек от службите за пожарна безопасност, изпратен да съдейства с гасенето на пожара \"Кар\" в северната част на Калифорния, загина вчера сутринта, съобщиха местните власти, цитирани от Франс прес и БТА. С това броят на жертвите на пожарите, които бушуват от средата на юли в западния щат, достигна 10 души. Служителят е механик и загина при пътен инцидент на магистрала в окръг Техама. Пожарът \"Кар\" край град Рединг отне живота на 8 души, включително трима пожарникари. Той опустоши 72 000 хектара и е овладян на 48 процента по последни данни. Още двама огнеборци загинаха при гасенето на пожара \"Фъргюсън\", който наложи частично затваряне на националния парк \"Йосемити\". Пожарът \"Мендосино комплекс\" в северната част на щата, в понеделник вечерта бе обявен за най-обширният в новата история на Калифорния. Вчера сутринта той се простираше на 123 000 хектара и е овладян на 51 процента.", "date": "2018.08.10", "title": "Огнеборец стана 10-ата жертва на пожарите в Калифорния"}
{"url": "https://www.faktor.bg/bg/articles/novini/svyat/sasht-yadosa-severna-koreya-phenyan-zaplashi-da-zapazi-yadrenite-si-orazhiya", "text": "Външното министерство на Северна Корея заяви в четвъртък, че \"не може да се очаква някакъв напредък в изпълнението\" на споразумението за ядрено разоръжаване на Пхенян със САЩ, ако Вашингтон поддържа акцента си върху санкциите, предава Anadolu Agency. Затворената държава предприе стъпки, като например разглобяването на ядрен тестов участък още преди безпрецедентната среща Северна Корея - САЩ на 12 юни, но двете страни все още не са успели да решат каквато и да е времева линия за Пхенян да се откаже от съществуващите си ядрени оръжия. По-рано в четвъртък официалният северен вестник „Родонг Синмун“ настоява първата стъпка към мир да бъде сложен формален край на Корейската война от 1950-53 г., но Вашингтон настоява, че Пхенян трябва да се откаже от ядрената си програма, преди да осигури мирен договор или облекчаване на санкциите. След това Северна Корея публикува изявление вследствие на критиките на външния министър Ри Йонг-хо миналата седмица към САЩ, че не са предприели съответни мерки, след като Пхенян позволи на САЩ да получат тленните останки на свои войници от Корейската война миналия месец - макар Вашингтон да спре съвместните военни учения с Южна Корея това лято. Министерството заплашва да отложи денуклеаризацията \"докато САЩ отхвърлят основния стил на своя партньор за диалог и се придържат към остарелия сценарий, който всички предишни администрации са опитвали и са се провалили\", заяви официален говорител, цитиран от севернокорейската държавна агенция KCNA. В изявлението обаче се предлага на САЩ път напред , ако отговорят искрено \"дори и със закъснение\".", "date": "2018.08.10", "title": "САЩ ядосаха Северна Корея - Пхенян заплаши да запази ядрените си оръжия"}
{"url": "https://www.faktor.bg/bg/articles/novini/svyat/rumaniya-otgovori-na-salvino-ne-mozhe-vsichki-grazhdani-na-edna-strana-da-se-svarzvat-s-prestapno-yavlenie", "text": "Румъния отговори на италианския вицепремиер Матео Салвини и заяви, че не може гражданите на една страна да се свързват с престъпно явление. Вчера Матео Салвини обвини Румъния и България, че изпращат \"роби\" в Западна Европа. \"Ще се опитам да предприема ограничителни мерки и по отношение на транспорта. През последните месеци са иззети 300 транспортни средства с български регистрационни номера, но без застраховки. Също така има внос на роби от европейски страни - Румъния и България\". Това са думите на Матео Салвини, които предизвикаха реакцията на румънското Външно министерство. В изявление, разпостранено в медиите, се казва, че е неприемливо всякакво асоцииране между гражданите на една страна и едно престъпно явление. \"Ситуацията с гражданите, които извършват престъпления, трябва да се разглежда без стереотипи и в никакъв случай на етническа основа или без спазване на принципа за недискриминация. Законът трябва да се прилага еднакво и строго, независимо от гражданството или етноса\", подчертава министерството. В съобщението се изтъква, че като страна член на ЕС Румъния проявява загриженост и предприема действия за борба с нелегалната миграция и трафика на хора, независимо под каква форма се проявяват. Два пътни инцидента в Южна Италия, при които загинаха 16 мигранти, предизвикаха политически дебати във връзка с експлоатацията на чуждестранните работници в страната.  Матео Салвини поиска твърди мерки за ограничаване на имиграцията, трафика на хора и формите на робство.", "date": "2018.08.10", "title": "Румъния отговори на Салвино: Не може всички граждани на една страна да се свързват с престъпно явление"}
{"url": "https://www.faktor.bg/bg/articles/braziliya-rekordyor-po-broy-na-ubiystvata-63-880-samo-za-2017", "text": "Рекордните 63 880 души са били убити в Бразилия миналата година, което я прави най-смъртоносната година в историята на страната, се казва в публикуван вчера доклад, цитиран от Асошиейтед прес. Най-голямата държава в Латинска Америка е световният лидер по брой убийства. Бразилският форум за обществена сигурност, независима организация, която следи националните статистики, свързани с престъпността и която е автор на доклада, каза, че организираната престъпност е една от причините за нарастващия брой убийства. Тя обаче добави, че съпътстваните с все по-голямо насилие полицейски операции също изиграват важна роля.Тези операции се извършват срещу наркобандите, контролиращи много от бразилските фавели. Средно по 14 души на ден биват убити от полицейски служители, което е с 20 процента ръст спрямо миналата година. Над 1000 жени са убити в престъпления от омраза срещу техния пол, посочва докладът.", "date": "2018.08.10", "title": "Зловещо: В Бразилия убиват жени от омраза към техния пол"}
{"url": "https://www.faktor.bg/bg/articles/novini/balgariya/kakvo-mu-e-loshoto-na-zaev-spored-chukov-bil-rusofob-izbran-s-podkrepata-na-nepravitelstveni-organizatsii-finansirani-ot-soros", "text": "На 4 август македонският премиер Зоран Заев обяви в телевизионна интервю, че е Илинденско-Преображенското въстание е македонско. Това се случва няколко дни, след като с българския премиер Бойко Борисов отбелязаха заедно годишнината от въстанието. Борисов отговори: „Оставям всеки да си мери приказките, то си е за негова сметка. Ако го е казал с умисъл или непремислено, пак е за негова сметка. Защото когато дойде до ЕС и ние също трябва да дадем нашето съгласие, ще си спомним за тези неща”. „Това, което каза македонският премиер, не ме изненадва. Зоран Заев винаги е бил русофоб. Просто той играе една игра тук с всички тези процедури – с договора между двете страни, приказките, че в София се чувства у дома”, коментира пред бТВ Боян Чуков.  „Истински македонец никога не може да каже нищо лошо срещу българин, и обратното. Зоран Заев е македонстващ, аз не го причиславам към истинските македонци”, каза още той. Според него реакцията в България много е закъсняла – трябвало е ВМРО моментално да реагира, а на другия ден македонският посланик да бъде повикан в Министерството на външните работи и да му се връчи протестна нота, а премиерът да каже, че България ще преосмисли подкрепата си за членството на съседката ни в ЕС и НАТО. „Изказването му беше много полезно. Това беше стрес тест за българските политици. Договорът за добросъседство ще остане на хартия, ако нашето поведение продължава да е такова, каквото е в момента”, предупреди Боян Чуков. „Зоран Заев не е вечен. Той стана министър - председател благодарение на подкрепата на неправителствени организации, финансирани от Сорос. Администрацията на Тръмп има прекрасни отношения с ВМРО-ДПМНЕ, така, че Заев няма дълго да управлява в Македония”, заяви Владимир Чуков.", "date": "2018.08.10", "title": "Какво му е лошото на Заев според Чуков: Бил русофоб, избран с подкрепата на неправителствени организации, финансирани от Сорос"}
