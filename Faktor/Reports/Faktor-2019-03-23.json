{"url": "https://www.faktor.bg/bg/articles/novini/balgariya/rosen-zhelyazkov-ima-momenti-v-koito-se-nuzhdaem-ot-obedinenie-a-ne-ot-shtipka-katran", "text": "Битката за пакета „Мобилност“ ще е много тежка – не може да има щипка „катран“ в моменти, в които трябва да сме най-обединени. Това каза пред „Фокус“ министърът на транспорта, информационните технологии и съобщения Росен Желязков по повод пакета „Мобилност“ и във връзка с твърденията, че страната ни не е направила достатъчно по време на европредседателството в защита на превозвачите. Според него това е българска черта - посочваме някой за виновен, за да ставаме симпатични на аудиторията. „Тази теза, че не е защитен националният интерес, се прокрадва от време на време. Понеже е толкова несъстоятелна, затова никой не намира в нея чисто политическо основание да я вади аргументирано“, коментира Желязков. „Пакетът „Мобилност“ е съвкупност от няколко законодателни предложения. Те са свързани с достъпа до пазара и професията, с командироването на шофьорите, тема, свързана с каботаж, с почивката и времето за управление на превозното средство и тахографи“, посочи транспортният министър и уточни, че понеже те са разписани с различни законодателни актове, затова техните изменения условно се наричат пакет. Тъй като измененията станаха известни и като пакета „Макрон“, Росен Желязков поясни, че само една от темите в исторически план е защитавана от Макрон като негова линия, още когато е бил министър във Франция, а именно командироването на работниците.  „Всички други теми са инициални теми по принцип на европейската комисия. Мисля, че само у нас този пакет получи името на „Макрон“. Това е някакъв никнейм, който в Европа не се припознава като такъв, затова се нарича Пакет за мобилност 1“, каза още министър Желязков. Във връзка с твърденията, че страната ни не е успяла да убеди Макрон по пакета „Мобилност“, министърът обърна внимание, че това е законодателна инициатива на ЕК, не е на Франция.  „Тук не става въпрос за двустранни разговори, за отношения България – Франция или България друга страна. Естествено на ниво Европейски съвет може да се настоява, да се лобира, но когато се стигне до гласуване, гласува се от министри на съвет, от депутати в парламента. Там позициите са и партийни, и национални и разделени по признака, за който ние непрекъснато говорим, че се фрагментира пазарът- на периферни държави и централноевропейски. Настоящите и бъдещи членове на ЕП ще се сблъскат с подобен подход в европейското законодателство не само по отношение на мобилността, а по отношение на всички теми, които разделят държавите на различни скорости и различни географски признаци“, каза още Росен Желязков. Според него не може да се упрекват управляващите, че не са положили усилия по време на председателството за пакета \"Мобилност\".  „Политическата теза, особено, ако е в предизборен контекст, няма за цел да изложи алтернативен факт, а просто да хвърли бомба в пространството“, коментира още Желязков. Той изтъкна, че нито една държава от „Групата на единомислещите“ към този момент вътрешно не се е била упреквана за това, че не е направила необходимото. „Вижте в момента как работихме с колегите от левицата в европарламента, със Сергей Станишев, с Петър Курумбашев“, посочи Желязков и благодари на Ангел Джамбазки и на другите членове в ЕП, защото страната ни действа като една добре смазана машина.", "date": "2019.03.23", "title": "Росен Желязков: Има моменти, в които се нуждаем от обединение, а не от \"щипка катран\""}
{"url": "https://www.faktor.bg/bg/articles/pone-osem-venetsuelski-pravitelstveni-samoleti-sa-katsali-na-gratski-letishta-za-poslednite-10-mesetsa", "text": "Поне осем венецуелски правителствени самолети са кацали на гръцки летища през последните десет месеца, съобщава в електронното си издание гръцкият вестник \"Елефтерос типос\", като се позовава на \"достоверна информация от Венецуела\". На 2 март на атинското летище \"Елефтериос Венизелос\" кацна самолет \"Фалкон\" с опознавателен YV2486, собственост на венецуелската петролна компания PDVSA, за който е известно, че е използван от венецуелското правителство и на който се предполага, че е бил венецуелският външен министър Хорхе Ареаса. Официалната причина за кацането беше презареждане, но гръцката опозиция отправи редица въпроси към правителството защо Гърция е позволила на самолета да се приземи, след като повечето европейски страни са отказали. Някои дори свързаха мисията на самолета в Европа с изтеглянето на 8 тона злато от венецуелската централна банка от страна на правителството на президента Николас Мадуро, предаде БТА. Според информацията на \"Елефтерос типос\", публикувана днес, два дни по-рано, на 28 февруари, друг самолет с опознавателен знак YV3360, използван от венецуелското правителство, е кацнал на летището в Ираклио, Крит. На 13 февруари същият самолет отново е кацнал в Ираклио. На 10 ноември 2018 г. този самолет е кацнал и на летището в Кавала, идвайки от Мароко. Според венецуелските източници на изданието този самолет се ползва понякога и от самия Мадуро, но и от други високопоставени членове на правителството му като вицепрезидента Делси Родригес. \"Елефтерос типос\" пише, че правителствени самолети на Мадуро са кацали през 2018 г. в Атина и на други летища в Гърция, без да има информация за самоличността на пътниците им и за целта на посещението. Често обяснението за кацането на самолетите е презареждане. Изданието обаче отбелязва настоятелността, с която венецуелското правителство използва гръцки летища за презареждане през последните месеци.", "date": "2019.03.23", "title": "Най-малко осем самолета на Мадуро са минали през гръцките летища за последните 10 месеца"}
{"url": "https://www.faktor.bg/bg/articles/erdogan-shte-otbelezhi-treta-vizita-ot-nachaloto-na-godinata-v-rusiya", "text": "Турският президентът Реджеп Таип Ердоган ще отпътува на 8 април за Москва – третата му официална визита в Русия от началото на годината, съобщава БГНЕС. От президентската канцелария в Анкара обаче не посочват повече подробности за посещението му в руската столица. В същото време говорителят на Кремъл Дмитрий Песков съобщи, че на 8 април ще се проведе руско-турски съвет за сътрудничество на високо равнище, на който ще присъстват президентите на двете страни. Путин и Ердоган се срещнаха в Москва през януари тази година, когато обсъдиха ситуацията в Сирия. Кризата в Дамаск те разискаха и на среща в Сочи през февруари, когато към тях се присъедини и иранският президент Хасан Рохани. Русия и Иран са основни съюзници на сирийския президент Башар Асад, докато Турция подкрепя част от сирийските бунтовнически групировки,", "date": "2019.03.23", "title": "Ердоган с трета визита от началото на годината в Русия"}
{"url": "https://www.faktor.bg/bg/articles/novini/svyat/sasht-gotovi-da-prodadat-na-tayvan-60-novi-iztrebiteli-f-16-kitay-besen", "text": "Администрацията на Тръмп е готова да одобри продажбата на десетки нови изтребители на Тайван, което силно разочарова Китай, съобщава Bloomberg. Тайван поиска 60 нови F-16, които са по-боеспособни от изтребите, продадени от Тайван преди почти три десетилетия. Островната страна поиска от САЩ нови военни самолети през 2011 г., но администрацията на Обама отхвърли искането, предлагайки вместо това да модернизира флотата на Тайван. Флотът на острова разполага с около 150 изтребители F-16A / B на блок 20, които  в момента се обновяват до стандартите на F-16V, като притежават възможности, почти идентични с F-16 блок 70, които Тайван иска да купи сега, съобщи War Zone .  Тайван получи първата пратка модернизирани изтребители F-16 миналата есен. Не е тайна обаче, че Китай сериозно възразява САЩ да осигурява нови изтребители на Тайван. Това става ясно от официалната позиция на правителството, което е против САЩ да продава оръжие на Тайван.   \"Позицията на Китай е последователна и ясна - ние твърдо се противопоставяме на САЩ  да продава оръжие на Тайван\", заяви говорителят на китайското външно министерство Генг Шуан в петък. \"Направихме строго предупреждение към САЩ. Призовахме САЩ да признаят, че този въпрос е изключително  чувствителен и вредата, която ще причини е сериозна.\"", "date": "2019.03.23", "title": "САЩ готови да продадат на Тайван 60 нови изтребители F-16, Китай бесен"}
{"url": "https://www.faktor.bg/bg/articles/kongresat-na-vmro-preizbra-karakachanov-za-predsedatel-na-partiyata", "text": "На днешния VII редовен конгрес на ПП „ВМРО – Българско национално движение“ Красимир Каракачанов беше преизбран за председател на партията с 516 гласа. Това съобщиха от пресцентъра на партията. „Един лидер е толкова силен, колкото са силни и имат доверие в него хората, които го следват”, каза в словото си след избора Каракачанов.  „Успехите са общи, постигнахме ги заедно. Аз съм на този пост благодарение на вас. Не защото съм най-великият или най-красивият, а защото всички в ръководството успяхме да обединим и мотивираме нашите членове, че има смисъл да се бориш. Когато всички ние си повярвахме, започнаха да ни вярват и други и постигнахме успехи. И изборите го показват. Един човек е велик според това какво се каже за него след като приключи политическата му кариера. Без труд и усилия, без жертва на лично време, всички знаем, че няма как да се постигне успех. Най-великият за мен лидер на ВМРО Тодор Александров е казал и ще го цитирам: „Едно дело побеждава тогава, когато за него се води борба.“ Ние продължаваме да водим борба за отстояване на българския национален идеал. Благодаря Ви. Да живее България“, каза Красимир Каракачанов. Делегатите на конгреса на ВМРО преизбраха досегашните членове на националното ръководство – заместник-председатели Ангел Джамбазки, Искрен Веселинов, Милен Михов, Атанас Стоянов, организационен секретар Юлиан Ангелов, членове – Александър Сиди, Антон Андонов, Борис Вангелов, Васил Христов, Георги Дракалиев, Красимир Богданов, Султанка Петрова. Конгресът разшири състава на Националния изпълнителен комитет с трима души. Новите попълнения – членове на НИК, са съответно депутатите Йордан Йорданов от Добрич и д-р Калин Поповски от Плевен. За член на НИК бе избран и председателят на политическа група „Патриоти за София“ в Столичния общински съвет Карлос Контрера.", "date": "2019.03.23", "title": "Конгресът на ВМРО преизбра Каракачанов за председател на партията"}
{"url": "https://www.faktor.bg/bg/articles/prof-aleksandar-chorats-pri-podyalba-na-kosovo-sledva-severna-makedoniya", "text": "20 години след бомбардировките на НАТО, които започнаха на 24 март 1999-а и сложиха край на кръвопролитията и етническото прочистване в Косово, и победителите - косовските албанци, и победените - косовските сърби и Сърбия, са разочаровани от съдбата си. Така смята професор Александър Чорац от Сръбския национален форум - организация, която обединява интелектуалния елит на косовските сърби. \"Бях участник в конфликта в Косово - мобилизиран бях като войник. И проследих всичките събития, както се казва днес, на живо. Когато беше подписано Кумановското споразумение, което беше един вид капитулация на Сърбия, ми беше пределно ясно какво ще последва. Още в първите дни след края на сблъсъците тръгна масово изселване на сърби. Никой от международните фактори не се намеси, за да попречи. Напротив - допринесоха за това\", разказа професорът в интервю за БНР. Въпреки че бях против политиката на Милошевич, и привърженик на онова, което наричаме западни ценности, за съжаление с пристигането си в Сърбия, а и въобще на Балканите, западното общество ми показа най-лошите си страни. Корупцията, която беше само частично явление по времето на комунизма, понастоящем е драстично увеличена. Лицемерието, което върви с нея, значително пречи на обществото ни. Всички общества на Балканите сме по-малко културни, по-малко образовани и, струва ми се, полека-лека се превръщаме просто в работна ръка за големите корпорации. Тази ситуация в Сърбия беше наложена със сила, смята Чорац. Малка е разликата къде живеете - в Сърбия, България, Северна Македония, Албания, Черна гора или Босна и Херцеговина. Та донякъде и в Хърватия. Във всичките тези страни съм бил и с колеги констатираме, че проблемите ни са идентични. Защото след падането на комунизма не успяхме да изградим зрели обществени системи. Създадохме някакви имитации на държави, които предадохме в ръцете на корумпирани и мафиотски структури. Всичко това, което изредих, е още по-силно изразено в Косово. Тук имаме мафиотски босове, които в един момент се превърнаха в патриоти, защото тогава това беше печелившо. Участваха във войната и получиха възможност да влязат в политиката, продължи Чорац. На въпрос възможно ли е Косово да бъде разцепено и това би ли отговаряло на интересите на сърбите, Чортац отговори: \"Косово непрекъснато се използва като място за конфликти. Хората не разбират, че в Косово има сблъсък на историческо право на сърбите и етническото право на албанците. Докато се опитваме да решаваме тези конфликти с омраза едни към други и гонения, ще се получава като махало на часовник - първо към едните, после към другите. Този път прогонени са сърбите. След 50 години, когато се изредят следващите две поколения и нас вече ни няма, ще бъдат наред албанците. След още 50 години, или 100 - пак сърбите. Просто не мога да разбера онези, които казват, че това няма вече да се случва, защото ще постигнем окончателно решение. Окончателно решение не се постига по този начин. Поне според мен, единственият начин е Косово вместо място, на което се създават проблеми, да бъде сборно място за сърби и албанци. Това не може да се случи с погазване на правата на четвърт милион прогонени. А сега някой казва: Хайде да си сложим граници! Какво да разграничаваме! Какво да стане с манастирите, които ще останат в косоварската част! И много важно, за съжаление албанците не разбират, че правят точно това, което правеше навремето Милошевич. И то по още по-лош начин. В Косово 90 на сто от имената на планините, реките и населените места са славянски. Но всички те сега се сменят с албански. С подялба на Косово какво всъщност се създава? Който поне малко разсъждава разумно, разбира, че това е път за създаване на Велика Албания. А дали някой наистина вярва, че с Косово ще свърши всичко? Следващият проблем ще е със Северна Македония!\"", "date": "2019.03.23", "title": "Александър Чорац: При подялба на Косово следва Северна Македония"}
{"url": "https://www.faktor.bg/bg/articles/karakachanov-tselta-na-skandala-e-da-se-povliyae-na-rezultatite-ot-evroizborite", "text": "Няма логика да се разклати управляващата коалиция, но определено е малко или много неблагоприятен факт, който ще повлияе върху резултатите на ГЕРБ, те са наши партньори. Това каза в предаването \"Офанзива\" по Канал 3 вицепремиерът Красимир Каракачанов, който днес беше преизбран за председател на ВМРО, по повод скандала с апартаментите на властта, довел до оставките на министъра на правосъдието Цецка Цачева и зам.-министъра на младежта и спорта Ваня Колева. Попитан дали това ще се отрази негативно върху резултатите и на коалиционните партньори на ГЕРБ на европейските избори, той заяви: \"Не знам дали ще се отрази негативно, но вероятно това е целта на скандала\".  На всеки избори се тръгва с компромати. Именно този подход накара 50% от българските граждани да не излизат на избори, добави Каракачанов. Подобно нещо трябва да бъде изяснено и после да се каже кое е криво и кое право, заяви лидерът на ВМРО по повод \"Апартаментгейт\". Той е категоричен, че коалиция Обединени патриоти трябва да бъде запазена. Дори да се наложи да се направят компромиси, всеки един трябва да ги направи в името на коалицията, каза Каракачанов. Лидерът на ВМРО уточни, че предложението на партията за водач на евролистата на Обединени патриоти е Ангел Джамбазки. Той е един наложил се млад политик, най-активният български евродепутат. Смятам, че заслужава доверието на българските граждани да бъде избран отново на този пост, посочи Каракачанов. Той разкри, че лидерът на \"Атака\" Волен Сидеров е казал, че е готов на компромис – да се откаже от водачеството на листата на Обединени патриоти, в името на това да бъде запазена коалиция. Вратата за създаване на коалиция Обединени патриоти ще бъде отворена до последния момент, подчерта лидерът на ВМРО. По думите му причината лидерът на НФСБ Валери Симеонов да заяви, че партията му ще отиде самостоятелно на изборите, не е това, че Ангел Джамбазки е фаворит за водач на листата на Обединени патриоти.", "date": "2019.03.23", "title": "Каракачанов: Целта на скандала е да се намали резултатът на ГЕРБ на евровота"}
{"url": "https://www.faktor.bg/bg/articles/edno-ot-imenata-na-sds-shte-e-na-izbiraema-pozitsiya-v-listata-s-gerb", "text": "Националният съвет на СДС дава мандат на председателя на партията да финализира преговорите с ГЕРБ и да подпише политическо споразумение за съвместно явяване на предстоящите европейски избори на 26 май. Това реши днес в Ловеч Националният съвет на СДС, съобщи председателят му Румен Христов, информира БТА. Решено е било и да се съкрати срокът за постъпване на номинации, гласуван на предишния НС на 15 март. Номинации за кандидати на СДС за европейските избори ще се приемат в централата на партията до вторник, 26 март /11.00 ч./, за да може в четвъртък, при финалните преговори с ГЕРБ да бъдат предложени окончателните имена. \"Аз мисля, че направихме една стъпка в правилна посока от гледна точка на това, че желанието на Съюза на демократичните сили, а и на ГЕРБ, е да обединим десния вот, който е около Европейската народна партия. За нас тя е изключително стабилизиращ фактор в Европейския съюз. Ние сме най-старата партия, член на ЕНП, и няма нищо по-логично с най-голямата партия, член на ЕНП, да бъдем заедно на евроизборите\", каза пред журналисти Румен Христов. Той уточни, че споразумението е само за европейските избори. Целта, която си поставят с ГЕРБ, е да постигнат осем депутатски места. По думите на Христов в листата ще има двама кандидати от СДС, като единият ще е на избираема позиция. Председателят на СДС каза още, че Владимир Кисьов е заявил, че няма да участва в надпреварата на евроизборите.", "date": "2019.03.23", "title": "Едно от имената на СДС ще бъде на избираема позиция в листата с ГЕРБ"}
{"url": "https://www.faktor.bg/bg/articles/shte-bade-li-oglasen-publichno-dokladat-za-ruska-namesa-v-izborite-na-sasht", "text": "Разследването за руска намеса в изборите в САЩ през 2016 г. приключи. Резултатите обаче не бяха оповестени. Заключенията на специалния прокурор Робърт Мълър по случая са в ръцете на министъра на правосъдието. Адвокатите на президента Доналд Тръмп настояват да се запознаят предварително с доклада, а неговите опоненти - демократите, искат веднага да бъде огласен публично. Още не е ясно дали докладът ще бъде частично или напълно огласен. Министърът на правосъдието Уйлям Бар ще уведоми американските законодатели за основните заключения на Мълър вероятно още днес или утре. Източник от министерството твърди, че прокурорът не препоръчва нови обвинения. За публикация на доклада настояват от Демократическата партия. \"Наложително е целият доклад да бъде огласен. На Белия дом не трябва да се позволява да се намеси в решението кои части да бъдат публикувани\", заяви Чък Шумър, лидер на демократите в Сената.  Мисията на специалния прокурор ще приключи тези дни, съобщи днес говорителят му. Робърт Мълър подведе под отговорност 34 души, сред тях руски граждани и шестима души, свързани с кампанията на Тръмп. Разследването му трябва да отговори на основния въпрос - повлияла ли е Москва на избора на президент на Америка през 2016-та. Не, не е имало съглашателство, повтаря непрекъснато Тръмп. Русия също отрича някаква роля. Конфиденциалният все още доклад подготвя сцената за големи публични битки, смятат наблюдатели. Подобно на Мълър, специален прокурор разследва скандала \"Уотъргейт\", който през 1974 г. принуди Ричард Никсън да стане единственият американски президент, подал оставка.", "date": "2019.03.23", "title": "Ще бъде ли огласен публично докладът за руска намеса в изборите на САЩ?"}
{"url": "https://www.faktor.bg/bg/articles/novini/balgariya/posocheniyat-lichno-ot-borisov-vladimir-kisyov-ot-sds-otkazal-da-bade-v-listata-za-evroizborite", "text": "Владимир Кисьов от СДС, чието име трябваше да бъде поставено на избираемо място в общата с ГЕРБ листа за евроизборите, е обявил, че няма да се кандидатира. Това съобщи лидерът Румен Христов, цитиран от БТА. Кисьов беше посочен поименно от премиера и лидер на ГЕРБ Бойко Борисов като желан участник в общата листа като бившият кмет на София припомни, че Кисьов като председател на общинския съвет единствен му е оказвал подкрепа във времената преди ГЕРБ да се оформи като политическа сила. \"С Владо Кисьов се познавам от времето, в което беше председател на СОС, а аз станах кмет без нито един съветник. (...) Разчитаме на твоята мъдрост, приятелю. Да не се забравя, че Владо Кисьов е първият преговарящ с ЕС\" - обърна се Борисов към Кисьов на общата среща преди дни, на която беше договорено съвместното участие на изборите. Днес в Плевен Националният съвет на СДС даде мандат на председателя на партията да доведе до край преговорите с ГЕРБ и да подпише политическо споразумение за съвместно явяване на предстоящите европейски избори на 26 май. Решено е било и да се съкрати срокът за постъпване на номинации, гласуван на предишния съвет на 15 март. Номинации за кандидати на СДС за европейските избори ще се приемат в централата на партията до 11 ч. във вторник, 26 март/, за да може в четвъртък, при финалните преговори с ГЕРБ, да бъдат предложени окончателните имена. \"Аз мисля, че направихме една стъпка в правилна посока от гледна точка на това, че желанието на Съюза на демократичните сили, а и на ГЕРБ, е да обединим десния вот, който е около Европейската народна партия. За нас тя е изключително стабилизиращ фактор в Европейския съюз. Ние сме най-старата партия, член на ЕНП, и няма нищо по-логично с най-голямата партия, член на ЕНП, да бъдем заедно на евроизборите\", каза пред журналисти Румен Христов. Той уточни, че споразумението е само за европейските избори. Целта, която си поставят с ГЕРБ, е да постигнат осем депутатски места. По думите на Христов в листата ще има двама кандидати от СДС, като единият ще е на избираема позиция.", "date": "2019.03.23", "title": "Посоченият лично от Борисов Владимир Кисьов от СДС отказал да бъде в листата за евроизборите"}
{"url": "https://www.faktor.bg/bg/articles/prevozvachite-reshavat-dali-da-protestirat-v-strasburg-na-27-mart", "text": "Очаква се Съюзът на международните превозвачи да реши дали да протестира в Страсбург на 27 март. Съюзът се събира на Общо събрание в Пловдив. Причината е, че другата седмица Европейският парламент може да гласува спорния пакет \"Мобилност-1\". Протестни действия обсъждат и от Камарата на автомобилните превозвачи. Пакетът беше отхвърлян и отново вкарван за обсъждане в комисиите на Европарламента през последните две години и ако влезе в сила, хиляди български превозвачи са заплашени от фалит. Българската официална позиция е пакетът да бъде разглеждан след европейските избори през май.", "date": "2019.03.23", "title": "Превозвачите решават дали да протестират в Страсбург на 27 март"}
{"url": "https://www.faktor.bg/bg/articles/fich-povishi-perspektivata-na-kreditniya-reyting-na-balgariya", "text": "Агенцията „Фич“ повиши перспективата на дългосрочния кредитен рейтинг на България от стабилна на положителна, съобщи БНР. Агенцията оценява високо добрите макроикономически показатели на страната ни и стабилните публични финанси. Като основни рискове за България тя вижда международната среда, която може да спомогне за рязко влошаване на конкурентоспособността на страната. При подобен сценарий от „Фич“ предупреждават, че може да се стигне до повишаване на държавния дълг.", "date": "2019.03.23", "title": "„Фич“ повиши перспективата за кредитния рейтинг на България"}
{"url": "https://www.faktor.bg/bg/articles/rumen-radev-nagradi-yan-englert-s-pocheten-plaket-sv-sv-kiril-i-metodiy", "text": "На церемония в Гербовата зала на „Дондуков“ 2 президентът Румен Радев удостои днес с почетен плакет „Св. св. Кирил и Методий“ известния полски творец и общественик Ян Енглерт в знак на признание за неговия значим принос към съвременното изкуство и популяризирането на българската култура. Това съобщиха от прессеретариата на президентството Държавният глава открои голямата роля на Ян Енглерт като творец, ръководител на авторитетни културни институции, преподавател, педагог и режисьор, оставил запомнящи се роли в десетки филми и на театралната сцена. „Споделям философията, която изповядвате, че глобалният свят ни предизвиква все повече да търсим корените си. Да търсим не лесното, а пълноценното общуване и да отстояваме свободата като ценност, която се крепи на ясни етични критерии, които отделят границата между честността и подлостта“, подчерта Румен Радев. Президентът открои знаковото присъствие на Ян Енглерт в незабравимия български филм „Осъдени души” и му благодари за това, че се е превърнал в посланик на българската култура. „Пожелавам ви успех в интелектуалния поход за дълбочина на емоциите, за ренесанс на етиката и за завръщането на хуманизма“, заяви още държавният глава. „През тези десетки години, които изминаха от пресъздаването на образа на отец Ередия, по един наистина странен начин не се разделих с българската култура, нито българската култура се раздели с мен. Следя всичко, което се случва в нея. Според възможностите си продължавам да поддържам своите контакти, като директор на Националния театър каня български театрални трупи на фестивали във Варшава и не защото бях отец Ередия, а защото се запознах с прекрасни хора и творци и бях приет със симпатия и безкористни чувства в България, а това е особено рядко, особено в днешно време“, заяви Ян Енглерт.", "date": "2019.03.23", "title": "Румен Радев награди Ян Енглерт с почетен плакет „Св. св. Кирил и Методий“"}
{"url": "https://www.faktor.bg/bg/articles/razbivkata-za-tsenata-na-benzina-mozhe-da-ne-e-na-vsyaka-kasova-belezhka-a-onlayn", "text": "Държавата е склонна на нов компромис на пазара на горива. Това стана ясно от думите на икономическия министър Емил Караниколов пред БНТ. Според Караниколов, разбивката как точно се формира цената на бензин и дизел може до бъде само електронна, а не на всяка касова бележка, както предвиждаше наредба на Министерството на финансите. Само седмица след като Националната агенция за приходите предложи на Министерството на финансите да отложи с шест месеца въвеждането на новата наредба за касовите апарати за бензиностанциите, в нея се готвят нови промени. Ще има разговори с бизнеса, сектора, което е правилно за мен, дали ще е на бележката, или на една електронна платформа, на която всеки може да влезе и да види как точно в деня се формира цената на горивата, за да не затормозяваме толкова бизнеса, заяви Караниколов. Срещу изписването на цената на горивото и отделно на данъците в касовата бележка, до момента възразяват не само бензиностанциите, но и Комисията за защита на конкуренцията, която намеква, че това може да се окаже в противоречие с пазарните правила. Крайното решение ще бъде на Министерството на финансите. Караниколов коментира и споровете между така наречените малки търговци на горива и големите вериги. Няма големи и малки в този бизнес, дайте да си го кажем, дори малките вече създадоха голяма асоциация, тук бизнесът трябва да намери решението, държавата ще бъде медиатор, коментира икономическият министър. Министърът призна и че нито България, нито фирмите у нас могат да влияят на цените на горивата. По думите му, ако през лятото бензинът поскъпне, това ще е заради международните тенденции. А иначе Караниколов отрече възможността за нова икономическа криза, но призна, че има известно забавяне на растежа. Няма как да съм доволен, доходите на българите са все още на едно много ниско ниво, заяви Караниколов. Иначе икономиката на България върви, само към началото на този месец имаме ръст от над 3% на износа. България вече е ориентирана не към износ на ресурси, а на стоки с добавена стойност, някои от тях с висока добавена стойност. Министърът също така призова и за съвместна работа с новосъздадения Стратегически съвет към президента, откъдето включително и той ще очаква добри идеи. До няколко години Караниколов очаква у нас да влезе нов производител на автомобили, като в момента у нас различни части за коли произвеждат вече 220 фирми. Караниколов коментира и скандала с апартаментите на властта от последните няколко дни. В крайна сметка, вие ако имате апартамент и аз съм ви много добър приятел, и решите да ми направите и подарък - какво трябва да изповядаме - данъчната оценка. По закон ние не трябва да падаме под данъчната оценка, коментира министърът. Все пак той изтъкна, че последна дума ще имат разследващите органи, които вече започнаха проверка.", "date": "2019.03.23", "title": "Разбивката за цената на бензина може да не е на всяка касова бележка, а онлайн"}
{"url": "https://www.faktor.bg/bg/articles/arteks-izleze-s-danni-za-sdelkata-na-tsvetan-tsvetanov", "text": "Твърдението, че г-н Цветанов е придобил луксозния апартамент по цена 342 852 лева, е некоректно. Това е данъчната оценка на апартамента, която е посочена в акта като част от задължителното съдържание на всеки нотариален акт. Всъщност г-н Цветанов е придобил апартамент в замяна на други два по-малки апартамента (завършени и добре обзаведени) и доплащане. Това заявяват в позиция във Фейсбук от фирма „Артекс”. Сделката е законна и стандартна, извършена в рамките на основния предмет на дейност на дружеството, реализирана в изискуемата от закона форма и при спазване на всички законови изисквания\", казват още от фирмата. Ето цялата позиция на фирма „Артекс”: По повод зачестилите публикации в различни медии относно придобиването от г-н Цветан Цветанов на жилищен обект в кв. Изток, излагаме обективно фактите по случая: С Нотариален акт за замяна на недвижими имоти от 12.06.2018 г. дружеството е прехвърлило на г-н Цветан Цветанов и съпругата му собствеността върху апартамент в новопостроената жилищна сграда, находяща се на ул. „Латинка“ № 8, с площ от 239.90 кв.м., гараж и съответните идеални части от правото на строеж. В замяна г-н Цветан Цветанов и съпругата му са прехвърлили на АРТЕКС собствеността върху два апартамента на ул. „Елемаг“ № 22, с обща площ 192.76 кв.м., заедно с два подземни гаража и идеални части от собствеността върху земята. За изравняване на стойностите на заменяемите обекти г-н Цветанов и заплатил сумата от 100 000 лева. Обектите на замяна са в един и същи квартал на еднакво престижни улици. Апартаментът на ул. „Латинка“ е новопостроен, докато получените в замяна два по-малки апартамента са с подобрения и добре обзаведени, а освен това към тях е прехвърлена и собствеността върху прилежащите идеални части от терена. Горните ценообразуващи фактори (локация на обектите, степен на завършеност и подобрения) обосновават равностойността на обектите, предмет на замяна, поради което предвиденото изравнително плащане отчита единствено разликата в квадратурата на заменените обекти (около 40 кв.м. – по около 1280 Евро на кв.м., което с оглед предмета и спецификата на сделката се явява доплащане на пазарно ниво). Некоректно се явява твърдението, че г-н Цветанов е придобил луксозния апартамент по цена 342 852 лева. Това е данъчната оценка на апартамента, която е посочена в акта като част от задължителното съдържание на всеки нотариален акт. Всъщност г-н Цветанов е придобил апартамент в замяна на други два по-малки апартамента (завършени и добре обзаведени) и доплащане. Сделката е законна и стандартна, извършена в рамките на основния предмет на дейност на дружеството, реализирана в изискуемата от закона форма и при спазване на всички законови изисквания. След преглед и анализ на различните публикации и изказвания по казуса АРТЕКС ще подготви и предприеме съдебни действия (в това число искове за вреди) срещу всички лица и организации, които с клеветнически и набеждаващи твърдения уронват безупречната търговска репутация на дружеството.", "date": "2019.03.23", "title": "\"Артекс\": Твърдението, че Цветанов е придобил луксозния апартамент по цена 342 852 лева е некоректно"}
{"url": "https://www.faktor.bg/bg/articles/protest-v-malko-tarnovo-sreshtu-izgrazhdaneto-na-bezhanski-lager", "text": "Около 20 души блокираха движението на разклона за село Стоилово до Малко Търново за около 10 минути с 5 коли, но движението вече е възстановено.  Преди дни беше обявена поръчка за изграждане на кризисни центрове в Малко Търново, Елхово и Любимец. Хората настояват за обществено допитване, а кметът на Елхово Петър Киров се посочи, че e разбрал за процедурата от сайта на Агенцията за обществени поръчки. „В Елхово вече има един разпределителен център, който стои празен и не сме съгласни да има втори”, каза още той пред бТВ. В близкото село Бояново също са в протестна готовност, тъй като има вероятност кармите на бившия сапьорен батальон да бъдат превърнати в бежански център. МВР няма да строи нови бежански лагери, обясни на пресконференция в петък заместник-вътрешният министър Красимир Ципов. Той поясни, че в три имота на МВР, близо до турската граница, ще бъдат обособени площадки, които да се използват само в извънредна ситуация при голяма бежанска вълна и само след решение на МС по извънреден план. Обособяването на площадките се прави с европари и проектът приключвал следващия януари, като те са определени още преди две години. До площадките няма свободен достъп, а с европарите ще се изгражда инфраструктура до тях. Aко България не изпълни това задължение, ще има фенансова санкция, която ще трябва да се плати от бюджета.", "date": "2019.03.23", "title": "Протест в Малко Търново блокира пътя към граничния пункт"}
{"url": "https://www.faktor.bg/bg/articles/trend-prodalzhava-distantsiyata-mezhdu-gerb-i-bsp-v-ramkite-na-okolo-2", "text": "Продължава дистанцията между ГЕРБ и БСП в рамките на около 2%. Това каза социологът Евелина Славкова от „Тренд” в ефира на Нова телевизия. Изследването е направено в периода 6-13 март. Според резултатите за ГЕРБ биха гласували 19,01%, за БСП -  17,3%,  а за ДПС – 6,9%. Социологът предвижда промяна в резултатите с наближаването на изборите на 26 май. „Тази промяна може да бъде и скъсяване на дистанцията, но и увеличаване. Много зависи какви ще бъдат ходовете на ГЕРБ по отношение на текущите казуси с апартаментите и решенето им за явяване на изборите заедно със СДС. Зависи и от това кой ще бъде обявен като водач на листата на ГЕРБ”, обясни тя. Според Славкова е възможно „Обединени патриоти” да се явят заедно на изборите, въпреки заявките им за явяване поотделно. „Ако са заедно, вероятността да изпратят един евродепутат е много по-голяма, отколкото ако се явяват  отделно. Аз лично смятам, че можем да очакваме изненада и да се явят заедно на изборите”, смята Славкова. Трите политически партии, които към момента имат шанс за изпращане на евродепутати са ГЕРБ, БСП и ДПС. „Започва кампанията, така че от това как ще се разгърнат малките политически партии, зависи дали ще успят да влязат в ЕП”, поясни тя. На последните европейски избори броят на гласуващите е 2,2 млн. души. Социологът прогнозира по-ниска мобилизация на предстоящите избори.", "date": "2019.03.23", "title": "\"Тренд\" Продължава дистанцията между ГЕРБ и БСП в рамките на около 2%"}
{"url": "https://www.faktor.bg/bg/articles/pogrebana-li-e-v-balgariya-edna-ot-nay-golemite-tayni-na-rusiya", "text": "Погребана ли е в България една от най-големите тайни на Русия? Спасили ли са се княгиня Анастасия и княз Алексей след разстрела на последното руско царско семейство? Отговора потърси Нова телевизияс репортаж от подбалканското село Габарево, където през 20-те години на миналия век е имало мистериозно руско присъствие и една твърде голяма, според местните, визуална прилика. В центъра на България, в Подбалкана, недалеч от Казанлък, се е сгушило село, в което, твърди се, в погребана най-голямата тайна на Руската империя. След Февруарския преврат през 1917 г., последният руски цар - Николай II, е заставен да се оттегли от престола. Изпратен под домашен арест със съпругата, 4-те си дъщери и единствен син - най-малкото дете, наследникът на царската корона. Година по-късно, вместо дадени на съд, последните представители на династията Романови са отведени в Екатеринбург, а там брутално разстреляни. Според историците - от местните уралски болшевики. Мистерията около най-малката царска дъщеря - Анастасия, витае отдавна. Слуховете за спасилата се от екзекуцията руска принцеса, са пресъздадени във филм от 1956 г. Историята разказват и от „Дисни” 40 години по-късо - в един от най-големите анимационни хитове. Бившият пловдивски следовател - Благой Емануилов, вярва в историята повече от всеки друг. 15 години от живота си посвещава на събиране на доказателства заради една българска следа. „1995 година се появи едно писмо във вестник \"Днес\". Това писмо беше от някой си Петър Христов Петров от Каварна. Служебното задължение на следователя е да намери истината.  У мен се е получило едно професионално изкривяване”, спомня си Благой Емануилов. В писмото до вестника въпросният Петър Петров разказва за последните дни на възрастен белогвардеец, разкрил пред него тайната на живота си. Малко преди екзекуцията, царска заповед му наредила да изведе от Русия престолонаследника и най-малката царска дъщеря. Заминали за Одеса, но болшевики ги открили и стреляли по тях. Спасили се през Черно море в България, където ги скрил в казанлъшко село. Емануилов заминал за Каварна, намерил свидетеля и доказателства за съществуването на белогвардееца. Тогава свързал историята с мистериозното руско присъствие от началото на миналия век в родното му село Габарево. През лятото на 1922 година идват в Габарево 5-6 души, руснаци. Сред тях 21-годишна жена, представяща се за Елеонора Крюгер. Освен аристократичната й осанка, впечатление на местните прави белегът на шията и приглушеният й глас. Рускинята от Габарево говори няколко езика, свири на пиано, рисува, разбира от наука, изкуство и култура. Дава уроци на децата в селото. Година след нея в селото пристига и 19-годишен руснак. Не се познават. но скоро г-жа Нора, както я наричат, го приютява на квартира в дома си. Грижи се за него. Докато 7 години по-късно, болнавият, необщителен Жорж умира. Със симптоми, сходни с тези на хемофилията. Болестта, от която страдал княз Алексей. По думите на проф. Людмил Спасов, са необходими още доказателства, за да бъде историята официално призната. В Екатеринбург Романови са настанени в Ипатиевата къща. Имот, конфискуван от собственика му - прочут руски инженер. Последният руски монарх и семейството му са избити в нейното мазе. През 1995 г., в близост до града, е открит масов гроб. Молекулярно-генетичен анализ потвърждава, че това са царските останки. Канонизират ги за мъченици. Погребват ги в присъствието на президента Елцин. А през 2003 г., в тяхна памет, на мястото на къщата на ужасите е издигнат така нареченият \"Храм на кръвта\". Под земята на Габарево ли лежат липсващите две тела? Благой Емануилов пише до екипа на британската съдебномедицинска служба, установила произхода на царските останки. Ръководителят - д-р Питър Гил, изразява готовност да помогне, но услугата си има цена. „Мога да извърша ДНК анализ на вашите кости, но срещу 6160 лири на кост”, преразказва Благой думите на д-р Гил . Емануилов пише и до БАН. Отговорят, че със средства за това изследване засега не разполагат.", "date": "2019.03.23", "title": "Погребана ли е в България една от най-големите тайни на Русия?"}
{"url": "https://www.faktor.bg/bg/articles/antoaneta-hristova-razkri-kakav-e-polezniyat-hod-za-borisov", "text": "Полезният ход на Борисов е налагането на морална норма, че облагодетелстване или демонстративно подобряване на имотното състояние, независимо дали то е коректно от правна гледна точка, не може да се случва на политиците в тази държава, докато са на власт. Това каза пред „Фокус“ политическият анализатор проф. Антоанета Христова по повод скандала, свързан с апартаментите на управляващи политически фигури. „Всеки ход е полезен тогава, когато превръща кризата в решение. В момента ГЕРБ се намира в криза, защото е управляваща партия, удря се моторът на предизборните кампании на ГЕРБ и самият Борисов до този момент няма видима заявена претенция за промяна на средата, в която живее“, отбеляза проф. Антоанета Христова. По думите й до този момент ГЕРБ се е опитвала винаги да чисти и отлюспва тези, които нарушават общественото доверие в партията. „Това е практика, за разлика от БСП, и всичко това са камъни в градината на Борисов, просто защото той е създателят на тази партия“, коментира проф. Антоанета Христова. Според нея това е шанс Борисов да наложи тази морална норма, която досега е била погазвана системно, поне в рамките на партията, която контролира.  Проф. Антоанета Христова каза още, че БСП не печели от този скандал. „В момента, в който излезе техен говорител, който се асоциира с различни негативни практики в миналото, който в случая атакува ГЕРБ, нещата стават комични в очите на наблюдаващия. Не може този, който е обвиняван в същото, да критикува този, който се обвинява в момента. Не може хора, които са се подигравали с гражданите, да атакуват в момента правителството за скандала с апартаментите. Необходим е чист образ, атаката да идва от страна, която не може да бъде обвинена в същото, а с такова лице в момента БСП не разполага“, допълни проф. Христова.  Според нея БСП плаши активните хора, страхуващи се от предсрочни парламентарни избори, които могат да хвърлят страната в тежко безвремие. „Най-вече не играе в полза на БСП вътрешното разделение. Абсолютно теоретично правило е, че когато има знаци за вътрешни проблеми в партията, не се покачва рейтингът за нея, а където има знаци за обединени, има шанс за показване на рейтинга“, уточни политическият психолог и анализатор. Проф. Христова допълни, че това ще бъде типичното ежедневие на тежка предизборна кампания и всеки ден ще бъдем свидетели на скандали, които са подготвени минимум шест месеца преди това.", "date": "2019.03.23", "title": "Антоанета Христова разкри какъв е полезният ход за Борисов"}
{"url": "https://www.faktor.bg/bg/articles/sadyat-mayka-izgubila-v-katastrofa-edinstvenata-si-dashterya-i-nerodenoto-vnuche", "text": "30-годишната Сълзина Петрова, бременна във втория месец, сяда зад волана на 26 август 2015 г. след края на поредния работен ден. На един разклон се забива челно в камион - ударът е толкова свиреп, че автомобилът със Сълзина е буквално пресован. Нужна е хидравлична ножица, за да извадят тялото й от смачканите ламарини.    Денят е черен за майка й Маринка, отгледала сама единственото си чедо, след като бащата на Сълзина ги напуска.    А днес, почти 4 години по-късно, Маринка е заплашена от съд за щети. Според документите по делото дъщеря й се е качила зад волана с 0,5 промила в кръвта.   Не е взето предвид, че Сълзина работи в цех с химически вещества, поради което е възможно отчетеното минимално количество да е причинено от вдишването на химическите изпарения на работното й място. Не са отчетени и уверенията на роднините й, че тя не употребява алкохол, още повече, че е бременна в третия месец, посочва Иван Мирчев, адвокатът на Маринка Димова.    До наказателно дело се стига след като собствениците на камиона убиец искат от майката и съпруга Пламен на загиналата да заплатят с лихвите щетите по возилото, както и разноските по делото.   \"Значи - ето ти пари, благодаря ти, че ми уби детето\", обобщава абсурдната ситуация с разтреперан глас просълзената почернена майка, загубила в катастрофата дъщерята и нероденото си внуче. \"Аз съм дърво без корени. Аз агонизирам, аз не живея, аз не искам да живея. Няма алтернатива на мъката ми\", сподели тя в \"Офанзива с Любо Огнянов\" на Канал 3.", "date": "2019.03.23", "title": "Без милост: Съдят майка, изгубила в катастрофа единствената си дъщеря и нероденото внуче"}
{"url": "https://www.faktor.bg/bg/articles/antoaneta-hristova-1-2", "text": "За съжаление съм сигурна, че скандалите отдавна са подготвени, отлежават и чакат момента да бъдат извадени. Знае се, че този скандал е бил известен на група хора преди 6 месеца, а се вади в момента. С него бяха ударени четирима души наведнъж. Това каза в \"Офанзива с Любо Огнянов\" по Канал 3 политическият психолог проф. д-р Антоанета Христова.   \"Това, което е видимо, са източниците на скандала - те са свързани с финансиране от \"Америка за България\", източници и журналисти се припознават като \"Демократична България\" и \"Да, България\". На повърхностно ниво играе тази тематична десница - това е най-видимо.    Почти сигурно е, че те 100% имат една добра комуникация с фактори в БСП. Отделно, че някъде в кръговете на ГЕРБ има лобита на един или друг лидер в самата политическа партия. Има накъде да разсъждаваме като хипотези, но е истината, че видимостта сочи малките десни партии. Между другото те имат интерес от това: в криза са, СДС отива към ГЕРБ, така изпуснаха символа си, намаляват се процентите, които биха ги подкрепили на европейски избори. Това не е криза, това е вълнение, което те опитват да овладеят\", анализира проф. Христова, като заключи, че от този скандал в момента губят всички политици.    Тя посочи разликата между реакциите на ГЕРБ и БСП при подобни казуси в хора от партийните редици. \"Това, по което ГЕРБ се различава от БСП, е че когато има криза, има проблем в обществените настроения за конкретен човек от ГЕРБ, той е изтеглян от публичната сцена. Стана няколко пъти и мога да кажа, че това като тактика на Борисов, поддържа ГЕРБ на ниво, което БСП не може да достигне като рейтинг\", смята Антоанета Христова.   Много по-особен, според нея, е случаят с Цветан Цветанов, чието евентуално изтегляне може да причини силен вътрешен стрес в ГЕРБ. \"Стигаме до Цветан Цветанов, майстор на предизборни кампании, който за ГЕРБ е истински джакпот за организирането въобще на избори. Той владее системата, структурите много лесно го разпознават и ако той бъде изтеглен, може да се получи силен вътрешен стрес.   За мен правилното решение е лекото оттегляне на Цветанов от първите редици, но не мога да кажа точно как. По никакъв начин политическата партия не трябва да се лиши от неговия капацитет и компетентност, но може би трябва да бъде поставен в позиция, която да не дразни\", предположи проф. Христова, която не прогнозира вътрешни междуособици в дисциплинирана партия като ГЕРБ с ясен лидер като Бойко Борисов.", "date": "2019.03.23", "title": "Антоанета Христова: \"Демократична България\" и \"Да, България\" имат добра комуникация с фактори в БСП"}
{"url": "https://www.faktor.bg/bg/articles/obshtestvo/ulitsata/dyado-nikolay-totalitarnoto-uchilishte-proizvezhdashe-gramotni-hora-a-dneshnoto-liberalno-negramotni", "text": "Пловдивският владика дядо Николай възхвали тоталитарната образователна система и заклейми настоящите реформи и учебни програми, защото създавали неграмотници. Едностранчивата си позиция духовникът разви по време на кръгла маса „Мястото на хуманитарното образование в съвременния свят”. Тя събра в ХГ„Св. Св. Кирил и Методий” учени от точните и хуманитарните науки, учители, директори на такъв тип училища в други градове, представители на община Пловдив, МОН и Регионалното управление по образование. Духовникът се обяви открито в защита на комунистическата образователна система и заклейми днешната. Ето някои впечатляващи пасажи от словото на владиката: \"В началото на прехода, преди вече 30 години, всеки - и българи, и чужденци - изтъкваха, че предишният режим може да е бил диктаторски, но българите бяха много добре образовани хора. Понеже обаче режимът беше диктаторски и нямаше как и образованието да е било диктаторско, та затова то трябваше да се реформира. Моля някой да ми обясни - как след 30 години непрекъснати реформи българската образователна система произвежда все по-неграмотни и неквалифицирани хора? Как става това?\" \"Тоталитарното и нереформирано училище е произвеждало грамотни хора, а днешното либерално и реформирано - неграмотни! Как става това? Този резултат на обикновена глупост ли се дължи, или на умишлена глупост? И чувам непрекъснато, че неуспешните и неудачни реформи трябва да се \"надградят\" с още реформи. Още и още. Не мога да разбера какво става и защо българите търпят това!\" \"Тоталитарната държава имаше достатъчно здрав разум, за да съхрани донякъде, макар и в осакатени форма онези традиции(говори за предкомунистическа България, б.р.). Тоталитарната държава види се е имала нужда от широко скроени, високо културни и високо образовани хора. Днешната държава не. На днешната държава са необходими компютърни специалисти, които да имат само необходимия набор технически умения, с които безропотно и механично да обслужват изграждането на новата електронна диктатура.\" Унесен в носталгията си по комунизма, митрополитът спекулира с един брадясал мит – доброто образование при социализма. Но не споменава нито дума, че цялата образователна система до 1989 г. беше подчинена и прилагана единствено през призмата на марксистко-ленинската идеология и водещата роля на БКП. Учебниците и другата образователна литература бяха идеологизирани, пропити от волунтаристични комунистически постулати, а много факти и обективни истини за теории, събития и учени бяха открито фалшифицирани и преиначени, за да се изтъква непрекъснато водещата роля на СССР и БКП. Стъпило върху тази идеологизирана основа, образованието ни бе неконкурентноспособно на западното. Владиката мълчи, че днес най-големият проблем на образователната ни система е, че в учебните стаи влизат все още преподаватели с промити мозъци, за които светът е спрял до 1990 г.(пример – софийската учителка, която учи децата, че американците не са стъпвали на Луната, б.р.), а съдържанието в много от учебниците продължава да е неточно и силно манипулирано. Заради това децата търсят отговори не в учебниците, а в интернет и социалните мрежи. Дядо Николай някак си пропуска и лошия пример, който дава Църквата – за 30 години тя не успя да вкара вероучението в класните стаи, но продължи да угодничи на всяка власт, да търси облаги и имоти. Нека първо да си оправят църквата, която е с ниско доверие в обществото, а след това дава примери и оценки за българското образование.", "date": "2019.03.23", "title": "Дядо Николай: Тоталитарното училище произвеждаше грамотни хора, а днешното либерално – неграмотни"}
{"url": "https://www.faktor.bg/bg/articles/zhivko-georgiev-prezidentska-republika-e-po-riskova-za-balgariya-ot-segashniya-model", "text": "Аз лично не съм фен на президентска република в България, защото за нас този модел е още по-рисков от сегашния. За България, при нашата липса на гражданско общество, на свободни медии и при нашите силни олигархични тенденции - това е по-рисков сюжет, заяви в \"Офанзива с Любо Огнянов\" по Канал 3 социологът Живко Георгиев, член на Съвета за стратегическо развитие към президента. За обявеното от съвета търсене на алтернатива на статуквото, социологът посочи: \"Статуквото е настоящето и тенденциите, по които се развива страната: в образовението, в икономиката, в демографията, в растящото социално неравенство, в растящото регионално различие, в блокажа на настоящия политически модел. Това ще е алтернатива на ново бъдеще на България - естествено, ще е алтернатива на това, което правят управляващите, докато са управляващи. Досега те не са предложили нова алтернатива\". На въпрос \"Визия за България\" на БСП ли ще е жалонът, социологът, който не крие левите си убеждения, отговори: \"Визия за България\" е един програмен продукт, който ще ползваме, но ние искаме да създадем алтернатива.\" Георгиев е убеден, че смяна на политическия модел в страната ще има, но не го свърза с появата на нова формация, евентуално начело с президента. \"Смяна на модела ще има, важното е да стане цивилизовано. Избори ще има много, то с избори ще стане, но преди изборите трябва да има какво да избираш, трябва да създадем политическа система, да си върнем властта на партиите и да направим позитивна селекция по дарби. Политиката в момента е антиселекция\", категоричен е Живко Георгиев. \"Аз не виждам демокрация, честно казано - от 10 г. насам имаше много точни термини и названия за това, в което живеем: фасадна, квази демокрация и т.н. Да, има някои атрибути на демокрацията - има избори, има конкурентност, достатъчна прозрачност, благодарение на медиите, новата интернет сфера и т. н. Но същински демократичен режим нямаме, по-скоро виждам авторитарни тенденции. Нашият дефект е, че когато се оформи мнозинство за управление, се изключва опозицията. И в момента подкрепата за парламента е 21%, колкото е и подкрепата за управляващите. Не говорим за останалите сраствания между бизнеса и политически елит - няма да броя апартаменти, не ми е интересно, лобизма в законотворчеството. Каква демокрация?! Този политически модел очевидно не работи. Събрали сме се да обсъждаме, да видим какво искат българите - и ще му намерим начина\", върна се той към дневния ред на Стратегическия съвет към президента.", "date": "2019.03.23", "title": "Член на Стратегическия съвет към президента: Да си върнем властта на партиите!"}
{"url": "https://www.faktor.bg/bg/articles/yulian-angelov-podkrepyame-moralniya-akt-na-tsetska-tsacheva", "text": "Подкрепяме моралния акт на Цецка Цачева. Това каза народният представител от ВМРО и организационен секретар на партията Юлиан Ангелов пред журналисти във връзка с оставката на министър Цецка Цачева, предаде Агенция „Фокус“.  Според него така трябва да се работи в българската политика. „Това е личен избор. Това е морална постъпка. Подкрепям подобна постъпка. Нормално е, когато има конкретни обвинения към теб, като човек, който представляваш изпълнителната власт, да предприемеш подобно действие“, заяви още Ангелов.  Доколко ще бъде приета нейната оставка, той заяви, че не може да гарантира. За момента управляващата коалиция е стабилна, нямаме претенции за министър на правосъдието, който да заеме мястото на Цецка Цачева, съобщи Ангелов и посочи, че има ясна програма и нямат желание да имат министър на правосъдието. „Има си министър-председател, той ще си направи съответното предложение. Въпросът е самата оставка да бъде приета от премиера“, заяви Анеглов. Той изрази надежда институциите да направят обективни проверки по всички случаи. Ако всичко е изрядно и законово, да го съобщят, ако има нарушения и заобикаляне на закона, съответно хората, които са го направили, да понесат своите санкции. Според него Цецка Цачева е добър специалист и добър български политик. На въпрос дали не е прибързана стъпка, Ангелов посочи, че така е счела. „Това, което е направила, е правилно. Мога само да я адмирирам“, обясни още Ангелов.", "date": "2019.03.23", "title": "Юлиан Ангелов: Управляващата коалиция е стабилна, нямаме претенции за министър на правосъдието"}
{"url": "https://www.faktor.bg/bg/articles/iliyana-yotova-ostavkata-e-individualen-akt-nadyavam-se-che-tsacheva-razbira-kakvo-pravi", "text": "\"Оставката винаги е индивидуален акт, надявам се, че госпожа Цачева разбира какво прави. Преди малко ви казах, че по темата за апартаментите премиерът е на ход, очевидно съм имала някакво предчувствие. Дали ще има и други оставки - ще видим. Но въпросът не е в аргументите, с които ще излезе вече госпожа Цачева, въпросът е в аргументите, които ще защитят политическа партия ГЕРБ, мнозинството и премиерът. Така вицепрезидентът Илияна Йотова коментира пред журналисти преди малко в Стара Загора, че правосъдният министър Цецка Цачева е обявила, че ще подаде оставка. Йотова присъства на международна конференция за бъдещето на жените на Балканите в следващите 100 години, организирана от Зонта клуб в Стара Загора. По програма на същия форум в 14 часа лекция за домашното насилие трябва да изнесе и правосъдният министър Цецка Цачева.", "date": "2019.03.23", "title": "Илияна Йотова за оставката на Цачева: Въпросът вече опира до аргументите, които ще защити премиерът"}
{"url": "https://www.faktor.bg/bg/articles/bzns-ofitsialno-podkrepi-nikolay-nenchev-kato-nezavisim-kandidat-za-evroparlamenta", "text": "На разширено заседание днес на Управителния съвет на БЗНС, бе взето окончателно решение за формата и начина за участие на БЗНС в предстоящите избори за Европейски парламент на 26 май 2019 г. Управителният съвет на БЗНС единодушно реши да подкрепи предложението на Инициативния комитет за издигане  кандидатурата на Николай Ненчев като независим кандидат и призова широката българска общественост, симпатизантите и членовете на БЗНС да подкрепят независимата кандидатура.  В препъленанта зала присъстваха над 300 граждани и общественици от цялата страна и общинските и областните председатели на БЗНС. В Инициативния комитет се включиха и четирима осъдени на смърт от комунистическата власт.  Обръщение към всички тях отправи д-р Боризанова, председател на Инициативния комитет:  „Днес сърцето ми ме доведе тук, а не емоцията и ежедневието.  Всеки ден гледам в очите и живота, и смъртта. Но днес съм тук заради живота и  бъдещето на България. Заради смисъла от пулсиращото сърце на нашите деца. Като инициатор на този комитет, аз съм тук, за да дам смисъл на една обща кауза, която ни обединява.“ Николай Ненчев се обърна към всички свои съмишленици и приятели и им благодари с думите: „Живеем в сложно време и следващия Европейски парламент ще бъде вододел за европейското единство, за крехките ценности, които всеки ден се заглушават от глашатаи, които искат да разединят народите ни, да ни върнат във времената на омраза и на икономически протекционизъм, да ни направят зависими от страни, които години наред са потъпквали българската свобода и европейско развитие. За 30 години сме все още на опашката по доходи и показатели, а това говори, че се лутаме в прехода, че все още има хора, които искат да не вървим напред и да не следваме демократичните ценности. Когато говорим за правосъдие, искам европейското правосъдие да бъде българско правосъдие, европейското здравеопазване да е българското, държавността да е европейска и да бъдем богати и благоденстващи. Аз ще се боря за утвърждаване на европейската идентичност, за налагане на норми, които да ни развиват като народ, да вървим напред с най-технологично развитите страни. Да живеем свободно и модерно и да загърбим егоцентризма и предразсъдъците“.", "date": "2019.03.23", "title": "БЗНС официално подкрепи Николай Ненчев като независим кандидат за европарламента"}
{"url": "https://www.faktor.bg/bg/articles/nato-izgrazhda-v-evropa-pet-saorazheniya-za-sahranenie-na-amerikanski-orazhiya", "text": "Северноатлантическият алианс възнамерява да построи в полския град Провидзе обект, в който ще се съхранява американското военно оборудване. Това съобщи генералният секретар на НАТО Йенс Столтенберг в интервю за The Wall Street Journal. Според Столтенберг там е планирано да се съхраняват американски бронирани превозни средства, оръжия и боеприпаси. Строителството ще започне това лято и ще продължи около две години. Стойността на проекта се оценява на 260 милиона долара. \"Това показва колко добре работим със САЩ\", подчертава Столтенберг, говорейки за тези планове. Той също така заяви, че целта е \"да се засили разширеното присъствие на САЩ в Полша\". Както е видно от публикацията, ще бъдат изградени общо пет такива съоръжения за съхранение на американски оръжия - едно в Полша, две в Германия, по едно в Белгия и Холандия. Те са предназначени да позволят на американските войски да бъдат разгърнати по-бързо в Европа. Столтенберг заяви, че НАТО също възнамерява да изпълни 250 проекта до 2021 г. с цел модернизиране на транспортната инфраструктура. Това, каза той, ще позволи по-бързо прехвърляне на военна техника.", "date": "2019.03.23", "title": "НАТО изгражда в пет европейски държави съоръжения за съхранение на американски оръжия"}
{"url": "https://www.faktor.bg/bg/articles/siderov-tsvetanov-ne-zaema-ministerski-post-ne-mozhem-da-govorim-za-ostavka-no-ochakvam-razmestvaniya", "text": "Очаквам за Цветан Цветанов да има раздвижвания. Това каза лидерът на \"Атака\" Волен Сидеров във връзка с оставката на министъра на правосъдието Цецка Цачева и за скандала с апартаментите, предаде \"Фокус\". \"Той не заема министерски пост. Там не можем да говорим за оставка. Той е председател на ПГ на ГЕРБ и обикновено на предизборния щаб. Моите очаквания са, че и там ще има някакви промени. Това е работа на ПП ГЕРБ. Такива са ни очакванията, защото виждам, че г-н Борисов работи по този начин\", обясни Сидеров.  Според него темата за оставките е била гръмотевично хвърлена. \"Нека се види всеки един случай. Цветанов е другата основна фигура в ГЕРБ, нито тази заместник-министърка е известна. Вероятно Борисов ще поговори и с нея. За Рашидов е съвсем друг случай. Той има парите да си купи и къща, и апартамент. Там не можем да говорим, че политиката му дава някакви привилегии. Цветанов съм сигурен, че ще има също разговор с премиера\", обясни още Сидеров. На въпрос, ако Цветан Цветанов се оттегли, застрашена ли е партия ГЕРБ за изборите, Сидеров отговори, че управляващата партия има точно изградена мрежа, която работи за изборите. \"Малко се митологизира личността и значението на г-н Цветанов, като едва ли не машината за избори, без която ще рухне. Не мисля, че е така. ГЕРБ ще направят изборите и дори той да не е председател на предизборния щаб\", посочи още Сидеров. Според него няма вероятност и това да разцепи ГЕРБ. \"Мога да ви дам пример с предишни информации на силни фигури, които са излизали от ръководство. Не става така разцепването на ГЕРБ, там спойката е друга\", подчерта лидерът на \"Атака\".", "date": "2019.03.23", "title": "Сидеров: При Цветанов не можем да говорим за оставка, но очаквам раздвижвания"}
{"url": "https://www.faktor.bg/bg/articles/boyko-borisov-prie-ostavkata-na-tsetska-tsacheva", "text": "Министър-председателят Бойко Борисов прие оставката на министъра на правосъдието Цецка Цачева. Това съобщиха от правителствената информационна служба. Двамата разговаряха и обсъдиха свързаната с името й имотна сделка. Пред премиера министър Цачева заяви решението си, че подава оставка и не желае създалото се напрежение да се пренася върху работата на правителството.", "date": "2019.03.23", "title": "Бойко Борисов прие оставката на  Цачева"}
{"url": "https://www.faktor.bg/bg/articles/tsacheva-borisov-ne-mi-e-okazval-natisk-ne-zhelaya-imeto-mi-da-mu-tezhi", "text": "Моето убеждение е, че докато вървят проверките на КПКОНПИ и на ВКП не е редно да изпълнявам функциите си на министър на правосъдието. Това коментира пред журналисти в Стара Загора министърът на правосъдието в оставка Цецка Цачева. Знаете, че във вчерашния ден еднолично сезирах компетентните институции с искане да бъдат извършени проверки по отношение на придобитото от мен недвижимо имущество. Това означава, че нямам никакви притеснения за извършени престъпления, тъй като не съм в никакви връзки с фирмата продавач, нито пък може да се говори за злоупотреба с власт. Още във вчерашния ден, след като информирах премиера, съм изразила готовност да подам и оставка. Беше коректно да го изчакам да се завърне от Брюксел, заяви Цачева. По думите й тази сутрин в неговия кабинет спокойно е обяснила за пореден път и на него при какви условия и как е сключила сделката. Моето убеждение е, че докато вървят проверките на Антикорупционната комисия и на ВКП не е редно да изпълнявам функциите си на министър на правосъдието, поради което едновременно с подаването на оставка съм заявила и молба да ми бъде разрешен полагаемия ми се годишен отпуск до момента, в който оставката бъде гласувана в Народното събрание. Докато вървят проверките, няма да коментирам повече, каза Цачева, цитирана от \"Фокус\".  Категорично премиерът Борисов не е оказвал натиск върху мен, не желая името ми да му тежи.Оставката е личен акт. Във времето назад съм доказала, че мога да нося отговорност. Поех отговорността за загубата на президентските избори еднолично. И това се доказа веднага след това на проведените парламентарни избори, на които партията ГЕРБ е и към този момент управляваща мандатоносител на кабинета \"Борисов\" 3. Не желая по никакъв начин името ми да тежи на премиера Борисов в тази вече предизборна кампания, нито пък на Министерски съвет, на правителството като цяло, поради което считам, че решението ми е правилно, а то е споделено и от министър-председателя, коментира Цачева и подчерта, че за нея е важно да реагира тук и сега и го е направила още рано тази сутрин, след като е имала готовност и във вчерашния ден да подаде оставка. Така се носи отговорност според мен. Натиск върху мен категорично не е имало от страна на премиера. Отношенията ни са коректни. Проведохме спокоен разговор тази сутрин, но при така създалата се ситуация, когато вървят проверки, считам, че един правосъден министър не може да изпълнява функциите си. Това, което премиерът ми каза днес, след като му обясних за какво става дума, е, че подкрепя моето предложение аз да подам оставка, каза още Цецка Цачева.", "date": "2019.03.23", "title": "Цачева: Борисов не ми е оказвал натиск, оставката ми е личен акт"}
{"url": "https://www.faktor.bg/bg/articles/novini/balgariya/tsvetanov-za-povisheniya-krediten-reyting-na-balgariya-taka-raboti-gerb-v-interes-na-horata", "text": "Международната рейтингова агенция Fitch Ratings повиши перспективата на дългосрочния кредитен рейтинг на България от стабилна на положителна. Агенцията потвърди дългосрочния кредитен рейтинг на България „BBB“ в чуждестранна и местна валута, тавана за рейтинг на страната „A-“, както и краткосрочния кредитен рейтинг в чуждестранна и местна валута „F2“. Разумната финансова политика, високият икономически растеж, отличната работа на природните агенции, рекордният БВП и генерираният бюджетен излишък са само част от причините, които дават основание на Агенцията да повиши оценката си за България. Това написа във фейсбук Цветан Цветанов по повод новината за повишения кредитен рейтинг на България от агенция Fitch. \"Поздравления за министър Горанов и правителството на Бойко Борисов, от чиито дългосрочни политики вече усещаме положителния ефект. Така работи ГЕРБ - разумно и в интерес на хората. А всичко останало е обикновено продуциране на фалшиви новини от партийните централи\", добавя той.", "date": "2019.03.23", "title": "Цветанов за повишения кредитен рейтинг на България: Така работи ГЕРБ - в интерес на хората"}
{"url": "https://www.faktor.bg/bg/articles/novini/balgariya/oshte-edna-ostavka-poiska-borisov", "text": "Ваня Колева подава оставка като заместник-министър на младежта и спорта, съобщиха от пресслужбата на кабинета. Колева напуска поста по искане на министър-председателя на Република България Бойко Борисов. По-рано днес министърът на правосъдието Цецка Цачева също подаде оставка, която бе приета от премиера Борисов.  Ваня Колева е една от четиримата проверявани от прокуратурата и КПКОНПИ заради сделка за покупка на апартаменти в жк. \"Изток\". Останалите са Цветан Цветанов, Цецка Цачева и Вежди Рашидов.", "date": "2019.03.23", "title": "Още една оставка поиска Борисов"}
{"url": "https://www.faktor.bg/bg/articles/desetki-hilyadi-na-protest-v-london-protiv-brekzit", "text": "Кампанията за нов референдум за Брекзит \"Народен вот\" (People's Vote) привлече десетки хиляди на шествие днес в центъра на Лондон. Милиони британци се включиха вече в петиция срещу излизането от Европейския съюз. В нея близо четири милиона души настояват Великобритния да не напуска ЕС.  Петицията изисква нова дискусия в парламента. Подобна подписка имаше и на привържениците на Брекзит без сделка, но тя събра едва 170 000 души.", "date": "2019.03.23", "title": "Петицията срещу излизането на Великобритания от ЕС събра близо четири милиона души"}
{"url": "https://www.faktor.bg/bg/articles/nova-ideya-pensionerite-invalidi-da-preminavat-vtori-pregled-pri-lekari-na-noi", "text": "Около 10-15% от инвалидните пенсии са издадени с фалшиви документи, което означава, че около 200-250 млн. лв. от обществените осигурителни фондове, предназначени за хората с увреждания, не отиват при тях. Това е експертната оценка на управителя на Националния осигурителен институт Ивайло Иванов, изказана в интервю за радио \"Дарик\". От тези решения, които НОИ обжалва, около половината се оказват фалшиви, добави той.. По думите на Иванов общо 517 хил. души получават инвалидни пенсии, а общата сума е 1.817 млрд. лв. Над 88% от всички са с общо заболяване. Организациите на хората с увреждания предлагат част от тези хора да преминат на повторен медицински преглед при доверени лекари на НОИ, за да е сигурно, че няма злоупотреба. За да започне да се прилага, трябва да влезе в законодателството. По думите му действително болните хора няма да възразят да отидат на още един преглед , а плащащите осигурителни вноски, ще са убедени, че парите им се харчат по предназначение. \"Може би ще има минимален дискомфорт, но ще се вижда, че лицето наистина отговаря на условията\", каза Иванов. В отговор на въпрос шефът на НОИ посочи, че възможностите на института за противодействие на фалшивите болнични са ограничени. Обжалват се само тези, които са неправилно попълнени. Пращат се на проверка в регионалните здравни инспекции и подозрителни случаи, при които внезапно 70-80% от персонала на дадено предприятие внезапно едновременно се разболяват. Една от идеите за противодействие, която тепърва предстои да се обсъжда, е първите три дни от болестта да не се заплащат изобщо. Такава практика имало в 14 държави от ЕС, където имала дисцилиниращ ефект. Иванов повтори оповестеното вчера от социалния министър, че с промяна в законодателството ще бъде въведен преходен период до 2023 г., през който хората, които ще се пенсионират, ще могат да избират дали да го направят по формулата, действала до края на миналата година или по новата. Всеки ще може да провери кой от двата начина е по-благоприятен чрез калкулаторите в сайта на института.", "date": "2019.03.23", "title": "Още една нова идея: Първите три дни от болничните да не се заплащат изобщо"}
{"url": "https://www.faktor.bg/bg/articles/politika/na-vseki-kilometar/ot-ponedelnik-do-nedelya-dni-za-ubivane-avtentichen-razkaz-na-nadya-dunkin-otselyala-v-lagera-slanchev-den-1", "text": "През септемврийската есен на вече далечната 1994 в жилището си в София е намерена зверски убита жена.  Оказва се, че това е Надя Дункин – главният прокурорски свидетел по скандалното дело за лагерите и палачите на комунизма. Убита е демонстративно точно преди Темида да поднови съдебния процес, а Надя е трябвало да даде нови свидетелски показани за мъченията в Белене, Ловеч, Скравена, Куциян… С убийството й обаче е даден ясен публичен знак, че Така и до днес няма осъдени и наказани за убийствата и издевателствата срещу хиляди невинни българи в комунистическите лагери на смъртта, но няма осъден или обвивен и за смъртта на Надя Дункин. Журналистът и член на Комисията по досиетата Екатерина Бончева предостави на Faktor.bg единствения запазен автентичен разказ на актрисата, както и нейни  снимки. На бюрото си във вестник “Демокрация“ Бончева намира писмо от неизвестната жена, която иска среща.  „Видяхме се през април на 1990 г. в градинката пред „Кристал“. Тогава се запознах с Надя Дункин и страшната й съдба. Тя беше единствената жена, която първа дръзна да проговори за дните прекарани в комунистическите лагери. По-късно през есента на 1990 г. Надя участва и на среща, организирана в редакцията на „Демокрация“ с оцелели лагерници. Много от тях се виждаха за първи път след зловещите дни в Белене и Слънчев ден. Инициатори бяхме с покойния Свилен Пътов. Но никога няма да забравя, че в един момент стенографката на вестника – младо момиче, не издържа на тежките разкази, разплака се, хвърли писалката, а по-късно научих, че е имигрирала“, спомня си Бончева. По-късно разказите на лагеристите са издадени в книгата „Българският ГУЛАГ – свидетели“, която днес е библиографска рядкост. „Една сутрин през 1959 година се позвъни у нас в 5 часа сутринта. Помислих, че е адресна проверка, нещо обикновено за това време. Отворих вратата. Цивилен агент стоеше отвън: „Елате с мен за справка в Трето районно управление. Там ме вкараха в една стая като изба, стоях три-четири часа, без никой да ме потърси. После дойде един милиционер, качи в кола със спуснати пердета, да не се вижда кой е вътре и ме заведе в „етапното“ на гара София. Там отново ме вкара в една малка стая, след около час вкара още една жена, много развълнувана, плачеше. Прегърна ме, макар че не се познавахме и ми каза: „Арестуваха ме, понеже видях моя мъж с приятелката му пред халите. Бях много разстроена, нахвърлих се върху него да му скъсам пагоните, той е военен. А имаме две –годишно дете. То вика, е ще се отърве от мен и явно е наредил да ме изселят“. Маргарирта се казваше.  Прекарахме нощта в тази стая, на сутринта идват двама милиционери. „Излизайте навън, на двора, там има мъже, но с никой няма да говорите.“ Отидохме, където ни наредиха и чакахме . по едно време започнаха да отвеждат мъжете към влака, един от тях, минавайки покрай мен, успя да ми каже: „Не падайте духом.“ Качихме се във вагоните, пътуваме нанякъде и все питаме къде отиваме. Не знаем, не можем да ви кажем, ни отговарят милиционерите. На гара Плевен слязохме и пак в „етапното“. Началникът на гарата беше културен на вид човек, обърна се към мен, аз бях млада тогава, с много бяло лице и каза: „Жалко за хубавото лице, на Слънчевия бряг е много топло.“ По-късно ми дойде наум, че той сигурно се е опитал да ме подготви за това къде ни водят, може би за да опитаме да избягаме. Ние обаче не го разбрахме, макар че бяхме чували за лагер в Ловеч. Освен това не се страхувах, защото не бях извършила никакво престъпление. Чак когато стигнахме до гара Ловеч, разбрахме какво ни се готви. На гарата любопитни хора, гледан ни, опитват се да ни дадат цигари, локум, усеща се, че ни съчувстват. Натовариха ни на една затворническа кола и към лагера. Зловещо място в дълбока долина, заобиколена с високи скали. Още със спирането на затворническата кола един куц циганин, Шохо му казвахме, ни почна с бичовете по лицата. Аз само си криех очите, страх ме беше да не ослепея. Страхотен бой за „добре дошли“. Би ни повече от 20 минути. Казвам на моята приятелка: Маргарита, Господ да ни е на помощ,   Нека се опитаме да бъдем силни, да издържим на този ужас. Виждам, че вече е страшно. Това е лагер.“ Вкараха ни в едно помещение, поизмихме се и чакаме. Почнаха да идват лагеристките. Окъсани, мръсни, гладни, мършави, заобиколиха ни, нови ли сте, питат, от къде идвате, вестници носите ли, пари имате ли, знаят ли за нас нещо навън? Все жени с интелигентни лица. Дойде време за проверка. Идва една жена в милиционерска униформа, хубава, стройна. Изкомандва: „новите навън!“ Излизаме ние, тя се приближава към мен и пита: „Ти ли си артистката! Помниш ли Пловдивския театър, аз бях също там, но ти беше надменна, не ми обръщаше внимание, защото играеше, даваха ти все централни роли.“ Аз я гледам и най-човешки питам: „Как може да не ви познавам, след като сте били в театъра? А тя отново: „А, не помниш?“ И почна да ме бие с бичовете. Явно ме е предизвикала, за да й отговоря и това да стане повод да ме бие. В никакъв театър никога не е била. И жесток бой с бичовете, а аз само си пазя очите, за да не ослепея. След това вика Маргарита. „Ти, каква си ма? А Маргарита отговаряше: „Защо сте така груа, какво съм ви направила? „А, питаш какво си ми направила?“ И това беше  повод за жесток побой. Наричаха я Юлка Хубавата. Така ни „включиха“ в живота на лагера. Помещението , където спяхме, беше конюшня, всяка от нас разполагаше с по 4—50 см място. Ако едната се обърнеше на лявата страна и другата трябва да се обърне. Завивки нямаше. Спяхме върху сламеници и една тухла за възглавници. Бяхме около 200 жени. Вечер, като се съберем, се питаме, знаете ли защо сте тук, кой ви е изпратил. Оказа се, че всички сме без съд и присъда. Голяма част интелектуалки. Първият ден, след като пристигнахме, ни водят да копаем царевица в село Българене. Беше много топъл ден, ужасно слънце. Казаха ни, ще вървите всички в една редица и ще копаете. Която изостане, бичовете ще я догонят. Аз за първи път държах в ръката си мотика. Старите лагеристки, по-опитни, явно, станах им симпатична, почнаха да ми помагат. Но аз нали не съм свикнала, работата много, слънцето жари и съм припаднала. От изтощение и слънчев удар. И надзирателките почват с бичовете по мен. Ако издържа – да продължа да работя. Ако не – да умирам. И тъй като не съм се свестила, ме хвърлили в храстите. После ми казаха, че съм била Минал работният ден, аз все още в несвяст и когато всички тръгват да се прибират, мен ме захвърлят при кучетата. Там имаше огромни граничарски кучета, но завързани. В това време се връща от работа и мъжете. Минават по същия път и един доктор, който после умря в лагера / бил партиен секретар в ИСУ/ ме видял, опипал  ми пулса и казал: „Едва работи сърцето, до един час тя ще си отида!“ Но тъй като се грижел а персонала в лагера, имал в себе си камфорови инжекции и ме инжектирал. И чудото става. Когато си отворих очите, нищо не помня, имах само усещането, че съм била умряла. Около мен тъмнина и звезди. Уплаших се и започнах да вика. Кучетата се разлаяха, милиционерите идват и ме вкарват в лагера. А там знаят, че аз съм умряла. Почват жените да пищя, но виждат, че постепенно идвам на себе си, покриват ме с някакви парцали и ме оставят на спокойствие. На другия ден ми дадоха почивка. Заключиха ме, разбира се  без храна, за лекарства да не говорим.  За работата вече знаете. Ломяхме и товарехме камъни по 30, 40, 50 килограма – по-тежки от нас. Или товарехме колички с пръст. Работехме на звена по 5 души. Когато не можехме да изпълним нормата – по 20 бича на всяка от нас. А когато сутрин, тръгвайки на работа, виждахме пред лагера дървената тарга – това означаваше, че до вечерта някоя ще бъде убита. За да се спасят, някои жени станаха биячки. За да не се морят биячките, които бяха тук на заплата – Къна, Тотка от едно плевенско село, тя биеше най-много, тя ми счупи пръста.  Една вечер чуваме страхотно лаене на кучета. И си викаме – сигурно ще ни нападнат отвън, идват да ни освободят. Нали все за това си мислехме. На сутринта гледаме – долината блокирана от милия и кучета. Разбра се, че някакво момче, син на комунист от Бургас, избягало. Пребил милиционера на входа с камъни и избягал. Не можаха да го намерят. Разправяше се, че отишъл в Ловеч и разказал за нас. Но такава помощ не получихме. Имаше обаче и един милиционер, който беше човек. Казваше ни:   И действително напусна. Колко го молихме да остане, но той не склони, явно не му издържаха нервите. Бяхме го кръстили „Дъждовничето“, защото когато той беше на смяна, винаги валеше дъжд и той ни прибираше от работа. И като го видехме, че идва на работа, си казвахме: „Днес ще останем живи, днес няма да ни убият“. Веднъж в кариерата пристигна явно голям началник. Идва при мен и ме пита: „Вие сте била актриса! Какви роли сте играла“ Отговарям му: „Не ме питайте какви роли съм играла, другарю, а ме питайте сега какво игра. Играя ролята на умиращ лебед.“ Погледна ме състрадателно, нищо не каза. Отиде при втора, при трета жена и вечерта казвам на лагеристките: „Този човек ще ни спаси.“ И наистина, след 15-20 дни, една сутрин ни казват: „Ставайте, която си чуе името, няма да отиде на работа“. И действително освободиха около 50 жени. Ние вече се намирахме в лагера в с. Славена около 100 жени. И казват: „Като минава камионът през Ботевград, ще пеете.“ И ние пеем, щастливи, ние въобще не сме бити и пребити. Кой беше този, който ни помогна, така и не разбрахме. Хубав човек, елегантен, интелигентно лице. Но две случки никога няма да забравя. Един ден, когато работехме на кариерата, гледаме водят двама души – млад и по-възрастен. Разбрахме после, били баща и син. Ние бяхме на височината, а мъжкият лагер по-долу и всичко се вижда. Оставиха хората куфарите и биячите идват. И почват да бият младото момче. А то само вика: „Татко, татенце, татко, татенце.“ Биха го до припадък. После се хвърлиха върху баща му. Момчето на другия ден поина. А бащата след три дни. Не си спомням вече как, но научихме, че бащата бил известен художник от Русе. Така че системата за „превъзпитание“ беше следната: пребиват те още в началото и ако издържиш – ще работиш, а ко ли не, пукай. Спомням си за една млада и хубава жена, мисля, беше от София, често разказваше за детенцето си. Беше обаче оперена. И им казва веднъж на убийците: „Един ден и вие ще дойдете тук. Вие не сте хора, вие сте зверове. Бийте ме, няма да работя. Не съм за каменната кариера. Убийте ме, искам да умра.“ Тя просто ги предизвикваше. И те почват зверски да я бият. А ние трябва да гледаме за назидание. Те бият, а тя не умира. И изведнъж чуваме: „Абе, запалете й косата.“ И запалиха косата й. това вече не можехме да издържим, не можехме да гледаме. Тя умря в адски мъки. Само накрая повтаряше: „Детето ми, детето ми, да знае как един ден…Бузлуджа, Бузлуджа…“ Явно имаше предвид улицата, но не каза нито номер, нито някакво име, та тези, които оцелеят да разкажат на близките й…“ В ловешкия концлагер Надя я наричали „Тревичката“, разказва Екатерина Бончева. Защото веднъж, когато окопавала царевицата, а смъртоносният бич плющял зад гърба, тя простенала на глас: „Тревичке, моля те излизай, да ти..“ Изрекла нецензурните думи грубо, но мъжки, а всъщност била млада, хубава и нежна, артистка от Пловдивския и Русенския театър. Навя Илкова, по мъж Дункин, дъщеря на пловдивския комунист и политзатворник  Васил Христов Илков. В Ловешката преизподня попаднала както всички останали – без съд и присъда. Заради думи срещу комунистическата власт.  Две години там я „превъзпитали“ с бичове и тояги в духа на новото время. Тя обаче оцеляла. Освободили я заедно с още 50 жени. Натоварили ги на един камион и ги стоварили на Ботевградското шосе. Чували с картофи. Месец по-късно извикали Надя Дункин в МВР и й се извинили. Обяснили, че знаят за прогресивния й произход, но нейни лоши другари я били наклеветили. Обещали грешката да не се повтаря. С две думи – пито-платено. Но белезите в душите ни за тези зверства остават завинаги, казва Бончева.", "date": "2019.03.23", "title": "От понеделник до неделя дни за убиване – автентичен разказ на Надя Дункин, оцеляла в лагера Слънчев ден"}
{"url": "https://www.faktor.bg/bg/articles/merki-sreshtu-falshivite-telk-ove-bolestite-shte-se-izpisvat-s-kod-po-mezhdunarodnata-klasifikatsiya", "text": "Здравното министерство предлага мерки срещу фалшивите ТЕЛК-ове - в експертните решения да се вписва кодът по международната класификация на болестите. Той се използва от всички лекари в страната. Кодът показва диагнозата. С него ще може да се проследи кога е поставена и какви изследвания са правени. За да се използва от лекарите в ТЕЛК, се изгражда връзка между системите на Здравната каса и органите на медицинската експертиза. Пред БНТ от здравното министерство разясниха и очакваните промени на правилата, по които ще се определя степента на увреждане на хора с множество заболявания. \"Всички лица, които имат повече от 1 увреждане, като поне 2 или повече увреждания са с 50 и над 50%, при тях предвид ще се взема както водещото към процентите, на което ще се прибавят 20% от сумата на останалите съпътстващи заболявания\", обясни д-р Цветолюба Генкова - началник на отдел в Дирекция 'Медицински дейности\" в Министерството на здравеопазването.", "date": "2019.03.23", "title": "Мерки срещу фалшивите ТЕЛК-ове: Болестите ще се изписват с код по международната класификация"}
{"url": "https://www.faktor.bg/bg/articles/slanchevo-temperaturi-mezhdu-16-i-21-gradusa", "text": "Ще преобладава слънчево време. По-значителни увеличения на облачността ще има над източната половина на страната, но вероятността за валежи е малка. В Западна България ще духа слаб северозападен вятър, на изток - слаб до умерен, от североизток. Преобладаващите максимални температури ще са между 16 и 21 градуса, по-ниски ще останат в Североизточна България и по Черноморието - 10-14 градуса. Над Черноморието ще има по-значителни, временни увеличения на облачността, но вероятността за валежи е малка. Ще духа до умерен североизточен вятър, който след обяд ще отслабва. Максималните температури ще са между 10 и 14 градуса. Температурата на морската вода е 9-10 градуса. Вълнението на морето ще е 1-2 бала. Над планините ще преобладава слънчево време с по-значителни увеличения на облачността в следобедните часове, но валежи не се очакват. Ще духа умерен до силен вятър от север-североизток. Максималната температура на височина 1200 метра ще е около 9 градуса, на 2000 метра - около 3 градуса.", "date": "2019.03.23", "title": "Слънчево, температури  между 16 и 21 градуса"}
{"url": "https://www.faktor.bg/bg/articles/borisov-ne-doyde-na-kongresa-na-vmro-obadil-se-lichno-na-karakachanov-da-se-izvini", "text": "На конгрес ВМРО решава за самостоятелно явяване на евроизборите с все още отворена врата към коалиционните партньори в Обединени патриоти за обща листа. На форума присъства и лидерът на \"Атака\" Волен Сидеров и други политически партньори на партията, но е и лидерът на НФСБ Валери Симеонов, за чието отсъствие лидерът на ВМРО израз съжаление. Гост е и министърът на екологията Нено Димов, излъчен от квотата на войводите. Седмият редовен конгрес на партията бе открит с химните на България и на ВМРО, предаде Канал 3.  Премиерът Бойко Борисов, който бе поканен като гост, не бе забелязан в залата на конгреса. По-късно лидерът на партията Красимир Каракачанов обясни пред пълната зала, че лидерът на ГЕРБ му се е обадил лично да се извини, че няма да може да присъства. Каракачанов обаче подчерта, че отношенията на ВМРО с големия партньор ГЕРБ са перфектни.  \"От това, как ние се държим като поведение в изпълнителната власт, хората ще оценяват нашите качества и възможности. Аз съм радетел за това да бъде запазена коалицията Обединени патриоти, защото не е достатъчно само да издигнеш лозунга България над всичко. Хубаво е човек да погледне лозунга на Народното събрание - \"Съединението прави силата\", каза лидерът на ВМРО и припомни притчата за хан Кубрат, синовете му и снопа пръчки. Рецептата за силата на България е в нейното единство, категоричен е Каракачанов.  Ние няма да участваме в сепаративни действия заедно с някой срещу друг от нашите партньори, това не е морално и няма да го направим, подчерта Каракачанов.  Обединението на патриотите е алтернатива за България, ще видим дали разумът ще надделее, но няма да участваме в сепаративни действия срещу партньорите си, заяви в словото си вицепремиерът и лидер на ВМРО Красимир, цитиран от Агенция „Фокус“.  Според него трябва да се запази коалиция „Обединени патриоти“.  „Ние няма да участваме в сепаративни действия заедно с някой срещу нашите партньори. Това не е морално“, подчерта Каракачанов. Според него ще се види дали разумът ще надделее или дребните чувства за налагане на мнения.  „Задачата, която стои пред нас, е максимално добре да си вършим работата, да се подготвим изключително добре за предстоящите европейски избори, най-вече с присъствието в местната и изпълнителната власт да показваме, че има алтернатива на досегашния политически модел“, допълни Каракачанов.  По думите му обединението на патриотичните сили е довело до успешни президентски избори, много добро представяне на парламентарните през 2017 и за пръв път участие на организацията на партията в изпълнителната власт. Той отчете, че ВМРО има два важни ресора там – отбрана и екология.  „Тук е моят колега от „Обединени патриоти“ Волен Сидеров“, каза още Каракачанов. Той отчете позицията на партията срещу Истанбулската конвенция и по мигрантската криза.  „Ние не сме съгласни да идват едни хора в България и в Европа, които смятат, че заради тях трябва да променим своята култура, своята идентичност и своите семейни ценности“, заяви Каракачанов. По думите му Европа се пробужда.  „България никога не е правила компромиси с подобни неща въпреки опитите да се прокарват през парадния или задния вход политиките на бюрократите в Брюксел“, заяви още Каракачанов и посочи, че ВМРО са били против да се приемат мигранти и са били първите с позиция за ограда по границата.  „Защо трябваше да се стигне до тези ексцесии, терористични атентати“, попита още Каракачанов. „Ние се намираме в състояние на война между две цивилизации. Цивилизацията на традиционната европейска демокрация и християнска култура срещу агресивния ислям, който съвсем открито заявява своите амбиции и намерения да унищожи света, в който живеем. Това е недопустимо“, уточни Каракачанов.  „Една от другите теми е темата с нашите сънародници в Република Македония. Въпреки опитите да ни пришиват какви ли не обвинения, България е държавата, която е длъжна да подпомага Република Македония, в която живеят наши сънародници по начин, по който да гарантира нейната териториална цялост“, заяви Каракачанов. По думите му неслучайно на конгреса има гости, представляващи партии и организации в Македония.  „На мен се пада честта да открия Седмия редовен конгрес на ВМРО – БНД. Една организация, която отбелязва вече своята 125-годишна история\", каза той. По думите му в тази 125-годишна история членовете на партията могат да се гордеят с хората, които са на стената на залата за конгреса, където са подредени портрети на полк. Борис Дрангов и други борци за свободата на Македония.  \"Те имаха едно достойнство и едно предимство пред останалите политици от тогавашна България. Освен че правеха политика, те не се колебаеха да пожертват живота си в името на осъществяването на българския идеал“, заяви Каракачанов.", "date": "2019.03.23", "title": "Борисов не дойде на конгреса на ВМРО, обадил се лично на Каракачанов да се извини"}
{"url": "https://www.faktor.bg/bg/articles/novini/balgariya/traurno-shestvie-v-pamet-na-zhertvite-na-komunisticheskiya-lager-na-smartta-slanchev-bryag-kray-lovech-video", "text": "Днес, 23 март 2019 г., от 10,30 часа ще започне годишното поклонение в Ловеч в памет на жертвите на комунистическия лагер край града. Той е известен под светлото име „Слънчев бряг”, но се е превърнал в мрачен символ на тоталитарния режим. Поклонението се провежда традиционно от 1990 г. насам То започва с шествие от площада пред сградата на Областна администрация в Ловеч, преминава през града, а участниците в него стигат пеша до лагера, който се е намирал до каменната кариера край жп линията Троян-Ловеч. Ще бъде отслужена панихида в памет на жертвите.  Традиционно поклонението се организира от местната организация на СДС и община Ловеч. Тази година се предвижда откриване на изложба, посветена именно на гражданската инициатива за поклонението, което не е било прекъсвано нито веднъж и се провежда всяка година през март от 1990 г. насам включително, съобщава desebg.com. Концлагерът „Слънчев бряг” е лично дело на Тодор Живков и ЦК на БКП. Ръководи го с „устни указания” „негов човек” – зам. министъра на вътрешните работи ген. Мирчо Спасов. Това е същият негодник, на чиято съвест (разбира се, той няма такава!) тежат убийствата без съд и присъда на стотици, а може би и хиляди хора, осъществени в тъмните дни и нощи след 9-ти септември 1944 г. Началник на лагера е друг главорез: Петър Гогов, който през 1990 г. призна: „Нормативни документи нямаше. Всичко се изпълняваше по устни заповеди на Мирчо Спасов“. Цинизмът с името на концлагера разкрива мръсотията в комунистическите души. Тук е убит известният джазов музикант Александър Николов ( Сашо Сладура).  На 9 юли 1959 г. по заповед на Газдов поставят взривове на кариерата, но шнуровете са къси и лагерниците, които ги запалват са разкъсани от взрива.. Газдов заповядва на останалите живи: „Какво гледате, събирайте мършата в газката.“ Един от лагерниците – дядо Кольо Колев, разказва: „само за месец избиха над 650 човека пред очите ми. Удряха ги със сопи и колове, докато не издъхнат. Труповете складираха до тоалетната.” И до днес няма покаяние за невинните жертви! Поклон пред паметта им!", "date": "2019.03.23", "title": "Траурно шествие в памет на жертвите на комунистическия лагер на смъртта „Слънчев бряг” край Ловеч (видео)"}
{"url": "https://www.faktor.bg/bg/articles/premierat-shte-e-ofitsialen-gost-na-klyuchov-kongres-na-vmro-predi-evroizborite", "text": "ВМРО провежда седмия си редовен конгрес днес. Основна тема, която ще бъде коментирана, е какъв Европейски съюз можем да очакваме след европейските избори през месец май. Лидерът на ВМРО, министър на отбраната и вицепремиер Красимир Каракачанов ще открие конгреса. Сред официалните гости са премиерът Бойко Борисов, лидерите на партиите от „Обединени патриоти“, представители на българските общности зад граница, интелектуалци и общественици. По специална покана на Ангел Джамбазки на форума гости ще са редица известни лица от семейството на европейските консерватори. Ръководството на ВМРО ще направи отчет за свършеното от предния конгрес до момента. Делегатите ще изберат нови ръководни и контролни органи на партията.", "date": "2019.03.23", "title": "Премиерът ще е официален гост на ключов конгрес на ВМРО преди евроизборите"}
{"url": "https://www.faktor.bg/bg/articles/tsvetanov-uchastva-v-konferentsiyata-po-politiki-na-amerikansko-izraelskiya-komitet-po-obshtestveni-vaprosi-vav-vashington", "text": "Председателят на парламентарната Комисия по вътрешна сигурност и обществен ред и председател на ПГ на ГЕРБ Цветан Цветанов ще бъде на работно посещение във Вашингтон, където в периода 24-26 март ще участва като специален гост в Конференцията по политики на Американско-израелския комитет по обществени въпроси (AIPAC) по покана на Морт Фридман - председател на комитета и Хауърд Кор - главен изпълнителен директор. Тридневната конференция събира участници от цял свят и редица водещи политици, експерти, дипломати и представители на неправителствения сектор и бизнес средите. Като представител на правоохранителната общност с дългогодишен опит, включително в изпълнителната власт, Цветанов също така ще вземе участие като говорител в Международния форум по сигурност, който се провежда в рамките на конференцията. Целта на форума е обмен на добри практики и дебат по развитието на текущите въпроси и предизвикателства в сектор сигурност. По време на престоя си Цветанов ще проведе и редица двустранни срещи.", "date": "2019.03.23", "title": "Цветанов ще участва в Конференцията по политики на Американско- израелския комитет по обществени въпроси във Вашингтон"}
{"url": "https://www.faktor.bg/bg/articles/georgi-harizanov-situatsiyata-v-gerb-nyama-da-ostane-bez-posledstviya", "text": "В остър спор по повод последния скандал с евтините апартаменти на властта влязоха в ефира на Би Ти Ви политическият анализатор Георги Харизанов и социологът Андрей Райчев.  \"Не искам да съм на мястото на Борисов. Трябва да решава дали да защити Цветанов, или да го махне. Но и едното, и другото са невъзможни. Ако го махне, Цветанов може и да проговори. Освен ако не се разберат той мълчаливо да слезе, но не ми се вярва\", оформи своя сценарий Андрей Райчев. На думите му остро реагира Георги Харизанов. \"Това, че някой ще се разприказва, отдавна се говори и все нищо не се случва. Това означава, че няма за какво толкова да се разприказва. Убеден съм, че ще се излезе с позитив от ситуацията. И той ще покаже различния аршин по начина, с който се реагира в ГЕРБ и в БСП. Липсата на фигура като Цветанов в другите партии си личи\", заяви политическият анализатор.  Според него три извода могат да се направят от ситуацията. Първо, ситуацията в ГЕРБ няма да остане без последствия. Ще има политически последици за хората, замесени в \"публичната драма\". Харизанов отказа да уточни какви точно ще бъдат мерките срещу Цветанов и Цачева. Но съобщи, че мерките ще бъдат взети \"всеки момент\". \"Това ще покаже огромната разлика между ГЕРБ и БСП. Нинова отново излъга, че си е купила евтин апартамент, преди да стане политик. Тя си е купила жилището през 2004 г. А на следващата година става заместник-министър. Как така? Нека престане да лъже и да ни прави на идиоти. Всеки може да провери в интернет кога го е придобила и каква е била тя по това време\", ядоса се Харизанов.  Той каза, че със сигурност водачът на листата на ГЕРБ няма да е с профила на водача на БСП.", "date": "2019.03.23", "title": "Георги Харизанов: Ситуацията в ГЕРБ няма да остане без политически последствия"}
{"url": "https://www.faktor.bg/bg/articles/novini/balgariya/anton-todorov-spipa-ninova-v-nova-lazha", "text": "Вчера Корнелия Нинова сама се освети, че е излъгала преди година и половина за своето имотно състояние, разкрива в свой коментар във Фейсбук политологът Антон Тодоров.  Как го направи ли? Ето как: на вчерашната си пресконференция Нинова каза следното: \"Моят апартамент е закупен преди 19 или 18 години, когато нито съм участвала в политиката, нито съм имала идея да участвам, камо ли да съм председател на БСП.\" Край на цитата! От тези нейни думи разбираме, че е купила апартамент през 1999 г. А сега си спомнете какво казваше през декември 2017 г., когато цял месец се занимавахме с приватизацията на \"Техноимпекс\". Ще Ви припомня - Нинова каза, че със съпруга й имат един апартамент, купен през 2004 г. със заем. И държеше като удавник за сламка, че няма втори апартамент. Истината е, че в годината на приватизацията на \"Техноимпекс\" Корнела от живееща под наем в \"Сухата река\" се превръща в собственик на огромен, цели 125 кв. апартамент-ателие и гараж 24 кв. Няколко години по-късно тя купува втори апартамент, 89 кв. метра. Преди година и половина показах тези нейни лъжи с документи, вкл. от Агенцията по вписванията, но почти НИТО ЕДНА МЕДИЯ не само не доразви случая с лъжата й, дори не пожела да ме цитира, казва Тодоров.  Реално Нинова е измамила държавата, когато не е била политик и е декларирарала много по-ниска покупна цена, но лъжата, че не е придобивала жилище е изречена в качеството й на лидер на БСП. За пореден път тя просто потвърди, че или бързо забравя факти и събития, или послъгването съвсем не и е чуждо.", "date": "2019.03.23", "title": "Антон Тодоров спипа Нинова в нова лъжа"}
{"url": "https://www.faktor.bg/bg/articles/mareshki-v-parlamenta-sme-za-da-ne-dopusnem-oshte-po-slabo-pravitelstvo-naznacheno-ot-prezidenta", "text": "Показахме, че столетницата е по-маловажна от младата партия \"Воля\" и показахме, че сме по-важни защото не говорим за машинно гласуване като БСП, а за доходи, образование, здравеопазване – това е дневният ред. Това обяви пред bTV лидерът на \"Воля\" Веселин Марешки. Той коментира защо неговата партия първо напусна парламента като БСП, а след това обяви, че ще участват във формирането на кворума, но не и в дебатите в зала. \"Ние ги стреснахме, стреснахме управляващите, че няма просто така да си говорят. Да не мислите, че темата е за апартаментите, че някой си ги е купил на по-ниска цена. Това е най-малкото ощетяване на хората – не говорим за милиардите, които ще похарчим за самолетите, а сделката си върви тихомълком. От това дребнотемие искахме да ги събудим, да им кажем, че повече не може да продължава така\", отбеляза още лидерът на \"Воля\". Марешки обясни, че неговите депутати продължават да са в парламента, защото другата опасност е още по-голяма и безсмислена. \"Предсрочни избори, харчене на милиони, лобиране, още по-слабо правителство, назначено от президента, грабеж, нов грабеж и повтаряне на същите резултати\",  отбеляза Марешки.", "date": "2019.03.23", "title": "Марешки: В парламента сме, за да няма нов грабеж и правителство, назначено от президента"}
{"url": "https://www.faktor.bg/bg/articles/novini/balgariya/tsetska-tsacheva-podava-ostavka-zaradi-skandala-s-apartamenta", "text": "Правосъдната министърка Цецка Цачева ще подаде оставка заради купения от нея евтин апартамент в столичния квартал \"Изток\". Цачева сама е изявила желание да напусне правителството в разговор с премиера Бойко Борисов, твърди \"24 часа\". Тя е била привикана за обяснения в премиерския кабинет рано сутринта в събота. Официално оставката на Цачева трябва да бъде обявена от самата нея по-късно през деня.", "date": "2019.03.23", "title": "Цецка Цачева подава оставка заради скандала с апартамента"}
{"url": "https://www.faktor.bg/bg/articles/robart-malar-priklyuchi-razsledvaneto-za-namesa-na-rusiya-v-izborite", "text": "Специален прокурор Робърт Мълър приключи разследването си за намеса на Русия в изборите в САЩ и за възможна координация между нея и сътрудници на президента Доналд Тръмп. Разследването хвърли сериозна сянка върху управлението на Тръмп, засегна негови роднини и доведе до повдигането на обвинения на едни от най-близките му сътрудници, предаде Асошиейтед прес. Министерството на правосъдието на САЩ съобщи, че вчера Мълър е предал окончателния си доклад на главния прокурор Уилям Бар и официално е приключил разследването си за намеса на Русия в изборите и възможна координация между нея и сътрудници на Тръмп. Сега докладът ще бъде прегледан от Бар, който заяви, че ще напише свой собствен доклад, за да запознае чрез него Конгреса и американската общественост със заключенията на Мълър. Бар обяви, че може да оповести доклада си още този уикенд. Засега не са огласени никакви детайли и не е ясно дали докладът на Мълър отговаря на основните въпроси от разследването му: заговорничила ли е предизборната кампания на Тръмп с Кремъл, за да наклони президентските избори през 2016 г. в полза на известния бизнесмен? Предприемал ли е впоследствие президентът стъпки да възпрепятства разследването, включително чрез уволнението на директора си на ФБР? Но предоставянето на доклада означава, че разследването е приключило, без да бъдат повдигани публични обвинения за престъпен заговор между кампанията и Русия или за възпрепятстване на правосъдието от президента. Не е ясно какви стъпки ще предприеме Мълър, ако е открил това, което според него биха били криминални действия на Тръмп, с оглед на правните становища на министерството на правосъдието, че действащи президенти не могат да бъдат привличани под съдебна отговорност. Докладът на Мълър, който все още е конфиденциален, подготвя сцената за големи публични битки, отбелязва Асошиейтед прес. Следващите стъпки са на главния прокурор на Тръмп, Конгреса и по всяка вероятност на федералните съдилища. Не е ясно каква част от доклада ще стане публична или ще бъде предоставена на Конгреса. Почти двегодишното разследване засенчи управлението на Тръмп като президент и доведе до повдигането на обвинения срещу 34 души, включително на шестима, които бяха част от предизборната кампания на Тръмп.", "date": "2019.03.23", "title": "Робърт Мълър приключи разследването за намеса на Русия в изборите"}
