{"url": "https://www.faktor.bg/bg/articles/protestirashtite-pediatri-ostavat-v-stachna-gotovnost", "text": "Медиците от столичната Специализирана болница за активно лечение на детски болести „Проф. Иван Митев“ остават в стачна готовност и след днешната среща със заместник-министъра на здравеопазването Жени Начева, предава БНР. Според медиците твърдението, че ограниченията за прием на пациенти не важат за педиатрията, не отговаря на истината. На срещата е бил повдигнат и въпросът за месечните финансови лимити. Педиатрите са получили уверение, че при необходимост в края на годината Здравната каса ще покрие евентуални суми за доплащане. Това обаче е само устно обещание, отбелязват медиците и подчертават, че са готови не само на стачка, но и на колективна оставка, ако не видят у управляващите воля да обсъдят всичките им искания. По инициатива на зам.-министър Жени Начева тази сутрин се състоя среща в СБАЛДБ „Проф. Иван Митев“ относно лимитите на финансовите средства и клиничните пътеки за децата. На срещата участваха IT специалист от Педиатричната болница, ангажиран с отчетите на клиничните пътеки, ръководството на лечебното заведение, служители на НЗОК и СЗОК, представител на Пациентски организации „Заедно с теб“.", "date": "2019.05.13", "title": "Протестиращите педиатри остават в стачна готовност"}
{"url": "https://www.faktor.bg/bg/articles/severna-italiya-zaplashena-ot-istinski-potop", "text": "Властите в северната италианска област Емилия-Романя обявиха предупреждение за метеорологична опасност от най-висока степен заради лошо време, предаде агенция АНСА. Предупреждението е в сила за днес и утре. В провинциите Модена и Форли-Чезена ситуацията е критична заради преливането на реки. В пострадалите провинции са затворени училища и мостове, а в няколко населени места е предприета евакуация. В един участък е прекъсната железопътната връзка между градовете Болоня и Римини. Съобщава се също така за свличане на земни маси в провинция Болоня. В областите Тоскана и Лигурия е в сила предупреждение за метеорологична опасност заради бурен вятър.", "date": "2019.05.13", "title": "Северна Италия заплашена от истински потоп"}
{"url": "https://www.faktor.bg/bg/articles/novini/svyat/rusiya-i-kitay-splotyavat-reditsite", "text": "Москва и Пекин взаимодействат активно в интерес на укрепването на международната сигурност и стабилност. Това заяви руският министър на външните работи Сергей Лавров преди да се срещне с китайския си колега Ван И, предаде ТАСС, цитиран от fakti.bg. \"Като цяло руско-китайското взаимодействие е един от ключовите фактори за поддържането на международната сигурност и стабилност, за оформянето на многополюсното устройство на света\", каза Лавров. Той отбеляза, че Китай е ключов партньор на Русия на световната сцена. \"Държавите ни сътрудничат тясно на най-различни многостранни площадки, включително ООН, Г-20, ШОС (Шанхайската организация за сътрудничество), БРИКС (Бразилия, Русия, Индия, Китай и Южна Африка), РИК (формата Русия-Индия-Китай), работим по съвместяването на интеграционните потенциали на ЕАИС (Евразийския икономически съюз) и \"Един пояс, един път\" с перспектива за формиране на голямо евразийско пространство\", допълни той. \"Разширява се търговско-икономическото сътрудничество, инвестиционното сътрудничество, взаимодействието във високотехнологичните отрасли, в търговската сфера\", добави руският министър. \"Ценим и нашето военно, военнотехническо сътрудничество, взаимодействието по линия на правоохранителните органи, в това число в борбата с тероризма, наркотрафика и организираната престъпност\", посочи той. Китайският външен министър Ван И призова Москва да противодейства заедно с Пекин на маниера на някои страни да използват клеветата и лъжата, за да постигат политическите си цели.", "date": "2019.05.13", "title": "Русия и Китай сплотяват редиците"}
{"url": "https://www.faktor.bg/bg/articles/veber-ne-sam-obezpokoen-che-mozhe-da-ima-i-druga-nominatsiya-za-shef-na-ek", "text": "Манфред Вебер, който е кандидат на Европейската народна партия за шеф на следващата Европейска комисия заяви, че не е „обезпокоен“ от предположенията, че лидерите на ЕС може да номинират друга личност за поста, дори ако ЕНП спечели евроизборите през май, съобщи „Политико“. Вебер технически е титуляр за следващ председател на ЕК, според условията на системата с т.нар. водещ кандидат (Spitzenkandidat), при която Съветът се очаква да номинира претендентът от партията, която има най-много места в ЕП. В момента прогнозата е, че това ще бъде именно ЕНП. Въпреки това някои лидери на страни членки не са съгласни с този процес. Либералният блок АЛДЕ смята, че системата облагодетелства ЕНП и отказва да номинира един кандидат, а вместо това предложи няколко. На среща на върха миналата седмица в Сибиу френският президент Еманюел Макрон и премиерът либерал на Люксембург Ксавие Бетел хвърлиха сянка върху тази система. Вебер обаче изглежда невъзмутим от дебата. „Вече имам подобен опит“, каза той и даде за пример водещия кандидат Жан-Клод Юнкер през 2014 г. „И тогава този въпрос висеше във въздуха, а днес Юнкер е на поста си от 5 години“, посочи баварският политик в интервю за германски регионален вестник.", "date": "2019.05.13", "title": "Вебер: Не съм обезпокоен, че може да има и друга номинация за шеф на ЕК"}
{"url": "https://www.faktor.bg/bg/articles/novini/balgariya/politolog-golemiyat-problem-na-es-e-krizata-na-politicheskoto-liderstvo", "text": "При многобройните кризи, разговорите на сегашните европейски лидери бяха за назначения, а не за политики. Виждаме, че в предизборните дебати, например между Вебер (ЕНП) и Тимерманс (ПЕС), не виждаме особени разлики в техните мнения, в позициите, които заемат. На този фон очаквано европейските лидери започват да разпределят постове. Това заяви в ефира на \"Канал 3\" журналистът от \"Консерваторь\" Михаил Кръстев за кампанията за Европейски избори 2019.   Според политолога Страхил Делийски целта им е да се запази \"европейския политически истаблишмънт\". \"Ако видим декларацията от тази среща в Сибиу, в нея е пълно с обещания за солидарност и ред, но идващи от същия този политически елит, който се ползва с все по-намаляващо доверие от страна на гражданите.   Това е големият проблем на сегашния европейски политически елит. Възможно ли е да говори с това самочувствие, при положение, че огромното мнозинство на европейски граждани изпитват сериозно недоверие и към качествата на този елит, и сериозни съмнения към мотивацията им при взимане на решения. Един от големите проблеми на Европа, е кризата на политическото лидерство, която се отразява и в криза на политическите предложения\", анализира Делийски.   Според двамата гости в студиото предизборният дебат в България не засяга основни проблеми на Европа.   \"Основните проблеми, свързани с изграждане на единна европейска отбрана, са в периферията на дебата в България\", смята Михаил Кръстев. \"Дори най-големите партии в България взимат различни опорки на Макрон и ги използват така, както им е пригодно на тях. Т.е. съпернически политически сили вземат тези от едно място. Надявам се дебатът да бъде вдигнат на по-високо ниво до края на кампанията\", пожела си журналистът.   \"Кандидатите може би разчитат на това, че никой не ги слуша, и си позволяват да говорят не просто противоречащи си неща, но понякога граничещи с екзотиката. Не съм сигурен, че разбират какво говорят\", отсече Михаил Кръстев.", "date": "2019.05.13", "title": "Политолог: Големият проблем на ЕС е кризата на политическото лидерство"}
{"url": "https://www.faktor.bg/bg/articles/biva-li-desislava-radeva-da-pishe-takiva-neshta", "text": "Десислава, съпругата на президента Румен Радев, се ядосва във Фейсбук на германския авиопревозвач Луфтханза заради отменен полет от Франкфурт за Валенсия, където трябвало да участва в събора на български фолклорни групи „На мегдана на другата България\". Раздразнението ѝ е разбираемо. Но заканата ѝ никога повече да не използва услугите на компанията, както и цитатът (впрочем, с малка грешка) „Дойчланд, Дойчланд, убер алес\" са леко странни за една съпруга на държавен глава. Румен Радев отново успя да привлече внимание. Но този път чрез съпругата си, която даде интервю за голяма телевизия. С простодушните си откровения президентшата се опита да се хареса на \"народа\". И сигурно е успяла. (18.12.2018) Нека да припомним, че Луфтханза е сериозен инвеститор в България. По време на посещението на германския държавен глава Франк-Валтер Щайнмайер в България президентът Румен Радев също имаше кратък диалог с представител на концерна. На икономическата Кръгла маса в София Йоханес Бусман, шеф на „Луфтханза Техник АД\", говори с много комплименти за работата на фирмата в България. „Ние продължаваме да растем. Радваме се, че в България намерихме родина.\" Наред с добрия опит на фирмата си в България, той спомена и нуждата от висококвалифицирани специалисти по въздушна сигурност. Тук българският президент Румен Радев се пошегува, и то на немски език: „Откраднахте много офицери от моите ВВС\". Шегата на господин Радев няма да се отрази отрицателно на отношенията с германския инвеститор. Същото важи и за гневния пост на г-жа Радева, още повече, че като пътник тя има право да се ядосва. Но бива ли като съпруга на държавния глава да критикува поименно определена фирма, че и да прехвърля вината на тази фирма върху цяла Германия?", "date": "2019.05.13", "title": "Бива ли Десислава Радева да пише такива неща?"}
{"url": "https://www.faktor.bg/bg/articles/es-iska-ot-mayk-pompeo-maksimalno-vazdarzhane-ot-eskalatsiya-okolo-sporazumenieto-s-iran", "text": "Външните министри на страните-членки на ЕС са заявили на държавния секретар на САЩ Майк Помпео, че е необходимо максимално въздържане от ескалация около споразумението за ядрената програма на Иран, предаде ТАСС, цитирана от \"Фокус\".  Това заяви върховният представител на ЕС по външната политика Федерика Могерини.  „Ние, както знаете винаги призоваваме за диалог и дипломатически мерки, включително за ситуацията около Иран. Ние винаги се обявяваме за преговори, винаги е по-добре да говориш, отколкото да не говориш, особено тогава, когато напрежението расте. Този смисъл Помпео ясно чу от нас, че ние живеем във важно време, когато най-отговорния подход трябва да бъде максималната сдържаност, с цел недопускане на всякаква ескалация, в това число военна“, заяви Могерини, на пресконференция след заседанието на Съвета на ЕС на ниво министри на външните работи.  Могерини за пореден път отбеляза, че Брюксел ще изпълнява Съвместния всеобхватен план за действия (СВПД) за ядрената програма на Иран, докато Техеран изпълнява своите задължения.  „От страна на ЕС има ясно желание да бъде направено всичко, за да реализираме нашата част от сделката, докато Иран изпълнява своите задължения. Аз ще настоявам за това, докато Международната агенция за атомна енергия (МАЕЕ) потвърждава в своите доклади изпълнението на сделката от страна на Иран“, допълни Могерини.", "date": "2019.05.13", "title": "ЕС иска от Майк Помпео максимално въздържане от ескалация около споразумението с Иран"}
{"url": "https://www.faktor.bg/bg/articles/georgi-dimov", "text": "Аз ви обещавам, като бъдат избрани бъдещите ни евродепутати, този въпрос с турския посланик няма да остане без последствия /за Турция- б.р./ Ние сме член на един елитен клуб. Зад нас стоят 500 милиона европейци, ние сме една държава. Това заяви Георги Димов, бивш генерален консул на България в Одрин, в \"Още от деня\" на БНТ, където гостува заедно с политическия анализатор Мехмед Мехмед. В студиото прехвърчаха искри между двамата.   \"Първите два пъти, когато бяха привикани турски посланици, тях ги прие заместник-министър. Сега се отиде на ново, по ниско ниво, което също е знак\", обясни Димов. Мехмед Мехмед зае позиция на защита на посланика.  „Видяхме паника, когато става въпрос за Турция. Изказването имаше за цел да провокира кадрите, които трябва да са готови да теглят инвестиции от съседните държави в страната. Изказването му разкрива, че нямаме подготвени кадри в България. Това имаше предвид. Нашият интерес е да имаме инвестиции от Русия, от Китай, от Турция... Ние не умеем. Ако умеехме, големите инфраструктурни проекти нямаше да ни заобикалят. Езикът е един от компонентите. Не умеем да градим кадри, условия, които да привличат тези хора\", каза политологът Мехмед Мехмед.  Беше засегната и темата за касирането на изборите за кмет на Истанбул и провеждането на нови. \"Който владее Истанбул, владее Турция. Ердоган дойде на власт със спечелването на Истанбул, може да си отиде след загубата му\", смята Мехмед. Градът е икономическото сърце на Турция, заяви Мехмед. \"Съгласен съм\", заяви Георги Димов. Най-накрая кемалистката партия избра човекът, който може да победи Ердоган, твърди политологът.. \"С изказването на Н.Пр. Хасан Улусой – турският посланик у нас, се прави опит за промяна и моделиране на нашия цивилизационен код\",  каза по рано днес в интервю за радио Фокус Георги Димов. Той добави, че призивът за задължително изучаване на турски език в българските училища се случва насила, под диктат и под контрола на една външна сила. Според него това е очевидна провокация, с която се търси международен отзвук на проблемите в Турция.", "date": "2019.05.13", "title": "Георги Димов: Въпросът с турския посланик няма да остане без последствия за Турция, ЕС е зад нас"}
{"url": "https://www.faktor.bg/bg/articles/predlozhenie-na-elena-yoncheva-za-letishte-sofiya-istinski-razveseli-karolev", "text": "Водачът на евролистата на БСП Елена Йончева наистина преигра в своята загриженост за съдбата на Летище -София. Тя предложи аерогарата да мине на държавно управление, защото ако бъде отдадено на концесия на чужда фирма, това ще бъде заплаха за националната сигурност. Тази \"загриженост\" на депутата от БСП истински развесели икономистът Владимир Каролев, който не прие на сериозни този апел на журналистката. По този повод той написа кратък пост на страницата си във Фейсбук: \"Водачката на листа на БСП за евроизборите Елена Йончева се загрижила за летище София. Приходите на летището били 168 млн. лв, а печалбата на летището била почти 13 млн. лв. годишно. Сега малко проста аритметика за социалисти. Който спечели конкурса за концесия плаща веднага 550 млн. лв. Най-ниското финансово предложение е за гарантирана концесионна такса влизаща в бюджета от 37.2 млн. лв. годишно (гарантирано минимум 1.3 милиарда лева за 35 г), а най-доброто предложение е за минимално 64.05 млн лв на година (2.24 милиарда лв за 35 г). Накратко, най-слабото финансово предложение гарантира за бюджета 1 млрд. и 850 млн. лв. (53 пъти печалбата на летище София през 2018), а най-доброто - 2.79 милиарда лева - 80 пъти печалбата на летището ни. Значи да чакаме социалистите от всички партии да оправят летището ни и да осигурят поне 2 млрд. лв. чисти приходи за бюджета за 35 години? Който вярва, че това може да се случи при държавно управление на летището, съм сигурен, че вярва и в Летящото спагетено чудовище.\"", "date": "2019.05.13", "title": "\"Загрижеността\" на Елена Йончева за летище София истински развесели Каролев"}
{"url": "https://www.faktor.bg/bg/articles/oon-izrael-i-hamas-sa-na-praga-na-voyna", "text": "Пратеникът на ООН за Близкия изток Николай Младенов заяви, че сега е \"последната възможност\" за предотвратяване на пълномащабен конфликт между Израел и бойците от Газа, предаде АР. Младенов каза, че \"рискът от война остава застрашителен\", седмица след като прекратяване на огъня между Израел и управляващото ивицата Газа движение \"Хамас\" сложи край на най-тежкия изблик на насилие от 2014 г. насам, което отне живота на 25 палестинци и четирима израелци. Младенов, който присъства на откриването на соларна електроцентрала за болница в Газа, каза, че враждуващите страни трябва да \"укрепят споразумението\" за прекратяването на огъня. Споразумението, постигнато с посредничеството на Египет, Катар и ООН, включва доставка на гориво и хуманитарна помощ и облекчаване на движението на хора от блокираната територия. Като част от споразумението пристигна и парична помощ от Катар, насочена към хиляди нуждаещи се семейства.", "date": "2019.05.13", "title": "Израел и \"Хамас\" на прага на война?"}
{"url": "https://www.faktor.bg/bg/articles/obshtestvo/ulitsata/fermer-pregazi-mazh-kosyal-v-nivata-mu", "text": "Фермер хвана крадци да опоскват нивата му и прегази единия от тях с пикапа си, съобщава \"Марица\". Кървавият инцидент е станал малко след полунощ в събота срещу неделя край село Болярино, Община Раковски. За инцидента съобщи директорът на Пловдивската полиция, старши комисар Атанас Илков.Собственикът на кравеферма забелязал неизвестни лица да косят в нивата му. Той ги подгонил с пикапа и прегазил смъртоносно единия от тях. Леко ранен е и другият крадец. \"Загиналото лице е от ромски произход. Водачът на пикапа е задържан. Тепърва ще изясняваме обстоятелствата около инцидента.\", каза Атанас Илков. В момента в село Болярино има жандармерия, която пази реда в селото, и кравефермата от нападение с цел отмъщение.", "date": "2019.05.13", "title": "Фермер прегази мъж, косял в нивата му"}
{"url": "https://www.faktor.bg/bg/articles/ikonomika/biznes/beznesat-sreshtu-skapiya-tok-rolyata-na-nek-e-da-proizvezhda-tolkova-tok-kolkoto-tryabva-na-darzhavata", "text": "\"Ролята на НЕК е да произвежда  толкова ток, колкото трябва на държавата, а не да пуска един път много, един път малко, защото прави изкуствен дефицит\", заяви пред Нова телевизия бизнесменът Красимир Дачев. \"Не казвам, че го правят умишлено наистина или от глупост, но ние сме феномени. В света няма такова животно, както нашия монополист, който е губещ. Кажете ми губещ монополист в света – то се губи от това, че или много крадеш, или си много глупав\", коментира той. Дачев уточни, че работодателите продължават да настояват за оставката на директора на НЕК Петър Илиев. \"Не може в един ден да събереш повече от 3  млн. Липсват 400 мегавата. Един блок от тези ТЕЦ-ове, които той е спрял предварително. Защо – никой не може да каже и се налага спешно да пуска другите. Той казва, че спешно събира парите от всички и ги дава в два-три \"джоба\". Не знам диспечерите на кого са казали да изключи и да включи, но този процес не е случаен, той се управлява\" , обясни Дачев.", "date": "2019.05.13", "title": "Безнесът срещу скъпия ток: Ролята на НЕК е да произвежда  толкова ток, колкото трябва на държавата"}
{"url": "https://www.faktor.bg/bg/articles/sport/grigor-dimitrov-otstapi-2-pozitsii-v-ranglistata", "text": "Тази седмица Григор Димитров, който на 16 май навършва 28 години, участва на Мастърс 1000 турнира в Рим. Най-вероятно във вторник Димитров ще играе срещу германеца Ян-Ленард Щруф, когото победи в два сета в Монте Карло. В Италия в ложата на Григор за първи път ще бъде новият му наставник – чехът Радек Щепанек. Днес Димитров ще играе на двойки в Рим заедно с Борна Чорич. Те излизат срещу и Люка Пуй и Франсис Тиафо. Срещата е четвърта в програмата на корт №4 и ще започне около 18:00 часа.  Останалите българи в класацията на АТР са Димитър Кузманов, който е №328, Александър Лазов (№481) и Александър Лазаров (№489). Водач продължава да бъде шампионът от Мадрид Новак Джокович, който вече е с актив от 12 115 точки. След него са Рафаел Надал със 7945, Роджър Федерер с 5770, Доминик Тийм с 4845 и Александер Зверев с 4745 точки. Финалистът от испанската столица Стефанос Циципас се изкачи с две позици до №7. При жените Виктория Томова слезе с три места до 172-ото.  Изабелла Шиникова е №200, а Сесил Каратанчева е №209. Води Наоми Осака пред Симона Халеп и Ангелик Кербер. Победителката от Мадрид Кики Бертенс е на рекордното за нея четвърто място в света.", "date": "2019.05.13", "title": "Григор Димитров отстъпи 2 позиции в ранглистата"}
{"url": "https://www.faktor.bg/bg/articles/kobrata-ochakva-izslushvaneto-po-zhalbite-na-sushi-i-dinu-na-14-may", "text": "Атлетическата комисия на щата Калифорния продължава да държи в ръцете си съдбата на боксьора Кубрат Пулев. Изслушването след скандалната целувка с репортерката Джени Суши  предстои на 14 май. След това ще стане ясно има ли кариерата на българина бъдеще отвъд Океана. В Атлетическата комисия на щата Калифорния има заведени две жалби срещу Пулев. Едната е от репортерката Джени Суши, която се оплака от сексуално посегателство след като Кобрата я целуна по устата след мача с Богдан Дину. Заради скандалната целувка същата тази комисия спря лиценза на боксьора на територията си. Втората е от самия Дину, който пък се жалва за неправомерно отсъдена победа на Кубрат Пулев. Ако молбата на румънския щаб бъде удовлетворена, резултатът от мача ще бъде анулиран. Това означава, че няма да се брои както победата на Кубрат Пулев в официалното му боксово досие, така и загубата на Дину в неговото. Румънците се надяват, че ще получат възможност за реванш с българина и опцията да му отнемат правото да се бие с Антъни Джошуа за световната титла в IBF. От няколко дни Кубрат Пулев и неговата половинка - певицата Андреа, вече са в Лас Вегас. Докато изчакват заседанието на комисията Андреа публикува поредна секси снимка, която накара дори медиите зад Океана да пишат за нея.   (Източник: Гонг.бг)", "date": "2019.05.13", "title": "Кобрата очаква изслушването по жалбите на Суши и Дину на 14 май"}
{"url": "https://www.faktor.bg/bg/articles/zhestoka-iztsepka-na-ruska-mma-zvezda", "text": "Руската ММА звезда Александър Емелианенко, брат на легендата Фьодор, се прочу с нова изцепка. Той бе открит пиян на детска площадка, след сигнал на граждани до полицията. Адвокатът на Емилианенко отрече подобни информации и заяви, че клиентът му дори не пие, а полицията го е отвела без причина. Според разказите на очевидци обаче, Емилианенко паркирал колата си в пешеходна зона и седнал до нея със свой приятел, като двамата надигали бутилка, в която едва ли е имало натурален сок. Александър Емилианенко има доста скандална слава, припомня dir.bg. Освен честите пиянски изцепки и сбивания, той дори на два пъти лежа в затвора, вторият път за изнасилване.", "date": "2019.05.13", "title": "Жестока изцепка на руска ММА звезда"}
{"url": "https://www.faktor.bg/bg/articles/kultura/predstavyat-biografiyata-na-reygan-v-stolichnata-biblioteka", "text": "Биографията на Роналд Рейгън ще бъде представена днес в Американския център на Столичната библиотека.  Книгата за 40-ия президент на Съединените щати е петата поред от поредицата „Власт и отговорност”. Освен основателя на поредицата - Свилен Спасов, на представянето ще присъстват директорът на българския офис на Европейския съвет за външна политика Весела Чернева и конституционният съдия и бивш премиер на страната Филип Димитров.", "date": "2019.05.13", "title": "Представят биографията на Рейгън в Столичната библиотека"}
{"url": "https://www.faktor.bg/bg/articles/iznocat-na-balgapiya-doblizhava-14-miliapda-leva-za-papvite-3-mecetsa-na-2019-g", "text": "Бългapия e изнecлa пpoдyĸция зa EC нa cтoйнocт 6,334 милиapдa лeвa зa пepиoдa янyapи-фeвpyapи 2019 гoдинa, cтaвa яcнo oт дaнни нa Haциoнaлния cтaтиcтичecĸи инcтитyт. Toвa e pъcт oт 9,3% cпpямo cъщия пepиoд зa 2018 гoдинa. Ocнoвни тъpгoвcĸи пapтньopи нa Бългapия ca Гepмaния, Итaлия, Pyмъния, Гъpция, Фpaнция и Бeлгия. Te фopмиpaт  Πpeз фeвpyapи 2019 гoдинa изнocът зa EC ce e yвeличил cъc 17,4% cпpямo тoзи мeceц нa минaлaтa гoдинa и вeчe e 3,169 милиapдa лeвa, пише money.bg. B cpaвнeниe cъc cъщия пepиoд пpeз 2018 гoдинa нaй-гoлям pъcт имa в ceĸтopитe \"Mинepaлни гopивa, мacлa и пoдoбни пpoдyĸти\" - oт 95,4% и \"Бeзaлĸoxoлни и aлĸoxoлни нaпитĸи и тютюн\" - oт 38,8%. Дoĸaтo нaй-cepиoзнo нaмaлeниe нa изнeceнитe cтoĸи имa oт ceĸтopa нa \"Maзнини, мacлa и вocъци oт живoтинcĸи и pacтитeлeн пpoизxoд\" - oт 17,4%. Πoвишeниe имa и пpи внoca нa Бългapия зa янyapи и фeвpyapи нa нacтoящaтa гoдинa, ĸoeтo e c 1,4% cпpямo cъщия пepиoд нa минaлaтa, ĸaтo тoй вeчe възлизa нa 6,229 милиapдa лeвa. Haй-мнoгo cтoĸи ce внacят oт Гepмaния, Итaлия, Pyмъния, Гъpция и Иcпaния. Πpeз фeвpyapи 2019 гoдинa внocът нa Бългapия oт cтpaнитe oт блoĸa ce e yвeличил c 11,1% в cpaвнeниe c тoзи мeceц пpeз минaлaтa гoдинa. Bнacят ce нaй-мнoгo нaпитĸи и тютюнeви издeлия, a нaй-мaлĸo cтoĸи oт ceĸтopa нa \"Mинepaлни гopивa, мacлa и пoдoбни пpoдyĸти\". Bъншнoтъpгoвcĸoтo caлдo зa Бългapия c EC зa янyapи-фeвpyapи 2019 гoдинa e пoлoжитeлнo и e нa cтoйнocт 104,4 милиoнa лeвa. Зa пepиoдa янyapи-мapт 2019 гoдинa изнocът нa cтoĸи oт Бългapия зa тpeти cтpaни извън EC e нapacнaл c 13,4% cпpямo тeзи мeceци нa пpeдxoднaтa гoдинa и възлизa нa 4,330 милиapдa лeвa. Ocнoвнитe пapтньopи, зa ĸoитo Бългapия изнacя 51,4% oт пpoдyĸциятa cи, ca Typция, Kитaй, Cъpбия, CAЩ, Pycия и Peпyблиĸa Ceвepнa Maĸeдoния. Bнocът зa пъpвитe тpи мeceцa oт 2019 гoдинa бeлeжи pъcт oт 11,2% cпpямo тoзи пepиoд пpeз минaлaтa и e 5,506 милиapдa лeвa. Haй-гoлямo yвeличeниe нa внoca имa в ceĸтopитe \"Бeзaлĸoxoлни и aлĸoxoлни нaпитĸи и тютюн\" - 53,4% и \"Xpaни и живи живoтни\"- 25,7%. Bъншнoтъpгoвcĸoтo caлдo нa Бългapия c тpeти cтpaни зa мeceцитe янyapи, фeвpyapи и мapт e oтpицaтeлнo и e в paзмep нa 1,171 милиapдa лeвa. Зa пepиoдa янyapи - мapт 2019 гoдинa Бългapия изнacя cтoĸи зa Eвpoпeйcĸия cъюз и зa тpeти cтpaни  нa oбщa cтoйнocт 13,942 милиapдa лeвa, a внocът възлизa нa 15,253 милиapдa лeвa.", "date": "2019.05.13", "title": "Изнocът нa Бългapия дoближaвa 14 млpд. лeвa зa пъpвитe 3 мeceцa нa 2019 г."}
{"url": "https://www.faktor.bg/bg/articles/ikonomika/biznes/api-dava-na-bsp-palen-dostap-do-dokumentatsiyata-si", "text": "АПИ заявяват, че предоставят пълен достъп до исканите документи от народните представители на БСП. От там уточняват, че искането на 11 депутати от Парламентарната група на „БСП за България“ в 44-то Народно събрание е по Закона за достъп до обществена информация. Това стана ясно от отговор на Агенцията до Фокус във връзка с исканията на БСП за независима европейска лаборатория на магистрали и пътища у нас и предоставянето на информация за критериите и детайлите около строително-монтажните дейности на пътищата в България. \"То е за участъци от автомагистралите „Хемус“, „Струма“, „Тракия“, „Марица“, път I-1 и път II-18, част от които са изграждани през 80-те години на 20 век. В законоустановения срок на народните представители се предоставя изисканото огромно количество техническа документация, свързана с проектно решение в части „геология“, „геодезия“, „пътна“ и „технологичен ремонт“, по което са изпълнявани различните видове строително-монтажни работи, включително обяснителните записки, всички количествени сметки, детайли, пътна конструкция, допълнителни ведомости и приложения; рецептите на асфалтовите смеси на различните пластове; сертификатите за вложените материали; протоколите от проведените изпитвания на материалите по време на изпълнение на строително-монтажни работи; протоколите и актовете при приемане на извършените строително-монтажни работи и т. н.\", уточняват от Агенция „Пътна инфраструктура“. От АПИ допълват още, че въз основа на чл. 27, ал 1, т.2 и т. 3 от ЗДОИ народните представители ще могат да прегледат исканите документи, в периода между 30 май и 27 юни. \"От БСП не са отговори на АПИ кои пътни експерти и коя независима лицензирана лаборатория ще ангажират за извършване на инспекциите на пътните участъци\", се посочва още в отговора на Агенцията.", "date": "2019.05.13", "title": "АПИ дава на БСП пълен достъп до документацията си"}
{"url": "https://www.faktor.bg/bg/articles/radev-poiska-sreshta-s-shefa-na-vks-lozan-panov", "text": "На 14 май, вторник, от 14.30 часа президентът Румен Радев ще приеме на \"Дондуков\" 2 председателя на Върховния касационен съд Лозан Панов, съобщиха от президентския прессекретариат. Разговорът е част от поредица срещи, които държавният глава провежда с представители на съдебната и изпълнителната власт и на обществени организации във връзка с критериите за избор и правомощията на следващия главен прокурор.", "date": "2019.05.13", "title": "Радев покани на среща шефа на ВКС Лозан Панов"}
{"url": "https://www.faktor.bg/bg/articles/tsatsarov-konsultatsiite-pri-radev-za-glaven-prokuror-sa-pribarzan-protses", "text": "Консултациите за избор на следващ главен прокурор, които държавният глава Румен Радев започна днес в президентството, са подранили и са прибързан процес. Такова мнение е изразил главният прокурор Сотир Цацаров пред президента по време на срещата им, която продължи повече от час. Цацаров припомни, че процедурата за избор на нов главен прокурор трябва да бъде открита на 10 юли или най-късно на 10 септември. Теоретично изборът може да се проведе  в края на октомври или началото на ноември. Според Цацаров тези консултации са подранили. Срещата е преминала в спокоен и конструктивен дух, съобщи още главният прокурор. Той също така е подчертал, че консултациите не бива да се възприемат като опит за влияние, тъй като президентът няма участие в първия етап при избора на главен прокурор. Попитан за паметните бележки от срещата на тримата големи с еврочиновници, които бяха разсекретени от Висшия съдебен съвет миналата седмица и по-специално за критиките, които шефът на Върховния касационен съд Лозан Панов отправя към всички институции, Цацаров обясни, че не иска да ги коментира, като смята, че не бива да се влиза в междуинституционален, а още по-малко в междуличностен конфликт.", "date": "2019.05.13", "title": "Цацаров: Консултациите при Радев за главен прокурор са прибързан процес"}
{"url": "https://www.faktor.bg/bg/articles/ekaterina-zaharieva-1-5", "text": "Вицепремиерът и министър на външните работи Екатерина Захариева участва днес в Брюксел в срещата на министрите на външните работи от ЕС и техните колеги от шестте страни от Източното партньорство (ИП) – Армения, Азербайджан, Беларус, Грузия, Молдова и Украйна. Инициативата на ЕС и шестте му източни партньори, която стартира през 2009 г., отбелязва своята десета годишнина.  Дискусията в рамките на работната сесия на министерската среща се фокусира върху постигнатия напредък по прилагането на 20-те цели на Източно партньорство за 2020 г. Обща бе оценката, че е отбелязан добър напредък в области като икономика, търговия, малки и средни предприятия, свързаност, установяване на близки и уеднаквени тарифи за роуминг, безвизови пътувания, енергийна ефективност, контакти между хората и образование. В същото време са необходими още усилия в области като върховенство на закона, добро управление, борба срещу корупцията, изборно законодателство, независими медии. Неравномерен е напредъкът по правата и свободите на гражданското общество.  “През изминалите 10 години нашият общ проект – Източното партньорство – извървя дълъг път. Като дете, което се нуждае от помощта и подкрепата на родителите си, за да преодолява трудностите и да стане по-силно, нашето партньорство зависи от общите ни усилия”, заяви министър Екатерина Захариева. “С наближаването на 2020 г. е важно да се направи преглед на постигнатото досега по двайсетте цели, които сме си поставили. Особено ценим усилията за постигане на осезаеми резултати, които се отразяват пряко върху живота на гражданите на нашите страни”, отбеляза българският първи дипломат.  Екатерина Захариева даде практически пример за подкрепа, която България предоставя, чрез проекта на българския Дипломатически институт по енергийна дипломация в Украйна,  финансиран по линия на Българската помощ за сътрудничество за развитие и правителството на САЩ. Около 840 украински участници от 8 водещи университета в 6 града са се възползвали от проекта през периода 2017 – април 2019 г. България също така активно участва в изпълнението на различни проекти и предоставя финансова подкрепа под формата на официална помощ за развитие на Молдова, Грузия и Армения.  “Признавайки постигнатия досега напредък, трябва да подчертаем, че са необходими по-нататъшни усилия за постигане на устойчиви резултати във всички приоритетни области до 2020 г.”, подчерта министър Захариева. Реформите трябва да бъдат консолидирани в ключови сфери като независимост и ефективност на съдебната система, борба с корупцията, свободата на медиите, правата на човека, включително правата на лицата, принадлежащи към национални и други малцинства.", "date": "2019.05.13", "title": "Екатерина Захариева: Реализацията на проекта \"Източно партньорство\" зависи от общите ни усилия"}
{"url": "https://www.faktor.bg/bg/articles/osobenostisti-na-ruskis-lov-na-politsai-i-putinisti-video", "text": "Много странни неща започнаха да се случват в Русия от началото на тази година, коментират от предаването \"Безумный мир\" на руския Канал 24.  Подрастващите из цялата страна имат нов любим спорт. Те масово устройват лов на полицаи и ги бият здраво, но не само тях, а всеки представител на путинската власт, който им попадне. Подобни инциденти започнаха да се случват с удивителна честота.  Модата тръгна през февруари от Дагестан след масов бой на местни младежи със сътрудници на полицията.  Само след седмица подобен бой стана в Москва, а после избухнаха битки в повечето региони.  В столицата младежи дори пребиха подполковник от ФСБ, по-известно като КГБ. Нещо немислимо в миналото. В Москва случаите са десетки, казват руските журналисти. \"По-рано такива инциденти нямаше, а сега те се превърнаха в мода за руските ученици.  Почти всички те ненавиждат властите, прокурорите и полицията, която ги бие по митингите.  Избори в Русия няма, истински парламент също, честни съдилища никога не е имало. Свободната преса почти изчезна. Младите хора нямат никакъв шанс да се измъкнат от нищетата, в която живеят техните родители, защото добре може да живеят само хора, свързани с \"Единна Русия\"  . Това е  своеобразна диверсия срещу властта, \", коментират руските журналисти и допълват, че вече и обществото одобрява подобни прояви.", "date": "2019.05.13", "title": "Особености на руския лов на полицаи и путинисти (ВИДЕО)"}
{"url": "https://www.faktor.bg/bg/articles/ruski-medii-tramp-iska-sreshta-s-putin", "text": "По време на предстоящото посещение в черноморския курорт Сочи първият дипломат на Вашингтон Майк Помпео може да повдигне въпроса за среща между президентите на Руската федерация и САЩ – Владимир Путин и Доналд Тръмп. Съответната информация по-рано бе обявена от руския заместник-министър на външните работи Сергей Рябков, а впоследствие бе потвърдена и от източник на вестник „Коммерсант“ от кръговете на Държавния департамент на САЩ, пише \"Фокус\".  Съгласно думите му, американската страна вече е поискала преговори на високо равнище. По-рано във Вашингтон изключиха възможността за среща на двамата президенти преди завръщането в Украйна на моряците, задържани в Керченския проток при инцидента от миналата година.  Вашингтон обаче изобщо не е коментирал такава среща. На въпроса за РИА Новости дали ще бъде обсъдена възможна среща между двамата президенти в Япония по време на преговорите в Сочи, Сергей Рябков отговори: „Като тема, като сюжет, признавам - да\".  „Винаги сме казвали, че присъствието на лидери на събитието на подходящо ниво открива такава възможност. Но в миналото сме виждали как американската страна сама е зачерквала вече постигнатите споразумения и е променяла плановете си. Затова сега не бих предвидил никакво обсъждане на този или онзи въпрос, но хипотетично съществува такава перспектива”, обясни руският дипломат. Източникът на изданието, близък до външнополитическите кръгове във Вашингтон, поясни: „САЩ вече са говорили в полза на среща между двамата президенти и чакат отговор от руската страна“. В същото време той оценява вероятността за организиране на разговорите между Владимир Путин и Доналд Тръмп в Осака като „високо”. По думите на Сергей Рябков, руската страна би искала да „изясни дали американската администрация е готова да развие положителния тласък, който телефонният разговор на президентите от 3 май даде на двустранния диалог… Ние изхождаме от факта, че по всички важни теми - от контрола на въоръженията до Венецуела - ще има възможност да се говори в дълбочина. Разбира се, виждаме големи различия в позициите на нашите страни, но не драматизираме. Такива е имало, очевидно ще има и в бъдеще. Но най-важното е да се работи прагматично, не да се умножават проблемите, а поне да се преодолеят колкото е възможно повече от тях\". На 14 май в Сочи Майк Помпео ще се срещне с руския външен министър Сергей Лавров и ще бъде посрещнат от Владимир Путин, припомнят от редакцията.  Телефонният разговор на Доналд Тръмп с Владимир Путин от 3 май прекъсна едномесечна пауза в руско-американския диалог на най-високо равнище. След първата и досега единствената среща на върха в Хелзинки от миналия юли, имаше отстъпление в отношенията между двамата президенти. Втората им среща, насрочена за миналия ноември в кулоарите на форума на Г-20 в Аржентина, не се състоя заради инцидента в Керченския проток, по време на който руската страна задържа три кораба на украинския флот, а екипажите им бяха арестувани. В резултат президентът на САЩ отмени преговорите в Буенос Айрес. Една от основните теми на срещата помежду им трябваше да бъде бъдещето на системата за контрол на въоръженията. Според Сергей Рябков, ако по време на посещението на държавния секретар на САЩ Майк Помпео бъдат успешно направени стъпки към диалог в областта на контрола над въоръженията, това вече ще бъде постижение. „Разбира се, ако беше възможно да се очертаят конкретни стъпки за възобновяване на смислен и интензивен диалог в областта на контрола над въоръженията, това само по себе си би било важен резултат от посещението на държавния секретар в Сочи\", заяви той пред репортери. Няколко седмици преди неуспешната среща в Аржентина Москва предложи на Вашингтон обща декларация на високо равнище за предотвратяване на ядрената война и укрепване на стратегическата стабилност. Проектът на съответния документ беше прехвърлен на американската страна през октомври 2018 година. В него се казваше, че няма да има победители в ядрената война и никога не бива да бъде позволявано такава се отприщи. Подобни изявления бяха направени и по време на Студената война под Леонид Брежнев. Все още няма отговор от страна на САЩ на новата инициатива на Русия. В същото време американските власти подкрепиха приемането на ново ядрено споразумение с участието на Русия и Китай.", "date": "2019.05.13", "title": "Руски медии: Тръмп ще поиска среща с Путин"}
{"url": "https://www.faktor.bg/bg/articles/glavniyat-prokuror-denyat-e-mnogo-hubav-za-da-komentiram-lozan-panov", "text": "Главният прокурор Сотир Цацаров намекна, че шефът на Върховния касационен съд Лозан Панов не се срамува от доносите срещу държавните институции, които е изсипал пред емисарите на Еврокомисията, отговорни да пишат докладите по мониторинга ни. Това пролича от думите на самия Цацаров. \"Като прочетох паметните бележки, не ме хвана срам от това, което съм казал аз. Не ме карайте да коментирам други, но бъдете сигурни, че тези други не ги е срам от това, което са казали\", отсече главният прокурор. Цацаров припомни, че паметните бележки от срещите с пратениците на ЕК са публични на страницата на ВСС и обяви, че не желае да коментира казаното от Панов. \"Всичко, което мисля, аз съм го казал на представителите на мисията. Не мога да давам оценки на това, което Панов е казал. Всъщност, мога, но не искам по една проста причина - институционални конфликти не са необходими. Лични конфликти - още по-малко, макар че аз нито ги създавам, нито ги пренасям\", коментира Цацаров. \"Всеки е голям и зрял човек и отговаря за думите си - аз за моите, Панов - за неговите. Не ме карайте да коментирам Панов. Както казах - и днес денят е много хубав, за да се занимавам с него\", заяви Сотир Цацаров.", "date": "2019.05.13", "title": "Главният прокурор: Денят е много хубав, за да коментирам Лозан Панов, той отговаря за думите си"}
{"url": "https://www.faktor.bg/bg/articles/lavrov-ot-es-pritiskat-mayk-pompeo-da-otmeni-moskovskata-chast-ot-patuvaneto-mu-do-rusiya", "text": "Министърът на външните работи на Руската федерация Сергей Лавров разчита на откровен разговор с държавния секретар на САЩ Майк Помпео за Иран и се надява да получи разяснения за това как Вашингтон възнамерява да намери изход от кризата около Съвместния всеобхватен план за действие (СВПД) за ядрената програма на Техеран, предава РИА Новости. Преговорите между двамата дипломати ще се проведат в черноморския курорт Сочи във вторник, припомня \"Фокус\". „Знам, че днес в Брюксел се събират министрите на външните работи на Франция, Германия, Великобритания заедно с Върховния представител на ЕС по външните въпроси и политиката за сигурност Федерика Могерини. Знам, че там спешно, след като отмени московската част от пътуването му до Русия, отиде Майк Помпео. Очаквам, че европейците ще се придържат към това, което е записано в резолюцията на Съвета за сигурност на ООН, която одобри СВПД. Не се съмнявам, че те ще бъдат притискани в противоположната посока от Помпео\", заяви Лавров след разговори със своя колега от Китай Уан И.  „Утре, тук ще се опитаме да изясним с него (Помпео) как американците планират да излязат от тази криза, която е създадена от едностранните им решения. Разчитам на откровен разговор с моя колега утре\", подчерта първият дипломат на Москва.", "date": "2019.05.13", "title": "Лавров: От ЕС притискат Майк Помпео да отмени московската част от пътуването му до Русия"}
{"url": "https://www.faktor.bg/bg/articles/volen-siderov-evropa-e-chast-ot-evraziyskoto-prostranstvo", "text": "Европа е един полуостров от Евразия, тя не е самостоятелен континент. Европа е част от евразийското пространство и е много неправилно да казваш: \"Вие няма да си общувате с Русия, защото ние в момента така смятаме. Ние тука сме американците, част от американците, защото, ако питаш американците, 80 % от тях ще кажат, че трябва да има нормални отношения с Русия, както казват и българите. В българския и европейския парламент депутатите са представени неправилно, несъответстващо на мнението на народа. Това заяви лидерът на \"Атака\" Волен Сидеров в студиото на Лице в лице\" на Би Ти Ви. Той се увлече с твърдението, че България губи между 2 и 3 милиарда годишно от санкциите.  Една от първите ни каузи в европарламента е отменяне на санкциите срещу Русия, обясни Сидеров. Това и сами го знаем. Турските посланици винаги са се намесвали във вътрешните работи на България. За разлика от други случаи, властите сега се намесиха на най-високо ниво. Премиерът първо реагира, след което реагира и външно министерство. Това означава, че този път българската държава проявява рефлекс. Не са само турските посланици. Аз си спомням френски, холандски английски, американски как ходеха по студиата и обясняваха коя партия е хубава, коя е лоша, изтъкна Сидеров.  Тогава държавата не е реагирала, сега имало напредък. Той смята, че правителството ще изкара мандата си. Скандалите не могат да заместят идеите, не могат да заместят въпроса: \"Какво друго може да бъде управлението на България\".  Къде сте чули идеите на БСП? Всичко се върти около апартаменти и тераси, но там всички са омешани освен \"Атака\", обясни той.", "date": "2019.05.13", "title": "Волен Сидеров: Европа е част от евразийското пространство"}
{"url": "https://www.faktor.bg/bg/articles/gerb-sabira-aktiva-na-19-may-na-osnovnoto-si-predizborno-sabitie-v-arena-armeets", "text": "ПП ГЕРБ ще проведе основното си предизборно събитие на 19 май 2019 г. (неделя) в зала \"Арена Армеец\" в София. Специален гост на събитието ще бъде кандидатът на ЕНП за председател на следващата Европейска комисия Манфред Вебер. В предизборното събитие ще участват над 14 000 членове и симпатизанти на ГЕРБ от всички областни структури на партията в цялата страна, ръководството на ГЕРБ, народни представители, министри, общински съветници, кметове и председатели на общински съвети от ГЕРБ, както и кандидатите за евродепутати от листата на ГЕРБ и СДС. Началният час на събитието е 13.00 часа.", "date": "2019.05.13", "title": "ГЕРБ събира актива на 19 май на основното си предизборно събитие в \"Арена Армеец\""}
{"url": "https://www.faktor.bg/bg/articles/tihomir-bezlov-nepremereni-izkazvaniya-kato-tova-na-radev-za-folksvagen-mogat-da-dovedat-do-otkaz-na-investitora-da-vleze-v-balgariya", "text": "„Президентът Радев не прави нещо по-различно, отколкото президентът Плевнелиев по времето на кабинета „Орешарски“, или президентът Първанов по времето на кабинетите „Сакскобургготски“ и „Борисов 1“. Това е част от играта\". Това заяви пред БНР Тихомир Безлов от Центъра за изследване на демокрацията (ЦИД) по повод изказването на държавния глава, в което призова за задълбочаване на разследванията за офшорни сметки, имоти и фирми на политици, които действат чрез подставени лица. Безлов допусна, че Румен Радев е бил обвинен, че „не помага достатъчно и затова се опитва да направи повече, но в рамките на играта“. Безлов прогнозира в предаването „Нещо повече“ на програма „Хоризонт“, че до края на предизборната кампания за евровота ще има развитие на темата с офшорни сметки на политици. Според него избирателната активност на 26 май ще бъде много ниска. „При такива скандали на мач отиват само агитките“, коментира той. По темата за очакваната инвестиция от „Фолксваген“ и изказването на президента Радев Тихомир Безлов заяви: „Непремерени изказвания могат да доведат до опасността подобен шум да доведе до отказ на инвеститора да влезе в България“.", "date": "2019.05.13", "title": "Безлов: Непремерени изказвания като това на Радев за „Фолксваген“ могат да доведат до отказ на инвеститора да влезе в България"}
{"url": "https://www.faktor.bg/bg/articles/za-vtori-pat-otlozhiha-deloto-sreshtu-lekarya-obvinen-v-ubiystvoto-na-zhoro-plaha", "text": "За втори път се отложи разпоредителното заседание по делото срещу д-р Иван Димитров от Пловдив, обвинен в причиняване на смъртта на крадеца Жоро Джевизов при превишаване на пределите на неизбежна отбрана, предаде „24 часа”. Рентгенологът е привлечен към наказателна отговорност и за незаконно притежание на пистолет \"Валтер\" и 16 патрона. Заседанието трябваше да се състои в Пловдивския окръжен съд, но се провали заради заболяване на съдийката. Предишния път пък в залата не се яви жената на апаша, която е в чужбина и не е получила призовка.  \"Цяла година вече мина. Кога най-накрая ще тръгне това дело. Докторът уби сина ми като куче. Взе ми душата\", заяви майката на крадеца Златка Атанасова. Тя твърди, че след смъртта на Жоро се грижи за трите му деца - момчета на 1,5 г., 17 и 18 г. Майка им от 1 г. била зад граница и не се обаждала. Пред Съдебната палата днес дойдоха приятели на рентгенолога, които настояват той да бъде оправдан.", "date": "2019.05.13", "title": "За втори път отложиха делото срещу лекаря, обвинен в убийството на Жоро Плъха"}
{"url": "https://www.faktor.bg/bg/articles/osadiha-kmeta-na-septemvri-na-2-5-godini-zatvor", "text": "Окръжният съд в Пазарджик призна за виновен кмета на Община Септември Марин Рачев за укриване на данъци, предаде „Фокус”. Той получи присъда „лишаване от свобода” за срок от 2,5 години с 4-годишен изпитателен срок.  Според съдебния състав през периода 14 февруари 2005 - 5 април 2007 година в качеството си на едноличен търговец и при условията на продължаващо престъпление, Марин Рачев е избегнал плащането на данъци в особено големи размери - 118 923 лева. Освен това е посочил неверни данни в данъчните си декларации. Градоначалникът ще трябва да заплати и сумата  от 115 106 лева в едно със законовата лихва от 2006 година до сега, а също и разносkи по делото в размер на 6 034 лева. Присъдата може да се обжалва в 15-дневен срок пред Апелативен съд - Пловдив.", "date": "2019.05.13", "title": "Осъдиха кмета на Септември на 2,5 години затвор"}
{"url": "https://www.faktor.bg/bg/articles/obshtestvo/balgariya-e-sred-stranite-s-nay-niska-sredna-prodalzhitelnost-na-zhivota-na-naselenieto-v-es", "text": "Очакваната средна продължителност на предстоящия живот общо за населението на страната, изчислена за периода 2016 - 2018 г., е 74.8 години, като спрямо предходния период (2015 - 2017 г.) остава непроменена, съобщи Националният статистически институт. България заедно с Латвия (74.9 години) е сред страните с най-ниска средна продължителност на живота на населението в Европейския съюз, а с най-висока са Испания (83.4) и Италия (83.1 години). Различната смъртност при мъжете и жените, както и сред населението в градовете и селата, определят и различната средна продължителност на живота при тези категории население. Средната продължителност на живота при мъжете е 71.4 години, докато при жените е със 7 години по-висока - 78.4 години. За периода между 2008 и 2018 г. увеличението при мъжете е с 1.9 години, а при жените - с 1.8 години. Средната продължителност на живота на населението в градовете е с 2.9 години по-висока (75.7 години) отколкото на населението в селата (72.8 години). Спрямо 2008 г. за населението в градовете увеличението е с 2.3 години, а за населението в селата е с една година. За хората, достигнали възраст 65 навършени години, очакваната продължителност на живота е 16.1 години, като за мъжете и жените тя е съответно 14.1 и 17.8 години. За периодa 2008 - 2018 г. очакваната продължителност на живота на хората, навършили 65 години, се е увеличила с 1.2 години (0.9 за мъжете и 1.5 за жените). Очакваната продължителност на живота варира от 72.7 години в област Монтана до 76.6 години в областите София (столица) и Кърджали, като общо в осем области тя е над средната за страната. Жените живеят по-дълго от мъжете във всички области на страната, но най-голяма е разликата между двата пола в област Силистра (8.5 години), а най-малка - в областите София (столица) и Шумен (6 години).", "date": "2019.05.13", "title": "България е сред страните с най-ниска средна продължителност на живота на населението в ЕС"}
{"url": "https://www.faktor.bg/bg/articles/obshtestvo/zakon-i-red/balgariya-i-kazahstan-se-sporazumyaha-za-razmyana-na-osadeni", "text": "Осъдени в България може да бъдат предавани на Казахстан и обратното. Това стана ясно след като правосъдният министър Данаил Кирилов и генералният прокурор на Казахстан Гизат Нурдаулетов подписаха Договор за трансфер на осъдени лица между Република България и Република Казахстан, съобщиха от Министерството на правосъдието. Според договора, хората, осъдени на затвор, могат да изтърпят наказанието в тяхната държава по произход. Целта е да се постигне по-ефективно превъзпитание и социална рехабилитация на лишените от свобода. Договорът посочва централните органи, условията и процедурите по трансфера. В него са определени и необходимите документи, съгласията на осъдилата и изпълняващата държава, както и на осъденото лице, отказа от трансфер, въпросите за изпълнението на наказанието в изпълняващата държава, амнистията, помилването, както и въпроси за действието на договора. Според генералния прокурор на Казахстан Гизат Нурдаулетов българските правосъдни органи винаги могат да разчитат на пълно съдействие от тяхна страна. Подписаният Договор е изготвен в съответствие с установените международни стандарти за трансфер на осъдени лица и при отчитане на особеностите на националните правни системи на България и Казахстан. Подписаният днес договор бе определен от Кирилов и Нурдаулетов като добър финал на изграждане на системата от договори в сферата на правното сътрудничество по наказателни дела между двете страни. След подписването на договора имаше среща между главния прокурор Сотир Цацаров и генералния прокурор на Република Казахстан Гизат Нурдаулетов. Предмет на разговор между двамата бяха двустранното сътрудничество по наказателноправни въпроси, трансграничната престъпност и противодействие на тероризма. В момента между България и Казахстан са подписани и се прилагат сключените през 2014 г. Договор за правна помощ по наказателни дела и Договор за екстрадиция. Те създават условия за ефективно преследване и наказване на извършителите на престъпления.", "date": "2019.05.13", "title": "България и Казахстан се споразумяха за размяна на осъдени"}
{"url": "https://www.faktor.bg/bg/articles/obshtestvo/ulitsata/koshmar-v-panagyurishte-mazh-beshe-pregazen-ot-kolata-si", "text": "61-годишен мъж от Пловдив загина при пътен инцидент в неделя на изхода за Панагюрище, съобщават от Областната дирекция на МВР в Пазарджик. Мъжът е загубил управлението над колата, която напуснала пътното платно и се е преобърнала в страни от пътя. Той изпаднал от купето и бил смачкан от автомобила, пише \"Дарик\". Тялото е транспортирано за аутопсия в \"Съдебна медицина“-Пазарджик. Изясняват се обстоятелствата около инцидента.", "date": "2019.05.13", "title": "Кошмар в Панагюрище: Мъж беше прегазен от колата си"}
{"url": "https://www.faktor.bg/bg/articles/obshtestvo/ulitsata/naprezhenie-v-belozem-romi-iskat-vendeta-sreshtu-fermera-ubil-kradets-v-imota-si", "text": "Кръв за кръв ще има, заканиха се в ромската махала на Белозем, където е живял убитият Петър. Преди минути в селото се завърна Ангел Гаджев, който е бил заедно с Петър минути преди убийството. \"Не сме били във фермата на кипъреца. Бяхме в люцерната на два километра, когато той пристигна с джипа и ние с другия Ангел избягахме с каруците, а Петър остана. Видях как фермерът блъсна Петър и започна да прави кръгчета в люцерната, газейки го'', разказа Ангел, цитиран от \"Марица\"-Пловдив. 31-годишният Петър оставя сираче, 8-месечно бебе, а съпругата му е бременна в шестия месец. Майката на убития Петър - Фанка, е в шок от случилото се. \"По-добре да не излиза от затвора. Господ да го накаже, върна ми детето на парчета\", изплака майката. Както е известно, фермерът Димитакис Пирилис блъсна с джипа си Петър Гаджанов и го уби на място. Екшънът се разиграл в неделя около 1 часа. Според запознати ромите отишли да крадат от окосената люцерна на фермера. Той живее от 10 години в Болярино и има голяма кравеферма.", "date": "2019.05.13", "title": "Напрежение в Белозем: Роми искат вендета срещу фермера, убил крадец в имота си"}
{"url": "https://www.faktor.bg/bg/articles/povdignaha-obvinenie-na-biznesmena-pregazil-kradets-v-bolyarino", "text": "В село Болярино има засилено полицейско присъствие след инцидент, при който бизнесмен от селото прегази с товарен автомобил крадец във фермата си, съобщиха от МВР-Пловдив. На 60-годишния бизнесмен, който е кипърски гражданин, е повдигнато обвинение за умишлено престъпление, съобщиха от Окръжната прокуратура в Пловдив, предаде БГНЕС. Три буса жандармеристи пазят фермата на кипъреца, тъй като местни роми от Болярино заплашват, че ще я запалят. Инцидентът е станал около полунощ на 11 май. Трима мъже от село Белозем навлезли в имота на кипъреца Димитракис Спирилис и при опит да откраднат животни или люцерна били забелязани от собственика. Той ги подгонил с товарния си автомобил, като тримата побегнали в различни посоки. Настигайки единия от крадците, Спирилис го блъснал. 30-годишният мъж от ромски произход издъхнал на място. Бизнесменът е в ареста за срок от 72 часа, а ако обвиненията срещу него се докажат, го грозят от 10 до 20 години затвор. Димитакис Спирилис е обиран неведнъж от крадци, а преди три години е бил подпален и неговият дом. Ромите неколкократно са осъждани за кражби. Убитият е излязъл от затвора през 2017 година, като има 14 присъди за кражби, а една е била именно в имота на кипърския бизнесмен. Разследването по случая продължава.", "date": "2019.05.13", "title": "Повдигнаха обвинение на бизнесмена, прегазил крадец в Болярино"}
{"url": "https://www.faktor.bg/bg/articles/tri-zhertvi-na-tezhka-katastrofa-pri-koyato-kamion-pomete-bmw", "text": "Тежка катастрофа с две жертви е станала след полунощ край село Цалапица. Камион с марка \"Скания\" се е движил на заден ход, при което се е блъснал в лек автомобил с марка \"BMW\". Инцидентът е станал на пътя Пловдив-Пазарджик около 02:00 часа.  На място са загинали 32-годишният водач на колата и 23-годишен пътник. В тежко състояние в болница е откаран друг младеж, на 22 години, но въпреки усилията на лекарите е починал. И тримата млади мъже са от Пазарджик. Камионът управлявал 45-годишен мъж. Няма данни за употреба на алкохол и наркотични вещества. Причините за катастрофата все още се изясняват.", "date": "2019.05.13", "title": "Три жертви на тежка катастрофа, при която камион помете BMW"}
{"url": "https://www.faktor.bg/bg/articles/spetsoperatsiya-na-vhoda-na-blagoevgrad", "text": "Специализирана полицейска операция се провежда на ГП Е-79 на входа на Благоевград. Спрян е лек автомобил БМВ със софийска регистрация, предаде БГНЕС. Акцията започна към 16.15 ч. при кв. \"Струмско\", в 17 ч. започнаха процесуално-следствени действия, извършвани от криминалисти. От МВР заявиха, че има акция, но по нея все още се работи. По неофициална информация става дума за арест на автокрадци. Съпричастността на пътуващите в автомобила към серията от автокражби на територията на област Благоевград се изяснява. Няколко кражби на леки автомобили, предимно от марката „Тойота“, бяха извършени през последните 20-на дни в Банско и Благоевград.", "date": "2019.05.13", "title": "Спецоперация на входа на Благоевград - криминалисти погнаха автокрадци"}
{"url": "https://www.faktor.bg/bg/articles/politika/hlyab-i-pasti/bsp-protyaga-raka-kam-vlastta-losh-stsenariy-sled-nego-idvat-tezhki-dni-za-balgariya", "text": "До изборите за Европейски парламент остават по-малко от две седмици. Затова и си мисля, че е време да споделя своите лични впечатления от предизборната кампания.  Обиколих доста градове. Навсякъде кандидатите на СДС и ГЕРБ бяхме посрещани сърдечно. Залите – обикновено най-големите в съответния град, бяха препълнени. А това ми припомни първите години на демокрацията, морето от сини знамена и незабравимата песен: „Не щеме комунизъм, долу БКП!”  Както някога, така и сега преди политическото говорене, организаторите бяха предвидили музикална прелюдия. Но по-важното е, че абсолютно навсякъде гражданите слушаха  много внимателно това, което кандидатите за евродепутати на ГЕРБ и СДС споделяхме с тях и разяснявахме. А необходимост от разяснения има, защото в редица национални медии практически отсъства темата за важността на тези европейски избори. Противниците на Европа успяха   в долнопробна клюкарница. Просташкият тон се зададе от БСП, но бързо го подхванаха и други партии и кандидати. Най-вероятно така ще продължи и до деня на изборите. Затова и си оставата прав Алеко Константинов: „европейци сме ние, ама все не сме дотам”.    Гражданите приемат с аплодисменти моите политически тези. Предполагам, че го правят, защото откриват в моите думи своите мисли. Не спестявам истината, че на тези избори Българската социалистическа партия е не просто наш политически противник, но тя е противник на България, на интересите на България. Опитвам се да разбера хората, които се страхуват от агресията и наглостта, които проявява БСП в стремежа си на всяка цена да се докопа до успех. Дори деликатната, винаги толерантна и дипломатична Мария Габриел –еврокомисар и водач на нашата листа № 12, обърна внимание на това, че е необходимо ние българите да преодолеем поне на тези евроизбори езика на омразата, на конфронтацията. Защото става дума за европейски избори, а не за местни такива. Става дума, че трябва да изпратим в европарламента представители, които да могат да постигат разбирателство, да отстояват заедно позиции в интерес на България и на Европа. Но е факт, че повечето партии, а и индивидуални кандидати, гледат на евроизборите като на катапулт, който би ги изстрелял  в по-висока орбита на предстоящите през есента местни избори.  Останалите участници в тях си поставят минималистични, а някои и нищожни цели. Тяхната предизборна гюрюлтия не цели победата, а се свежда до това да имат поне един евродепутат, а някои имам чувството, че биха били „щастливи” и от половин такъв. Ясно е, че ще пропилеят гласове на избиратели. Но явно това е планът им да помогнат на БСП.  Никога не е било добре за България, когато БСП е печелила избори. Тази ми позиция е отговор и на въпроса защо съм кандидат на СДС в общата листа с ПП „ГЕРБ”. Защото само това политическо обединение е в състояние да победи на тези избори БСП и да ги откаже от мерака им да предизвикат пореден хаос в страната. Защото стана традиция след изборна победа на БСП държавата ни да  пропада. Няма нито един разумен аргумент, който би ме убедил, че при ново социалистическо правителство у нас няма да ни сполети отново трагедия. Затова и мой граждански дълг е да предупредя още сега за тази опасност. Не искам още  едно поколение да трамбова жълтите павета скандирайки: „Не щеме комунизъм, „Долу БСП”!  Днес БСП все повече се афишира като   а това означава, че е противник на българските национални интереси. А тези наши интереси са добре известни – България да бъде достоен и авторитетен член на своето европейско семейство, да бъдем и достоен член на НАТО. Защото само така можем да бъдем успешна държава. Който не вярва нека сам си направи справка дали са цъфнали и вързали онези държави от бившия „съветски лагер”, които не са членове на ЕС и на НАТО.  И на първо място, докъде се е докарала самата Русия или съседката ѝ Беларус. Факт е, че руснаци днес се натискат да живеят в България, а не българи в Русия,  именно защото нашата държава е член на ЕС и на НАТО.  Много десни избиратели са възмутени от факта, че на тези избори се явяват партии и коалиции, които се афишират като десни и дори демократични, но чрез кампанията която водят срещу ПП „ГЕРБ” и СДС, практически помагат на БСП да осъществи своите цели. Те подпомагат и ДПС, защото е ясно, че ДПС е винаги сигурен политически партньор на БСП за евентуално управление. Всъщност именно десни избиратели ми обърнаха внимание на факта, че когато в 43-то Народно събрание Реформаторският блок (СДС, ДСБ, ДБГ) бе част от управляващото мнозинство заедно с ПП „ГЕРБ”, то социалистите имаха само 39 народни представители. Но след като част от „реформаторите” предприеха атака срещу ПП „ГЕРБ”, а по-късно формираха коалицията „Нова република”, която междувременно яко дим изчезна, то в настоящето 44-то Народно събрание БСП вече има двойно повече народни представители. Излиза така, че атаката срещу ПП „ГЕРБ” тогава практически е усилила позициите и то двойно на БСП. И не случайно на тези евроизбори социалистите очакват, че новата атака срещу ПП „ГЕРБ” и СДС, ще направи немислимото доскоро за тях възможно – да стигнат до властта.  Но защо обръщам внимание на този аспект от предизборната кампания. Защото това е проблем, който реално, извън медийната пропаганда у нас, реално тревожи всички десни хора в България. Защото българското дясно се създаде, за да се противопостави на сценария на БКП да пробута БСП като нормална демократична партия. За съжаление имаше политици демократи, които вярваха, че е възможно БСП наистина да стане нормална демократична партия и да подкрепи реално демократичните промени у нас. Пред мен, малко преди да си отиде от живота, д-р Ж.Желев призна, че това е била една от най-големите му политически заблуди.  А съвсем наскоро друг бивш лидер на СДС – Иван Костов, си призна, че неговата политическа теза за „национално съгласие”, изразила се в отказ от декомунизация и лустрация, е „политическа грешка”. Но направи това признание след близо 20 години! Но дали бе „грешка” или по-скоро бе напълно съзнателно и целенасочено политическо бездействие, част от Сценария? Защото как така се случи, че точно тези, които трябваше да бъдат лустрирани получиха при прехода най-големите финансови и икономически възможности. „Случайности” в политиката няма. Случайно можеш да се спънеш на улицата, но не и да продадеш „Нефтохим” на „когото трябва”. На противопоставянето на този Сценарий, който сега отново ни се пробутва уж от „десни” политици, сценарий който тласка отново към властта БСП, съм посветил книга с показателното заглавие „Да нарушим Сценария!”. Написаното в нея е от 90-те години. Защото младите може и да не знаят, но по-възрастните отлично помнят, че всяко идване на власт на БСП, независимо с какви обещания е придружавано,  е водило неизбежно до катастрофални икономически и финансови последици за страната, до безправие и тотално несоъбразяване със законите. Затова и в моето публично говорене в предизборната кампания, не пропускам да припомня, че БСП е наследник на престъпната организация БКП, която създаде и десетилетия крепеше престъпен режим. Законът твърди същото. Днес   От изказванията им става ясно, че те са противници на обединена Европа, на интеграционните процеси в Европа и обслужват единствено днешната политика на Кремъл за разделение и конфронтация между страните членки на ЕС. Именно Руската федерация е тази, която днес подкрепя крайни националистически и леви партии в Европа. Подкрепя ги идейно и финансово. И води хибридна война срещу  нашия европейски свят.  От разменените мнения, от зададените ми въпроси, разбрах, че за мен ще гласуват само дясно мислещи хора, антикомунисти, т.е. такива, които не искат да допуснат до съзнанието си мисълта, че БСП може да се върне на власт. Моите избиратели искат повече Европа в България, искат европейски правила и правосъдие, те споделят гражданските европейски ценности, настояват за повече солидарност между европейските народи.  Приемам за нормално, че кандидатите за евродепутати от ПП „ГЕРБ” винаги напомнят за успешното председателство на България на Съвета на ЕС, за реализираните инфраструктурни проекти, за направените инвестиции в отделните региони на страната. Те имат основание да твърдят, че при тяхното управление европейската промяна в България е придобила видимост, т.е. не е само на думи, както винаги е било при управленията на БСП. От своя страна аз и колегата ми от СДС Илия Лазаров, припомняме, че СДС бе политическата сила, която постави „композицията” на България на правилния коловоз отвел ни към ЕС и НАТО. Лазаров винаги обръща внимание, че днес в листата за евродепутати на БСП е Румен Гечев – един от основните съсипници на България при бесепарското управление на Жан Виденов. Тогава той бе вицепремиер и министър на икономиката, като икономическата му политика бе катастрофална, т.е. сравнима с тази днес на венецуелския путинист Николас Мадуро. Впрочем, българската евроинтеграция започна с подписването на Споразумението за асоцииране на България с ЕС, което се случи когато бях председател на 36-то Народно събрание. И пак тогава бе подписан рамковият документ, с който България се присъедини към програмата „Партньорство за мир“ на НАТО.  С недоумение слушам как кандидати за евродепутати от други партии манипулират гражданите като им обещават едва ли не да станат зрители на пехливански борби в Европарламента. Билбордове и плакати на един такъв „пехливанин” са заляли България. Тоя номер в Европарламента не минава. Затова и смятам, че не случайно председателят на ЕНП Жозеф Дол призова за единство десните и дясноцентристките партии у нас. Защото в ЕНП усещат   СДС и ГЕРБ се вслушаха в този разумен глас, макар и да стартират на тези евроизбори от различни  изходни позиции – ГЕРБ като управляваща политическа сила, с шестима евродепутати в семейството на ЕНП, с еврокомисар –г-жа Мария Габриел, а СДС – като извънпарламентарна политическа сила, но също член на ЕНП.   От разговорите, които проведох останах с впечатлението, че все повече хора разбират опасността от настъплението на националните радикализми, които вещаят изолация и  конфронтация на България с други старни от ЕС. Защото е добре известно, че няма националистическа солидарност. Всеки национализъм е „коза на свой крак”. Всеки „свой” национализъм враждува с „чуждия” национализъм. И когато радикално се сблъскат европейските национализми неизбежно следва война. Това  ни демонстрира ХХ век. Той бе век на „националните държави”, на  „отечествата”. Резултатът бе над 100 милиона унищожени европейски граждани. Днес лозунгът за Европа на „нациите”, на „отечествата”, ни връща към този кошмарен свят. А в Русия вече подготвят и децата за пушечно месо в новите националистически войни. Като демократ и десен политик  аз защитавам позиците на ЕНП. Защитавам евроатлантизма. Защото съм убеден привърженик на политиката на   във всички сфери. И защото разбирам бъдещата политика на сигурност в Европа като неразделна от политиката на Североатлантическия алианс. България не може да има успешно развитие без членството си в ЕС, както и не може да има национална сигурност без членството си в НАТО. Това е моето послание на тези европейски избори.  Това съм аз, кандидатът на СДС за евродепутат под №106  в бюлетината с № 12.  Черногледството у нас е национална болест. Лоша дума никога няма да кажа срещу колеги с които някога сме били заедно в СДС. Макар да виждам как някои от тях положиха „героични” усилия да разрушат дома, който бяхме съградили, за да си постоят  свои партийни колиби. Истината е, че партиите могат да реализират своите програми и идеи само, ако са парламентарно представени и ако участват в управлението на страната. В повечето европейски държави управляват партийни коалиции. Това е въпрос на  политическа култура, а и така се реализират повече идеи и програми, осъществяват се повече реформи. За съжаление у нас има „десничари” с комунистически бръмбари в главите. На тях още им се привиждат революции, вземане на „цялата власт”, борба срещу „всички”. Навсякъде в страната срещнах седесари, които недоумяват защо не можем заедно с ПП „ГЕРБ” да управляваме, но сме съгласни заедно с ПП „ГЕРБ” да стоим в опозиция. Както впрочем и стояхме, и дори заедно трамбовахме в София „жълтите павета” при управлението на БСП с премиер Пламен Орешарски.  Първо, каза ми той,  трябвало да падне от власт ПП „ГЕРБ”, след което ще има предсрочни парламентарни избори. На тях било възможно БСП, подкрепена от  ДПС и от някаква неродена още партия на президента Радев, да дойде на власт. И след това от „Демократична България” щели да бъдат заедно с ГЕРБ опозиция на БСП и да свалят социалистите от власт. „Велик” сценарий, няма що? Политическо салтомортале, в резултат  на което България ще загуби ценно време и със сигурност ще тръгне на заден ход.  А може би това е и целта? Изслушах го, защото политиката ме е научила да изслушвам всякакви глупости. Но отново обръщам внимание, че на предстоящите избори основният сблъсък ще бъде между ГЕРБ и СДС от една страна и  БСП – от друга. Така е и според социологическите проучвания. Факт е, че останалите партии, коалиции и индивидуални кандидати, нямат за цел победата на тези избори. Техните цели, както вече обърнах внимание са дребнави. Поведението им издава партиен егоизъм и нарцисизъм. То помага на БСП. Не бих искал да е така, затова и реших да участвам на тези избори. А мястото ми в листата е такова – шеста позиция (№106 в бюлетина № 12),  че ако бъда избран за евродепутат това ще означава, че сме постигнали победа. Ако не бъда избран то това ще означава, че БСП е вече на крачка от властта в България. Лош сценарий, след който ще следват лоши дни за България. Но аз все още продължавам да вярвам в добрите дни за отечеството ми.", "date": "2019.05.13", "title": "БСП протяга ръка към властта - лош сценарий, след него идват тежки дни за България"}
{"url": "https://www.faktor.bg/bg/articles/naprezhenie-v-persiyskiya-zaliv-atakuvat-iranski-petrolni-tankeri", "text": "Иран в понеделник нарече \"тревожни” информациите за атаки срещу кораби в Персийския залив, след като ОАЕ и Саудитска Арабия обявиха, че няколко техни кораба, включително петролни танкери, са били повредени при саботажи от неизяснени вредители край крайбрежието на емирствата.. \"Инцидентите в Оманското море са тревожни и непростими\", заяви говорителят на иранското външно министерство Абас Мусави в изявление на английски език на уебсайта на министерството, призовавайки за разследване на атаките и предупреждавайки за \"авантюризма\" на чуждестранни играчи, целящи нарушаване на морската сигурност. Още новини от света ще намерите тук Той отправи предупреждение срещу всяка \"конспирация, организирана от злонамерени сили\", която да наруши стабилността и сигурността в ключовия регион.  Беше съобщено, че два саудитски петролни танкера били атакувани край бреговете на Обединените арабски емирства, според официалната Саудитска агенция, която цитира саудитското Министерство на енергетиката. \"Два саудитски петролни танкера са станали обект на саботаж в изключителната икономическа зона на Обединените арабски емирства, край бреговете на емирство Фуджейра, докато били на път през Персийския залив“, съобщава агенцията като цитира министъра на енергетиката Халид ал-Фалих. Единият от танкерите е пътувал натоварен със саудитски петрол от пристанището Рас Танура за САЩ. При нападението той е получил значителни щети. Няма жертви и пострадали сред екипажа. Не е настъпил и петролен разлив, въпреки големите повреди по структурата и на двата танкера. В неделя стана ясно, че други четири търговски плавателни съда, плаващи под различен флаг, са станали жертва на подобни саботажи край бреговете на Фуджейра. Британският външен министър Джереми Хънт направи официално предупреждение за опасностите от конфликта, избухнал \"случайно\" в Персийския залив, с оглед на покачилото се напрежение между Съединените щати и Иран, заклет враг и съперник на С. Арабия и Израел. Саудитска Арабия съобщи по-рано, че два от петролните й танкери са повредени в \"саботажни атаки\" в Персийския залив, като старият й съперник Иран призова за разследване и предупреждение за \"авантюризъм\" от страна на чуждестранни играчи с цел нарушаване на морската сигурност. Регионът вече е на ръба на конфликта заради сблъсъка между Вашингтон и Техеран във връзка с ядрената сделка с Иран и Хънт заяви, че ще сподели притесненията на Великобритания с държавния секретар на САЩ Майк Помпео в Брюксел днес. \"Много сме притеснени за риска от конфликт, заради случили се по случайност събития, които биха довели до ескалация, нежелана от двете страни\", каза Хънт, пристигайки на среща на външните министри от ЕС. \"Мисля, че това, от което се нуждаем, е период на спокойствие, за да се уверим, че всеки разбира какво мисли другата страна и най-вече трябва да бъдем сигурни, че няма да върнем Иран от пътя на ядреното разоръжаване. Защото ако Иран стане ядрена сила е вероятно и неговите съседи да пожелаят да станат ядрени сили. Това вече е най-нестабилният регион в света и ще бъде огромна стъпка в погрешна посока\", каза Хънт. ОАЕ заявиха в неделя, че четири търговски плавателни съда от различни националности са били обект на саботажи в емирата Фуджайра. Официални лица от ОАЕ така и не поясниха точно какви са последиците от \"саботажа\" срещу корабите или кой може да стои зад това.  Нагнетяването на напрежението в региона става след като САЩ предупреди за готвени атаки срещу морския трафик от страна на \"Иран или неговите агенти\". Американците пратиха в Персийския залив малък флот, начело със самолетоносач и бомбардировачи B-52, за да контрира \"заплахи от Техеран\".   Напрежението се покачи след като президентът на САЩ Тръмп изтегли страната си от сключения през 2015 г. ядрен договор между Иран и световните сили, и наложи икономически санкции срещу Техеран, което влоши положението на иранската икономика.", "date": "2019.05.13", "title": "Напрежение в Персийския залив: Атакуват ирански петролни танкери"}
{"url": "https://www.faktor.bg/bg/articles/novini/svyat/avstriyskiyat-kantsler-es-da-ne-ni-uchi-kak-se-pravi-shnitsel", "text": "Австрийският канцлер Себастиан Курц поиска днес 1000 европейски регулации да бъдат отменени или поне правото за регулиране на тези области да бъде предоставено на държавите членки. Той направи това само две седмици преди изборите за Европейски парламент, предаде ДПА. Хората в Европа искат отговори от ЕС на въпросите за сигурността, охраната на външните граници и климатичните промени е казал Курц в изявлението си, което беше разпространено от австрийската осведомителна агенция АПА.  \"Но никой не се нуждае от европейски изисквания например за приготвянето на шницел и пържени картофи\", посочва той. В изказването си Курц говори също за \"регулаторно безумие\" и \"покровителствено отношение\" на Брюксел. Австрийският канцлер отдавна иска ЕС да бъде реформиран, а в предизборната програма на десноцетристката му Австрийска народна партия промените в съюза заемат челно място сред приоритетите й, отбелязва ДПА.", "date": "2019.05.13", "title": "Австрийският канцлер: ЕС да не ни учи как се прави шницел"}
{"url": "https://www.faktor.bg/bg/articles/ibrahim-karahasan-chanar-nikade-v-izkazvaneto-na-turskiya-poslanik-ne-stava-vapros-za-zadalzhitelno-izuchavane-na-turski-ezik", "text": "\"Смятам, че никъде в изказването на турския посланик не става въпрос за задължително изучаване на турски език. Изучаването на турски език в България е чувствителна тема и някои политици си направиха пиар\". Това заяви пред БНР историкът и писател Ибрахим Карахасан-Чънар.  \"Вероятно и съветниците на посланик Хасан Улусой не са му дали съвети за процесите, които се случват в България\", добави той по повод думите на дипломата по време на откриването на нов завод в Кърджали, че българската държава трябва да насърчава изучаването на турски език, за да привлече повече турски инвестиции.  \"Турция е трети поред търговски партньор на България, а стокообменът между двете страни възлиза на 5 млрд. долара. Нормално е турските фирми да изискват, по някакъв начин, владеене на турски език\", добави той в предаването \"12+3\" на програма \"Хоризонт\" и уточни, че това ще е за улесняване на комуникацията с турския бизнес. Според него думите на турския посланик не са съзнателна провокация. \"Отношенията между правителствата на България и Турция са добри и добросъседски\", каза още той.", "date": "2019.05.13", "title": "Ибрахим Карахасан-Чънар: В изказването на турския посланик не става въпрос за задължително изучаване на турски език"}
{"url": "https://www.faktor.bg/bg/articles/vanshno-sled-sreshtata-s-ulusoy-poslanikat-obyasni-che-mediite-pogreshno-sa-interpretirali-dumite-mu", "text": "Посланикът на Република Турция заяви, че думите му са били погрешно интерпретирани от медиите. Това съобщиха от пресцентъра на Министерството на външните работи. По разпореждане на вицепремиера и министър на външните работи Екатерина Захариева посланикът на Република Турция в Република България Хасан Улусой бе извикан днес в Министерството на външните работи от директора на Дирекция „Югоизточна Европа“ Деян Катрачев, за да обясни изказването си от 11 май 2019 г., в което призовава между другото българските власти да насърчат изучаването на турски език като предпоставка за увеличаване на турските инвестиции в страната.  Пред посланика беше изразена позицията, че изказването му е политически неприемливо и не отговаря на очакванията на българската страна за поддържане на приятелски и добросъседски отношения. Беше подчертано, че турските инвестиции в България не могат да бъдат обвързвани по никакъв начин с изучаването на турски език, а следва да се основават на икономическа логика. Изтъкнато беше, че турските инвеститори следва да се съобразяват с официалния език в България и по-подходящо би било те да подкрепят подготовката на кадри, владеещи български език. В същото време в България изучаването на чужди езици е въпрос на свободен избор на всеки български гражданин, а условията за това са налице.  Бяха изразени очакванията на България турската страна да се придържа към фундаменталните принципи на които се базират двустранните ни отношения, а именно добросъседство, равнопоставеност, взаимно уважение и ненамеса във вътрешните работи. Посланикът на Република Турция от своя страна заяви, че думите му са били погрешно интерпретирани от медиите. Предостави текста на своето изказване, като обясни, че не е отправял препоръки за задължително изучаване на турски език от страна на българските граждани. Посланик Улусой заяви, че турската страна няма намерение да се намесва по какъвто и да е начин във вътрешната политика на Република България, а в дейността си той се ръководи изцяло от целта да развива приятелските и взаимноизгодни отношения с България.", "date": "2019.05.13", "title": "Външно след срещата с Улусой: Посланикът обясни, че медиите погрешно са интерпретирали думите му"}
{"url": "https://www.faktor.bg/bg/articles/tramp-kitay-ne-tryabva-da-otmashtava-samo-shte-se-vloshi-situatsiyata", "text": "Държавният глава на САЩ Доналд Тръмп предупреди Китай да не предприема ответни мерки срещу новите американски мита, предава AFP, като припомня, че Вашингтон повиши тарифите от 10% на 25% за внос на стойност 200 млрд. долара. „Китай не трябва да отмъщава - само ще се влоши ситуацията!\", предупреди Тръмп в съобщение, публикувано в социалната мрежа „Туитър“. Тарифите бяха наложени миналия петък, след като двудневните разговори за разрешаване на търговския спор приключиха без сделка. Преговорите обаче ще продължат, припомня агенция \"Фокус\".", "date": "2019.05.13", "title": "Тръмп: Китай не трябва да отмъщава - само ще се влоши ситуацията!"}
{"url": "https://www.faktor.bg/bg/articles/tsik-dva-pati-nakaza-mareshki-po-signali-na-vmro", "text": "Централната избирателна комисия наложи два акта на Веселин Марешки за нарушаване на изборните правила по сигнали на ВМРО, съобщиха от ЦИК. По жалба от ПП „ВМРО – Българско национално движение“ чрез пълномощника Красимир Запрянов, упълномощен от представляващия партията Красимир Каракачанов се сезира Комисията за извършено нарушение от Веселин Марешки като представляващ коалиция „Воля– Българските Родолюбци“. От ВМРО посочват, че на 7 май 2019 г. в интервю, излъчено по БНТ  и в интервю  за Би Ти Ви лидерът на \"Воля\" е използвал неприемливи думи и квалификации, както срещу ПП „ВМРО – Българско национално движение“, така и персонално срещу представляващия партията Красимир Каракачанов и кандидата за евродепутат Димитър Шивиков, издигнат в кандидатската листа на партията. По БНТ Марешки нарича Красимир Каракачанов „шкембе войвода“, „Краси – пет тераси“ и „гастрольорът във военното министерство“. Кандидатите на ПП „ВМРО – Българско национално движение“ са наречени „политически измамници“ и „тотално деградирали типове“. В интервюто по Би Ти Ви, в предаването „Лице в лице“ се изрича следното изречение: „Не мога да приема, че човек от листата на ВМРО, пък бил той Шивиков, Джамбазки или някой друг изрод ...“. Към Димитър Шивиков са отправени персонални нападки и обиди, целящи уронването на честта и доброто име на кандидата – използват се изрази като: „прехвален генерал“ и „псевдогенерал“. По негов адрес се изричат и следните думи: „Не разбира от знаците на българската армия, но явно много добре разбира от финикийските знаци на Красимир Каракачанов“. ЦИК установява нарушение на забраната за използване на агитационни материали, които накърняват добрите нрави, честта и доброто име на кандидатите и опълномощава председателя на ЦИК да състави акт за установените нарушения на Веселин Найденов Марешки. Вторият сигнал на патриотите на Красимир Карачаканов е за това, че е нарушил правилата за провеждане на предизборната кампания като от партията са разпространили материали – брошура със заглавие „Аптеки Марешки“, като под заглавието е изписан текст „Веселин Марешки: Да изберем български родолюбци, вместо депутати – безродници“). Твърди се, че брошурата представлява търговска реклама, с която се извършват политически внушения, което представлява нарушение на разпоредбата на чл. 192 ИК. В сигнала е посочено, че в търговските обекти на аптеки „Марешки“ и бензиностанции „VM Petroleum“се издават фискални бонове, като на гърба на всеки от тях е изписано „ВОЛЯ“ и отдолу „проект на Веселин Марешки“. Към сигнала са приложени брошура, копия и оригинал на фискални бонове и снимков материал от разпространяваните брошури. Според ЦИК в касовите бележки не се съдържа предизборна агитация, но в разпространените брошури в тираж 300 000 бр.  не се съдържа информация, че купуването и продаването на гласове е престъпление. Затова Комисията наказва с акт Марешки и забранява разпространението на брошурите. Решението в частта, с която се постановява спиране на разпространението на 300 000 броя брошури подлежи на обжалване пред Върховния административен съд чрез Централната избирателна комисия в тридневен срок от обявяването му.", "date": "2019.05.13", "title": "ЦИК два пъти наказа Марешки по сигнали на ВМРО"}
{"url": "https://www.faktor.bg/bg/articles/bryuksel-otnovo-skastri-rumaniya-zaradi-varhovenstvoto-na-zakona", "text": "Европейската комисия заплаши днес открито Румъния със задействането на чл. 7 от договора за ЕС, ако Букурещ не предприеме очакваните стъпки по въпроса с върховенството на закона, съобщава БТА. Говорител на комисията потвърди, че миналия петък до румънските власти е било изпратено писмо, в което са посочени недостатъците и необходимите мерки за възстановяване на доверието. Говорителят отбеляза, че изпращането на писмото е било решено от еврокомисарите още през април. Сред въпросите, които пораждат загрижеността на ЕК, говорителят посочи върховенството на закона, намесата в независимостта на съдебната система, борбата с корупцията, защитата на средствата от ЕС, осигуряването на безнаказаност за извършени престъпления. Подготвяните нови законодателни промени ще нанесат допълнителни вреди на законността, посочи говорителят.  По неговите думи, ако Румъния не предприеме очакваните от ЕК действия, или ако приеме допълнителни законодателни промени в ущърб на законността, комисията ще задейства незабавно чл. 7 и ще прекрати механизма за наблюдение, прилаган за страната от 2007 г. насам. ЕК си запазва правото и няма да се поколебае да открие нови наказателни процедури срещу Букурещ, за каквото е необходимо, добави говорителят. Той отбеляза, че ЕК остава готова за конструктивен диалог с Румъния, както и готова да работи за по-силна Румъния. Прилагането на чл. 7 може да доведе до налагането на политически санкции и отмяна на правото на глас в Европейския съвет.", "date": "2019.05.13", "title": "Брюксел отново скастри Румъния заради върховенството на закона"}
{"url": "https://www.faktor.bg/bg/articles/trogatelen-savetnik-na-prezidenta-izbiram-dalga-kam-naroda-nyama-da-sam-upravitel-na-druzhestvo", "text": "Икономистът и съветник на президента Румен Гълъбинов, избира дълга към народа, научаваме от трогателно прессъобщение. Не е уточнено към кой точно народ, а този детайл е важен предвид профила на настоящия президент.   Гълъбинов, обявява публично че считано от началото на месец юни, няма да бъде сред управителите на дружеството „Алтернатива файненшъл“.  Той поемал в различна посока като няма да има повече отношения с управляваната от него до сега компания и се дистанцира от бъдещите действия и решения на управата. Развитието на дружеството и начина на управление ще бъдат в ръцете на новия мениджмънт.  Решението за оставяне на корпоративните ангажименти било взето самостоятелно, след настъпване на времето да отдаде дължимото на други интереси в обществена полза. Към настоящия момент Румен Гълъбинов е част от Стратегическия съвет към президента на Република България. Икономистът има богат опит и знания, които са в полза за изготвянето на анализи, становища и позиции от стратегическо значение.", "date": "2019.05.13", "title": "Трогателен съветник на президента: Избирам дълга към народа, няма вече да съм управител на дружество"}
{"url": "https://www.faktor.bg/bg/articles/polsha-mozhe-da-poiska-ot-germaniya-1-trilion-reparatsii-za-vtorata-svetovna-voyna", "text": "Сумата от един трилион долара може да поиска Полша от Германия, предаде АП. Според председателя на парламентарната комисия по въпросите на репарациите от Втората световна война в Сейма (органа на законодателната власт във Варшава) Аркадиуш Муларчик нанесените от Третия райх в периода 1939 – 1945 г. материални щети са били в размер на почти един трилион долара. \"Нашите изчисления превишат сумата, която получихме непосредствено след края на войната\", каза депутатът. Тогава загубите са били изчислени на  $ 48 млрд (около 850 млрд по днешния курс).", "date": "2019.05.13", "title": "Полша може да поиска от Германия  $1 трилион репарации за Втората световна война"}
{"url": "https://www.faktor.bg/bg/articles/arestuvaha-amerikanski-pilot-za-troyno-ubiystvo", "text": "Пилот в дъщерна компания на American Airlines беше арестуван на международното летище в Луисвил, Кентъки заради обвинение в тройно убийство, съобщава Sky News. Освен за убийствата, Кристиан Ричард Мартин е обвинен в опит за палеж, влизане с взлом и манипулиране на доказателства. 51-годишният Мартин е обвинен за убийството на Келвин и Памела Филипс и техния съсед Едуард Дансеру през ноември 2015 година, съобщиха от кабинета на щатския прокурор. Тялото на Келвин е намерено в дома му, а телата на Памела и Едуард били открити в опожарен автомобил в царевична нива. Пътниците на летището в Луисвил били шокирани от ареста на пилота, задържан, докато те се качвали на борда на самолета. Първоначално предположили, че е употребил упойващи вещества или алкохол, но по-късно научили, че става въпрос за тройно убийство. American Airlines обявиха, че Мартин е пилот в регионалната им дъщерна компания PSA Airlines, предаде Нова телевизия.", "date": "2019.05.13", "title": "Арестуваха американски пилот за тройно убийство"}
{"url": "https://www.faktor.bg/bg/articles/obshtestvo/zakon-i-red/chetvarti-den-bez-sleda-ot-mazha-tarsen-za-ubiystvoto-v-kostenets", "text": "Четвърти ден без следа от заподозрения за убийството на бившата си съпруга мъж от Костенец. Въпреки усилията на полицаите, издирването не дава резултат. Вчера органите на реда реагираха на най-малко 7 сигнала за места, където би могъл да се укрива Стоян Зайков. Кола на жандармерията охранява постоянно и улицата, на която живеят родителите му. 38-годишната Милена Шишкова от Костенец беше  жестоко пребита и застреляна в петък. Тялото на жената бе открито в петък около 8.30 ч. на метри от дома й в Костенец. Милена е била застреляна в главата с малокалибрен пистолет. По неофициална информация първо е била пребита, а ръцете й са били вързани. Трупът й е намерен, след като сестра й, майка й и 15-годишният й син пристигнали в къщата й и видели кървави следи. Те сигнализирали в полицията и пристигналите криминалисти са намерили тялото на отсрещната поляна. Бащата на издирвания Георги Зайков заяви, че той е последният човек, когото синът му ще потърси, за да го скрие. Те прекъснали отношенията си преди 15 години. Разследващите обаче беседват с всеки от близкия кръг на Стоян. Георги Зайков допълни, че \"с радост\" призовава сина си да се предаде. Седем сигнала са подадени до момента в полицията. Всички те са проверени, но от мъжа няма и следа. Барети, полицаи, горски служители и дори хеликоптер са включени в издирването, а периметърът вече е разширен. Днес спецчасти са претърсили изоставени сгради в село Сестримо, както и такива в района на изоставена мина. Основно се претърсва и района около сметището на Костенец, тъй като част от сигналите насочват към него. Счита се, че Зайков се крие в гората, а нощем слиза на сметището, за да търси хранителни отпадъци. Един от първите домове, претърсени от криминалистите още в петък, е на един от най-близките приятели на 43-годишния Стоян - Ангел. Мъжът обаче не вярва, че Стоян е посегнал на бившата си приятелка. Оправдава бягството му със страх, защото е криминално проявен и осъждан. По думите на Ангел, Стоян Зайков няма и мобилен телефон.  Хора в Костенец разказват, че издирваният не за първи път се крие от полицията. При това много умело, предаде \"Трафик Нюз\". Имало случай, при който Стоян стоял 24 часа в бидон в мазето на комшия, за да се скрие от полицаите. При друг случай полицията го търсила два месеца, а той се скрил на втория етаж в къщата на съсед. Мъжът дори не разбрал за присъствието му. И сега хората смятат, че трудно ще го открият. Стоян бил бракониер и познавал добре гората.  Известно е, че той е криминално проявен и е създавал проблеми на Милена, за което са знаели и нейните близки.", "date": "2019.05.13", "title": "Четвърти ден без следа от мъжа, търсен за убийството в Костенец"}
{"url": "https://www.faktor.bg/bg/articles/novini/svyat/zhertvite-na-tsiklona-fani-veche-sa-64", "text": "Броят на жертвите на мощния циклон, връхлетял източния индийски щат Одиша (бивш Ориса), по последни данни е достигнал 64 души, съобщиха днес местните власти, предаде БТА.  \"Фани\" връхлетя района на град Пури на 3 май с ветрове със скорост до 205 км/ч. \"Беше потвърдена смъртта на още 23 души вследствие на бурята, освен първоначалните 41. Повечето жертви са загинали при срутване на сгради и заради паднали дървета\", заяви представител на спасителните служби. \"Само в района на Пури, понесъл основния удар на бурята, са установени 39 жертви. Броят им вероятно ще нарасне, защото може да бъдат открити още тела в отдалечени райони\", каза той и добави, че близо 240 души са ранени. Стотици хиляди в най-силно засегнатите райони на Пури, Хурда и Кутак все още нямат ток, а снабдяването с питейна вода е нарушено. \"Между 55 и 70 процента от електроснабдяването в Кутак и Хурда е възстановено, но в Пури все още няма ток\", съобщи служителят на спасителната служба. На хиляди хора, останали без дом, е осигурена храна от безплатни кухни, както и парични помощи и брезентови платнища за временен подслон. Властите са успели да евакуират 1,2 млн. души от Одиша в навечерието на бурята. \"Фани\" (името означава \"качулка\" на кобра на бенгалски) е сред най-опустошителните бури, връхлетели страната през последните две десетилетия. Повече от 10 000 души загинаха вследствие на подобен циклон в същия щат през 1999 г., припомня ДПА.", "date": "2019.05.13", "title": "Жертвите на циклона \"Фани\" вече са 64"}
{"url": "https://www.faktor.bg/bg/articles/novini/svyat/sled-kato-zaleze-v-gartsiya-varufakis-opitva-da-stane-evrodeputat-ot-germaniya", "text": "В разгара на гръцката криза през 2015 г. той бе в конфликт с германското правителство и по-конкретно с тогавашния германски финансов министър и негов кошмар Волфганг Шойбле, който настояваше за драстични икономии в замяна на финансовата помощ. Четири години по-късно бившият гръцки финансов министър Янис Варуфакис е кандидат за Европейски парламент в Берлин, пише Франс прес. 58-годишният икономист с нетрадиционни възгледи води обаче съвсем дискретна кампания, която преминава почти без митинги или присъствие в медиите. Но поради благоприятните изборни правила той може да бъде избран за депутат. През 2015 г. той бе министър малко повече от пет месеца и си спечели много врагове сред колегите си от Европа заради своята откровеност, наставнически тон и активност в социалните мрежи. Сега той води листата на \"Демокрация в Европа\", германска политическа партия, част от транснационалното и антисистемно движение \"Демокрация в Европа Движение 2025\", за чието основаване през 2016 г. той значително допринесе. Оттогава Варуфакис изпитва единствено \"презрение\" към гръцкия премиер Алексис Ципрас, който според него е виновен за отказа от предизборните обещания на Сириза. \"Ние сме първото сериозно, транснационално и прогресивно движение\", заяви бившият гръцки финансов министър. Той не дава много интервюта, участва в малко обществени прояви и предпочита да публикува кратки видеоклипове в социалните мрежи. На 1 май Варуфакис взе участие в манифестация в Атина, а не в Берлин, където Международният ден на труда се отбелязва масово. Листата на Варуфакис призовава за нов зелен курс и за да има прозрачност - предаване на живо на всички заседания на европейските лидери и на Европейската централна банка, валутната институция, която много гърци държат отговорна за политиката на строги бюджетни икономии в страната им в последните години. В по-глобален план Варуфакис насърчава създаването на учредително събрание, което до 2025 г. да изгради една по-демократична Европа. \"Като убеден европеец аз се противопоставям на това, което правят европейските институции. Те провокират недоволство, което ражда политически чудовища като Матео Салвини и Лигата в Италия, \"Алтернатива за Германия\" в Германия и \"Златна зора\" в Гърция\", изрази безпокойството си Варуфакис пред германската телевизия \"Дойче веле\", сравнявайки сегашното положение с това през 30-те години на 20 век. Защо обаче Варуфакис, когото най-четеният в Германия всекидневник \"Билд\" нарича \"гръцкия клоун\", се кандидатира за евродепутат в Германия? Официалната причина отчасти е да покаже, че няма \"противопоставяне\" между Гърция и Германия или между \"Севера и Юга\". Варуфакис, който според социологическите проучвания се ползва с подкрепата на един процент от избирателите, избра Германия и заради по-благоприятните изборни правила, които не предвиждат минимален праг при пропорционалното гласуване. На миналите европейски избори през 2014 г. сатиричната партия \"Партията\" и доста малобройната Демократична екологична партия излъчиха по един евродепутат с резултати от само 0,5 процента от гласовете. В други страни партията му трябва да събере три (какъвто е случаят с Гърция, където звездата на Варуфакис залезе) или пет процента, за да излъчи свои представители в парламента в Страсбург. Варуфакис, който след пет месеца като министър напусна правителството просто с пост в Тwitter, уверява, че иска, ако бъде избран, бързо да преотстъпи мястото си на друг човек от листата на своята партия, след като отправи предложенията си. Той може също така да участва в парламентарните избори в Гърция след няколко месеца като кандидат на създаденото от него гръцко движение Мера25.   БТА", "date": "2019.05.13", "title": "След като \"залезе\" в Гърция, Варуфакис опитва да стане евродепутат от Германия"}
{"url": "https://www.faktor.bg/bg/articles/ruski-gimnazist-vze-za-zalozhnitsi-detsa-v-uchilishte", "text": "Деца бяха взети за заложници в централния град Казан, предаде ТАСС. Седемнадесетгодишен и въоръжен с пистолет гимназист е нахлул, размахвайки огнестрелното оръжие,в една от образователните институции в столицата на автономната република Татарстан, влязъл в класна стая и взел за заложници няколко ученици. След около един час преговори с местни полицаи тийнейджърът се е предал. Няма данни за пострадали. Причините за инцидента са в процес на изясняване.", "date": "2019.05.13", "title": "Руски гимназист взе за заложници деца в училище"}
{"url": "https://www.faktor.bg/bg/articles/novini/svyat/parviyat-den-na-pendarovski-kato-prezident-zapochna-s-poslanie-za-grazhdanski-mir", "text": "Първият работен ден на новия президент на Република Северна Македония Стево Пендаровски започна с послания за гражданско помирение и излекуване на отворените рани от близкото минало, съобщи МИА, цитирана от БТА. Време е да излекуваме отворените рани от нашето близко минало и реално да започнем гражданско помирение, защото нямаме резервно отечество, което може да наречем наш дом. На този път искам да се посветя изцяло, без да водя сметка за собствения си политически рейтинг. Всички добронамерени хора, политици и партии, които решат да вървят по същия този път, ще имат моята подкрепа, написа във Фейсбук тази сутрин Стево Пендаровски. В първия работен ден от президентския си мандат Пендаровски ще има среща с шефа на делегацията на Европейския съюз в Скопие Самуел Жбогар.", "date": "2019.05.13", "title": "Първият ден на Пендаровски като президент започна с послание за граждански мир"}
{"url": "https://www.faktor.bg/bg/articles/novini/svyat/shvetsiya-podnovi-deloto-sreshtu-dzhulian-asandzh-za-iznasilvane", "text": "Шведска прокуратура е подновила делото срещу създателя на Wikileaks Джулиан Асандж, предаде ВВС. Обвинението е заявило, че е удовлетворило искане на адвокат на една от предполагаемите жертви на австралиеца. Мъжът бе обвинен от две жени в изнасилване.  Той винаги е отричал обвиненията и заявявал, че твърденията на двете жени са фалшиви и са били заради публикациите му на документи от американския Държавен департамент. 47-годишният мъж може да бъде екстрадиран в Швеция. Той се опасява, че оттам може да бъде предаден на САЩ.", "date": "2019.05.13", "title": "Швеция поднови делото срещу Джулиан Асандж за изнасилване"}
{"url": "https://www.faktor.bg/bg/articles/novini/svyat/ot-15-may-se-vavezhda-tavan-na-tsenite-za-razgovori-i-sms-v-es", "text": "От 15 май влиза в сила нова максимална цена за всички международни повиквания и SMS в рамките на ЕС. В резултат на това потребителите, които се обаждат от своята държава към друга държава от ЕС, ще плащат не повече от 19 цента на минута (+ ДДС) и 6 цента за SMS съобщение (+ ДДС). Това съобщиха от Европейската комисия. След премахването на таксите за роуминг през юни 2017 г., тези нови тавани на цените за международни повиквания и SMS в ЕС са част от реформата на правилата в областта на далекосъобщенията в целия ЕС, с която се укрепва координацията на електронните съобщения и се засилва ролята на Органа на европейските регулатори в областта на електронните съобщения (ОЕРЕС). Мария Габриел, комисар по въпросите на цифровата икономика и цифровото общество, заяви: \"След премахването на таксите за роуминг през 2017 г. сега ЕС предприема мерки срещу прекомерно високите такси за трансгранични повиквания от родината. Благодарение на тези две действия европейските потребители вече са напълно защитени от шокови сметки за повикванията към който и да било европейски номер, независимо дали у дома или в чужбина. Това е едно от многото конкретни постижения на цифровия единен пазар\". Новите правила за международни повиквания са предназначени да преодолеят значителните разминавания в цените, които съществуваха преди това между държавите членки. Далекосъобщителните оператори в ЕС ще трябва да уведомят потребителите за новите пределни цени. Правилата ще се прилагат във всички 28 държави членки, считано от 15 май, а скоро и в Норвегия, Исландия и Лихтенщайн. Максималната цена е ограничена само за лично ползване, т.е. за частни клиенти. Бизнес клиентите са изключени от това регулиране на цените поради факта, че няколко доставчика имат специални оферти, които са особено привлекателни за бизнес клиенти.", "date": "2019.05.13", "title": "От 15 май се въвежда таван на цените за разговори  и СМС в ЕС"}
{"url": "https://www.faktor.bg/bg/articles/novini/svyat/gratski-prevozvachi-obvinyavat-nashi-firmi-v-damping", "text": "Гръцки собственици на транспортни фирми искат промяна в закона, за да се спре практиката български тирове да извършват вътрешни превози на по-ниски цени. Те настояват също за по-силен контрол по пътищата, както и за намаляване на данъците за транспортните фирми.  От гръцкия съюз на автомобилните превозвачи изчислиха, че 15 500 тирове с българска регистрация извършват вътрешни превози в страната. Председателят на Съюза Апостолос Керанидис настоява за незабавна промяна в законодателството след оплакване, че тировете с българска регистрация предлагат по-ниски цени на транспорта вътре в Гърция.  Керанидис посочи пред медиите схемата – гърци откриват транспортни фирми в България, плащат много по-ниски данъци и осигуровки за шофьорите, което им позволява да предлагат по-ниски оферти. В същото време според проучване на гръцкия съюз собствениците на тирове и шофьорите живеят в Гърция, където са регистрирани като безработни, а някои получавали и социални помощи. \"Ако застанете на магистралата, от 10 тира поне осем са с чужда регистрация, предимно българска\", посочват гръцките шофьори.", "date": "2019.05.13", "title": "Гръцки превозвачи обвиняват наши фирми в дъмпинг"}
{"url": "https://www.faktor.bg/bg/articles/novini/balgariya/georgi-kiryakov-vnushava-se-che-v-strana-ima-yarka-opozitsiya-i-tova-e-rumen-radev", "text": "„Общото впечатление е, че има остро противопоставяне на две важни за българската политика фигури. Внушава се, че в страната има ярка опозиция и това е Румен Радев“. Това заяви пред БНР политологът Георги Киряков по повод изказването на президента Румен Радев, в което призова за задълбочаване на разследванията за офшорни сметки, имоти и фирми на политици, които действат чрез подставени лица. Киряков припомни, че служебното правителство, назначено от Радев, се опитваше да лансира като много важна част от политическия живот такава ревизия на управлението преди тях, но това не се случи. „Не се намери ревизор. Това е проблемът в България, че всеки иска да прави ревизия, но никой не е ревизорът, който да свърши работата“, добави той. По думите на Киряков заявеното днес от вицепремиерът Томислав Дончев по повод очакваната инвестиция от „Фолксваген“ е важно уточнение, че уговорката с германската страна е била да не се шуми около тази инвестиция.  „Ако президентът очаква тази инвестиция да се случи преди изборите, тя няма как да не повлияе на изборния резултат, затова той се опитва да влезе с бутонките, казано но футболен жаргон, за да намали електоралния ефект от това“. Политологът обясни, че премиерът Бойко Борисов не прави предизборна кампания с проявите си напоследък, защото това е ежедневната му работа на министър-председател и разходите за това са предвидени в служебните му средства.  Той прогнозира мобилизация на твърдите ядра на основните партии на предстоящите евроизбори, защото при евентуална загуба на ГЕРБ това би била сериозна имиджова щета върху партията.  По повод думите на турския посланик у нас Хасан Улусой, който обвърза турските инвестиции в България с изучаването на турски език в училищата и поиска съдействието на българските власти, Киряков заяви, че те са мобилизиращи за електората на ДПС и на националистическите партии.", "date": "2019.05.13", "title": "Георги Киряков: Внушава се, че в страна има ярка опозиция и това е Румен Радев"}
{"url": "https://www.faktor.bg/bg/articles/desislava-radeva-byasna-na-lufthanza", "text": "Съпругата на Румен Радев е бясна и обидена на една от най-големите световни авиокомпании - германската Lufthansa, заради отменен полет. Президентшата е трябвало да присъства на събора \"На Мегдана на Другата България\", но не успяла да присъства заради отменен полет за Валенсия. Тя написа гневен пост срещу компанията във Фейсбука си \"Lufthansa never again! Дълго и объркано е. Събор \"На Мегдана на Другата България\", съжалявам, че не можах да съпреживея с вас емоцията. Но духом бях с вас!!! Надявам се да се срещнем догодина във Верона! Ще се постарая да избера сигурна самолетна компания, за да бъда с вас всичките - 60 български фолклорни състава от 13 европейски държави! Още по-тъжно беше, че отменяйки полета ни за Валенсия 2,5 часа преди него, никой от славеното летище Frankfurt Airport не каза едно човешко \"Съжаляваме за неудобството\". Да не говорим за тяхна служителка, която подигравателно попита \"Можете ли да четете?\" Иначе положението е Дойчланд, Дойчланд, убер алес\", сподели в социалната мрежа Радева. Ядосаната съпруга на президента поздрави компанията с песента на \"Рамщайн\" - Deutschland.", "date": "2019.05.13", "title": "Десислава Радева бясна на Луфтханза, иска извинение"}
{"url": "https://www.faktor.bg/bg/articles/novini/balgariya/natsionalniyat-ni-otbor-po-himiya-specheli-zlaten-i-dva-srebarni-medala-na-olimpiada", "text": "Българският национален отбор по химия се представи успешно на 53-то издание на Международната Менделееевска олимпиада в Санкт Петербург като спечели един златен и два сребърни медала. Това съобщиха от пресцентъра на МОН. Нашият отбор, който участва за петнадесети пореден път в олимпиадата, бе представен от учениците, класирали се на първите четири места на последната Национална олимпиада по химия.  Златен медал получи Камен Петров, ученик от XII клас на НПМГ \"Акад. Л. Чакалов\", гр. София, а сребърните медали бяха за Дамян Францов от XI клас на СМГ „Паисий Хилендарски\" - гр. София, и Евгени Стателов от XII клас на ЕГ \"Пловдив\", гр. Пловдив. В отбора участва още и Кристиян Вилхемов от XI клас НПМГ \"Акад. Л. Чакалов\", гр. София. Ръководители на отбора бяха доц. д-р Христо Чанев и гл. ас. д-р Даниела Цекова. Състезателната програма на Менделеевската олимпиада тази година включва два теоретични и един практически кръг. На първия теоретичен кръг участниците работят върху 8 задачи от различни области на химията. На втория теоретичен кръг участниците работят върху материал, структуриран в 5 отделни области на химията - Неорганична, Органична и Аналитична химия, Физикохимия и Химия на живота и полимери. За всяка от тези области са дадени по 3 задачи. Всеки участник си избира задача от съответната област и работи върху нея. Третият , практическият кръг, е синтез - обръщане конфигурацията алфа-аминокиселина и количественото й определяне чрез титриметрия. Максималната оценка, която участниците могат да получат, е 230 точки. Тази година олимпиадата се проведе в град Санкт Петербург, Русия. В състезанието участваха 150 младежи от 29 страни от Европа, Азия и Африка. В надпреварата за първи път се включиха Австрия, Иран, Китай, Сирия, Словакия, Хърватия и Чехия.", "date": "2019.05.13", "title": "Националният ни отбор по химия спечели златен и два сребърни медала на олимпиада"}
{"url": "https://www.faktor.bg/bg/articles/novini/svyat/skopie-se-opitva-da-sazdade-pretsedent-nastoyava-es-da-prieme-formulirovkata-makedonski-ezik", "text": "Скопие се опитва да създаде прецедент в международното право, принуждавайки ЕС да приеме формулировката за “македонски език” в действащото си споразумение за статута и контрол на бежанците със службата за охрана на границите на ЕС (ФРОНТЕКС), пише “Труд”, като се позовава на добре осведомени източници. Заради официалната смяна на името на държавата на Република Северна Македония се налага чисто технически да се преподпише съществуващото вече споразумение, в което македонските власти искат да вкарат клауза, че текстът е подписан на всички езици на ЕС и на “македонски език”. Въпросът, че това е абсолютно неприемливо за България, е бил повдигнат пред високопоставен служител в генералната дирекция “Миграция и вътрешни работи” на Еврокомисията от българския зам.-министър на вътрешните работи Милко Бернер. Това е станало в рамките на министерска конференция на тема “Миграционните предизвикателства по Източносредиземноморския/Западнабалканския маршрут” на 3 май във Виена. Според информация от срещата представителят на ЕК е заявил, че Брюксел разбира опита на Скопие да създаде правен прецедент, налагайки при преподписването на споразумението да се вкара и езикова клауза, която да формулира “македонски език”. Първоначалното предложение на ЕК било текстът да съдържа израза “подписано на езиците на съответните страни”. От Скопие обаче се възпротивили, че това не е стандартната формулировка на този тип клаузи в споразуменията на ЕС, които обикновено се подписват “на всички езици на ЕС” и на подчертан конкретен език на другата страна. Представителят на ЕК заявил, че правителството в Скопие е било подложено на огромен натиск от страна на опозицията по този въпрос и не е склонно да отстъпи.  От Брюксел са поискали да знаят дали София ще приеме позоваване на македонския език съгласно Споразумението от Преспа между Скопие и Атина за името на страната, където той е определен като “славянски език, различен от гръцкия” или евентуално пояснение под черта с формулировката от съществуващите вече двустранни споразумения между България и Македония. Българската страна е настояла, че всякакви решения за приемане на компромис ще се вземат в София на най-високо ниво и е подчертала, че парламентът в Скопие в този си мандат е ратифицирал Споразумението за добросъседство между София и Скопие, където въпросът е уреден с израза подписан “на конституционните езици на двете държави”. От ЕК изразили разбиране за чувствителността на въпроса за България, което поставя Брюксел под натиск от две страни, но споразумението за статута на бежанците е от изключително значение за ЕС и не може да бъде забавяно. От ЕК предложили София и Скопие да потърсят уреждане на този въпрос на двустранно ниво министри на външните работи. В заключение на информацията от срещата българската страна отбелязва общото впечатление на нежелание на ЕК да приеме аргументите на България и опит да се внуши, че София опитва да попречи на процес заради въпрос, който вече е решен с Преспанското споразумение.", "date": "2019.05.13", "title": "Скопие се опитва да създаде прецедент, настоява ЕС да приеме формулировката “македонски език”"}
{"url": "https://www.faktor.bg/bg/articles/rusnatsi-biha-zvezda-ot-nba", "text": "Латвийската звезда на Далас Маверикс Кристапс Порзингис беше бит от руснаци в родния му град Лиепая. В неделния ден се появи видео, в което 221-сантиметровият център излиза разкървавен от бар, избутва жена и ядосан обяснява какво му се е случило. Местните медии изтъкват, че Порзингис е нападнат от група руснаци, които са били недоволни от трансфера му от Ню Йорк Никс в Далас Маверикс. Властите споделиха информацията, че латвиецът е бил уцелен с предмет и нападнат от руснаците. Нападателите са известни на полициятаато след инцидента са били бързо установени и задържани. Това е втори случай в рамките на последните две години, в който Порзингис е замесен в разследване. През февруари 2018-а властите го погнаха, след като негова съседка в Ню Йорк се оплака, че е била изнасилена. Въпросното обвинение не стигна до съда.", "date": "2019.05.13", "title": "Руснаци биха звезда от НБА"}
{"url": "https://www.faktor.bg/bg/articles/novini/svyat/v-gartsiya-opozitsiyata-iska-ostavkata-na-ministar-predsedatelya-ako-partiyata-mu-zagubi-evrovota", "text": "Председателят на опозиционната „Нова демокрация“ Кириакос Мицотакис призова премиера Алексис Ципрас да подаде оставка на 26 май и да свика предсрочни избори, ако СИРИЗА загуби изборите за Европейски парламент, съобщава агенция \"Фокус\", цитирайки електронното издание на водещия атински ежедневник Kathimerini. Повечето социологически проучвания показват убедителна предненина на „Нова демокрация\" преднина пред управляващата СИРИЗА, подчертават от редакцията, като припомнят, че изборите в Гърция трябва да се проведат до октомври. На пресконференция, предадена от повечето гръцки телевизионни канали, Мицотакис упрекна Ципрас за обещанието за допълнителна месечна добавка за пенсионерите преди изборите, но допълни, че партията му ще гласува за еднократната „помощ\", както той я описа. Мицотакис призова Ципрас да приеме предложението на неговата партия да не намалява стойността на необлагаемия доход. Във всеки случай, увери Мицотакис, правителството на „Нова демокрация“ ще приложи това предложение. Сегашното правителство се е съгласило да намали необлагаемата част от доходите от сегашните 8,635 - 9,545 евро в зависимост от семейното положение и професията до между 6 250-7 000 евро, започвайки за 2019 г. Мярката ще засегне хората с годишни доходи под 20 000 евро, като гражданите с по-високи доходи ще се възползват от намаляване на данъците. Коментирайки нападенията срещу полицията в неделя, явление, което се случва редовно в центъра на Атина, Мицотакис заяви, че сегашното правителство не разполага с „политическа воля\" за справяне с въпросите на сигурността. Той обеща да наеме нова полиция и да добави нови полицейски патрулни коли. Мрачният рекорд на правителството по въпросите на сигурността се разпростира върху въпроси от по-широка гражданска защита, каза Мицотакис, наричайки държавните механизми за реагиране при извънредни ситуации „развалини“. Що се отнася до външните въпроси, Мицотакис увери, че неговото правителство няма да толерира политика, която поставя под въпрос суверенните права на Кипър. Турция трябва да демонстрира някои признаци на добра воля към Гърция и Кипър, добави той. Мицотакис, чиято партия се противопостави на споразумението, което накара северната съседка на Гърция да промени конституционното си име на Северна Македония, заяви, че договорът не позволява на Атина да наложи вето на преговорите на ЕС за присъединяване на Северна Македония. Той заяви, че ще се бори с всякакви опити на съседната страна да монополизира марката „Македония” или „македонец” за своите продукти и че ще помогне на гръцките предприятия, базирани в северната гръцка област Македония, да защитят своите интереси.", "date": "2019.05.13", "title": "В Гърция опозицията иска оставката на министър-председателя, ако партията му загуби евровота"}
{"url": "https://www.faktor.bg/bg/articles/novini/balgariya/daniela-daritkova-organizira-aktsiya-po-kravodaryavane", "text": "Председателят на ПГ на ГЕРБ д-р Даниела Дариткова, която е и председател на здравната комисия, заедно с кандидата за евродепутат Марин Захариев организират акция по кръводаряване в Смолян.  Това съобщиха от пресцентъра на ПП ГЕРБ. Инициативата е традиционна за ГЕРБ в областния град и се организира от години по случай Първа пролет.  На 14 май от 8.00 часа ще започне поредната десета акция по кръводаряване в областната болница „Д-р Братан Шукеров“ АД - Смолян. В инициативата ще вземат участие също членове и симпатизанти на ГЕРБ.", "date": "2019.05.13", "title": "Даниела Дариткова организира акция по кръводаряване"}
{"url": "https://www.faktor.bg/bg/articles/novini/svyat/zaradi-ubiystvoto-na-deputat-arzhentina-obyavi-dvudneven-traur", "text": "Почина аржентинският депутат Хектор Оливарес, който беше ранен близо до сградата на Конгреса в центъра на Буенос Айрес сутринта на 9 май. Това съобщи министърът на сигурността на страната Патриша Булич. \"Дълбоко съжалявам за смъртта на депутата Хектор Оливарес. Моите съболезнования към неговите роднини и приятели. Убийците и техните съучастници трябва да платят за тези престъпления\", написа министърът в Twitter. Аржентинският президент Маурисио Макри обяви двудневен национален траур в памет на парламентариста. Хектор Оливарес, депутат от аржентинската провинция Риоха, беше ранен от три изстрела в близост до сградата на Конгреса в центъра на Буенос Айрес на 9 май сутринта. Негов служител беше убит. Целта на нападателите, които стреляха от паркираната кола на депутата е бил именно той, съобщи министърът на сигурността. Народният представител е бил приет в болница незабавно в критично състояние с огнестрелна рана в областта на корема. Всички заподозрени за убийството на Хектор Оливарес и сътрудника му са били задържани.", "date": "2019.05.13", "title": "Заради убийството на депутат Аржентина обяви двудневен траур"}
{"url": "https://www.faktor.bg/bg/articles/armiyata-na-kosovo-vliza-v-stroya-na-nato-za-ucheniya-v-harvatiya", "text": "Косовската армия ще участва в учение на НАТО, което ще се проведе следващия месец на територията на Хърватия, съобщава електронното издание на водещия белградски ежедневник „Вечернье Новости“, като пояснява, че Прищина е получила покана да се присъедини към обучението от Съвместното командване на Алианса в Европа.  Хърватската армия отказа да коментира информацията. Страната ще бъде домакин на три големи военни учения на НАТО през този и следващия месец, а първото от тях вече започна. Около 1600 войници от САЩ, Великобритания, Италия, Полша, Германия ще участват в юнските ученията, поканени са и военнослужещи от Албания, Черна гора, Северна Македония и Босна и Херцеговина. Командващ ученията ще бъде генерал-лейтенант Кристофър Кавали и неговият заместник, хърватският бригаден генерал Борис Серич. Целта е да се отрабори мобилността на многонационалните сили и военната им готовност в тази част на Европа. От командването на силите на НАТО беше обявено, че подобни упражнения ще се провеждат на всеки две години, а на Хърватия е поверена организацията в чест на десетата годишнина от членството й във военния съюз. Маневрите ще са в ход в периода 3-6 юни. В него ще бъдат задействани ВВС на САЩ и европейските страни. Освен хърватските, обучението ще включва военновъздушните сили на Италия и Словения, които ще изпратят около петдесет самолета и тридесет хеликоптера.  Хърватия ще бъде домакин и на още едно учение през юни, в което ще участват войници от Румъния и България.", "date": "2019.05.13", "title": "Армията на Косово влиза в строя на НАТО за учения в Хърватия"}
{"url": "https://www.faktor.bg/bg/articles/novini/svyat/v-germaniya-obmislyat-vavezhdaneto-na-danak-dzhamiya", "text": "Идеята в Германия да се въведе данък за религиозните места на мюсюлманското вероизповедания набира привърженици в страната, където мнозина са обезпокоени от чуждестранното финансиране, идващо от Турция или от салафитски движения, предаде Франс прес. Правителството на канцлера Ангела Меркел определи наречения от медиите \"данък-джамия\" като възможен път за финансиране на тези религиозни средища, който да бъде удържан от мюсюлманската общност, пише БТА. Ако идеята се приеме, това би означавало религиозният данък, който днес в Германия се удържа от християните и е близо 8 процента от годишната сума на данъците върху доходите им, да обхване и мюсюлманската религия. Мюсюлманската общност в Германия е близо 5 милиона души в момента, а това са около 6 процента от общото население на страната. Берлин все пак е на мнение, че инициативата за такъв данък би трябва да бъде на провинциалните власти, които са компетентни по въпросите, свързани с религиозните вероизповедания. Според днешното издание на \"Велт\" голям брой от тези провинциални власти са готови да обмислят въвеждането на такъв \"данък-джамия\".", "date": "2019.05.13", "title": "В Германия обмислят въвеждането на \"данък-джамия\""}
{"url": "https://www.faktor.bg/bg/articles/novini/svyat/prognoza-katastrofalen-proval-ochakva-konservatorite-na-evroizborite", "text": "Ново проучване във Великобритания сочи, че управляващите консерватори ще претърпят катастрофално поражение на евроизборите. Те са слезли на пета позиция, дори след Зелената партия. Убедително води новата партия „Брекзит“ на Найджъл Фарадж.  Поръчаното от вестник „Таймс“ проучване показва, че партията „Брекзит“ се радва на 34 процента подкрепа, докато консерваторите на премиера Тереза Мей само на 10 процента. Лейбъристите получават 16-процентно одобрение, а две от партиите, подкрепящи оставане в ЕС – Либералдемократическата и Зелената – се радват респективно на 15 и 11 процента одобрение.  Намаляването на подкрепата за Консервативната партия е лоша новина и лично за Тереза Мей, върху която се увеличава натискът да определи дата за подаване на оставка. През уикенда излезе информация, че тази седмица Мей ще излезе с конкретна дата след няколко срещи по-рано с Греъм Брейди, председател на Комитет 1922, чиито членове търсят начин да променят партийните правила, за да могат да поискат по-рано оставката на Мей, ако тя не пожелае да се оттегли доброволно.", "date": "2019.05.13", "title": "Прогноза: Катастрофален провал очаква консерваторите на евроизборите"}
{"url": "https://www.faktor.bg/bg/articles/novini/balgariya/mozhe-da-zapochne-protsedura-za-otnemane-na-imushtestvo-na-porozhanov", "text": "Антикорупционната комисия (КПКОНПИ) съобщи, че е установила несъответствие в подадената от министъра на земеделието Румен Порожанов имуществена декларация за 2018 година. От КПКОНПИ не уточняват за какво точно несъответствие става дума. Посочва се само, че му е даден срок да подаде коригиращ документ, съобщава БНР. През март при представяне на отчета за дейността на Антикорупционната комисия Пламен Георгиев, който в момента заради  скандал с недекларирана тераса е в отпуск, обяви от парламентарната трибуна за фрапиращи пропуски в публичните декларации, като каза, че повече от 700 от подадените за 2018 година са с пропуски или несъответствия. След това ссе разбра, че става дума за министри, заместник-министри, висши държавни служители. Всички те по закон са получили право да подадат коригиращи документи, които след обработката им ще бъдат публикувани на сайта на Антикорупционния орган. Кога ще стане това не се знае. Не ясно и какво е разминаването, установено от комисарите в декларацията на Румен Порожанов, нито дали е подал коригираща декларация. Ясно е обаче, че ако земеделският министър не е подал коригираща декларация или тя не обяснява установената разлика между декларираното и притежаваното от него, срещу Порожанов може да започне процедура по отнемане на имуществото му. Заради медийни твърдения, че КПКОНПИ не е публикувала изцяло или че е променила декларацията на Порожанов, Антикорупционната комисия уточнява, че е „публикувала на интернет портала си всички подадени декларации за имущество и интереси за 2018 г., на лица, заемащи висши публични длъжности, включително и декларацията на Румен Андонов Порожанов“. Министърът „е включил информация за лице, с което се намира във фактическо съжителство на съпружески начала“, но е „декларирал е пред Комисията, и че не желае да бъде публикувана информация относно лицето“, се посочва в съобщението.", "date": "2019.05.13", "title": "Може да започне процедура за отнемане на имущество на Порожанов"}
{"url": "https://www.faktor.bg/bg/articles/novini/svyat/edi-rama-albantsite-v-albaniya-i-kosovo-sa-bratya-i-tryabva-da-se-obedinyat", "text": "Албанците в Албания и в Косово са братя, които днес живеят в две различни държави и трябва да се обединят, заявил албанският премиер Еди Рама, пише белградският вестник \"Блиц\", цитиран от БТА. В интервю за телевизия Пинк Рама заявил, че гледа на това обединяване като на част от пътя към ЕС. Албанският премиер твърди, че се застъпва за регион без граници. Не искам граници с Косово, Черна гора, Македония, Сърбия. Трябва да работим, за да позволим това да се случи, заявил Рама, цитиран от \"Блиц\". Според неговите думи Сърбия трябва да се изправи пред реалността и трябва да признае, че Косово е независима и свободна държава.  Рама заявил, че никога не е говорил за т.нар. Велика Албания и че това е термин, който е измислен, за да се използва против албанците.  Той казал, че вярва, че сърбите и албанците могат да направят за Балканите онова, което Франция и Германия са направили за Европа, отбелязва белградският вестник.", "date": "2019.05.13", "title": "Еди Рама: Албанците в Албания и Косово са братя и трябва да се обединят"}
{"url": "https://www.faktor.bg/bg/articles/novini/balgariya/ekspert-izkazvaneto-na-turskiya-poslanik-ne-e-sluchayno", "text": "Изказването на турския посланик е непремерено, изказа мнение пред БНР политологът и специалист по геополитически въпроси на Балканите Борислав Ангелов.  По разпореждане на вицепремиера Екатерина Захариева турският посланик у нас Хасан Улусой ще бъде извикан днес във външното министерство. Той ще даде обяснение за думите си, че българската държава трябва да насърчава изучаването на турски език, за да привлече повече турски инвестиции.  „Изказване по този начин отваря вратата да се тълкува една стара идея, която се е лансирала от определени кръгове – в България изучаването на турски език да бъде задължително за хората, които са с турско самосъзнание“, коментира той. Според него изгонването на посланика от България е много крайна мярка, но: „Предполагам, че ще му бъде разяснено какъв е добрият тон на отношенията между двете държави. Няма смисъл Турция да се кара или да влиза в конфронтация с България с оглед на цялостните си отношения с ЕС“. Ангелов припомни, че това е второ привикване на турския посланик за последните 6-7 седмици. Според него подобни изказвания не са случайни. Политологът коментира и ситуацията в Северна Македония. По думите му новоизбраният президент на страната Стево Пендаровски встъпва в изключително сложна ситуация. Според него той трябва да намери пътя към обединението и да поддържа връзката между македонската и албанската общност. Борислав Ангелов вижда шанс за Северна Македония догодина да бъде приета в НАТО. Политологът каза още, че в оставащите 2 седмици преди европейските избори може да се очакват „интересни неща“, свързани с последните скандали в България.", "date": "2019.05.13", "title": "Експерт: Изказването на турския посланик не е случайно"}
{"url": "https://www.faktor.bg/bg/articles/hay-bogatite-bpitantsi-natpypaxa-novi-28-miliapda-cled-vreh-t", "text": "Πoнe eднa гpyпa oт бpитaнци ce cпpaвя дoбpe в paзĸъcaнa oт Вrехіt Beлиĸoбpитaния: eĸcĸлyзивният ĸлyб нa милиapдepитe, пишe Вlооmbеrg. 15-тe нaй-бoгaти бpитaнци в индeĸca нa издaниeтo ca нaтpyпaли нoви $28 милиapдa ĸъм бoгaтcтвoтo cи, oтĸaĸтo cтpaнaтa глacyвa дa нaпycнe Eвpoпeйcĸия cъюз нa 23 юни 2016 гoдинa. $18 милиapдa oт тяx тe ca cпeчeлили caмo тaзи гoдинa и oбщoтo им бoгaтcтвo вeчe e $109 милиapдa. Двaмa дyши, ĸoитo ca cpeд нaй-глacoвититe пoддъpжници нa Вrехіt, ca нaтpyпaли нaй-мнoгo: Джим Paтĸлиф (ocнoвaтeл, пpeдceдaтeл нa бopдa и глaвeн изпълнитeлeн диpeĸтop нa Іnеоѕ Grоuр) и Джeймc Дaйcън (ocнoвaтeл и глaвeн изпълнитeлeн диpeĸтop нa Dуѕоn Ltd.) - $13,7 милиapдa и $6,7 милиapдa cъoтвeтнo. Taĸa Paтĸлиф измecтвa Xю Гpocвeнъp, xepцoг нa Уecтминcтъp, ĸaтo пoлyчaвa титлaтa нaй-бoгaтия чoвeĸ във Beлиĸoбpитaния. Увeличeнoтo им бoгaтcтвo ĸoнтpacтиpa яpĸo c иĸoнoмичecĸaтa cтaгнaция нa Ocтpoвa cлeд глacyвaнeтo. Πpeз фeвpyapи гyвepньopът нa цeнтpaлнaтa бaнĸa Mapĸ Kapни зaяви, чe иĸoнoмиĸaтa cтpaдa зapaди Вrехіt, a инcтитyциятa нaмaли пpoгнoзaтa cи зa тaзи и cлeдвaщaтa гoдинa. Πaзapът нa тpyдa ocтaвa cилeн, тъй ĸaтo мнoжecтвo eвpoпeйци нaпycнaxa. Бизнecът oбaчe нaмaлявa paзxoдитe зapaди oчaĸвaнeтo, чe иĸoнoмичecĸoтo зaбaвянe мoжe дa ce пpeвъpнe в тeжĸa peцecия, aĸo Beлиĸoбpитaния нaпycнe EC бeз cдeлĸa. Haй-бoгaтитe xopa нa Beлиĸoбpитaния мoгaт дa ce cпpaвят c пoдoбнa нeигypнocт. Πoмaгa им и чe тe вeчe cъвceм нe дъpжaт дa ce нaмиpaт нa Ocтpoвa - нaд пoлoвинaтa oт бpитaнcĸитe пpeдпpиeмaчи в ĸлacaциятa нa Вlооmbеrg вeчe нe ca бpитaнcĸи гpaждaни.Πpeз фeвpyapи cтaнa яcнo, чe 66-гoдишният Paфĸлиф тъpcи нaчин дa избeгнe плaщaнeтo нa 4 милиapдa пayндa дaнъци, вĸлючитeлнo и чpeз пpeмecтвaнe в Moнaĸo.", "date": "2019.05.13", "title": "Haй-бoгaтитe бpитaнци нaтpyпaxa нoви $28 милиapдa cлeд Брекзит"}
{"url": "https://www.faktor.bg/bg/articles/tarsyat-mladezhi-za-voynitsi", "text": "Министерството на отбраната обяви допълнително конкурс за 160 свободни места във формированията на Сухопътни войски, това е в резултат на повишения интерес към военната професия, заяви в Карлово командирът на Сухопътни войски генерал-майор Михаил Попов. Той участва в националната кампания „Бъди войник“, която се проведе в града, където е дислоцирано най-голямото съединение на Българската армия. Над 407 кандидати се състезаваха в последния конкурс за 185 войнишки места в гарнизоните на Сухопътни войски, изпитите са между 25 и 30 май. Повишеният интерес към военната професия е първият положителен резултат от кампанията „Бъди войник“, която Сухопътни войски на Българската армия стартира неотдавна, коментира ген. Михаил Попов. Тя има за цел да набере войници за Сухопътни войски, но също така и да представи армията пред обществото и да работи за патриотичното възпитание на младите хора. Резултатите от последните две цели ще станат ясни поне след две-три години, каза още ген. Попов. В момента над 30 на сто са работните места за войници Сухопътни войски са свободни. Това сериозно затруднява бойната подготовка на формированията. Задачите се поемат от значително по-малък от необходимия брой войници. Но те изпълняват задачите с професионализъм, желание и висок дух, каза още ген. Михаил Попов. Проблемът с недокомплектуване на личния състав в армията бе създаден в продължение на 8-9 години, още толкова поне ще са необходими той да бъде преодолян, коментира командирът на Сухопътни войски. Засега броят на войниците, които подават рапорти за напускане, намалява. В следващите три години ще бъде реализиран план за преодоляване на проблема с недостига на кадри за Сухопътни войски. В този период всяка година ще се провеждат по четири конкурса за набиране на войници. При максимален интерес това означа годишно да постъпват около 1000 нови войници. До края на тази година остават още три конкурса, те ще са през август, октомври и декември. Спечелилите конкурса през декември ще бъдат назначени на длъжност през януари 2020 година. По време на кампанията „Бъди войник“ в Карлово бе представена военна техника, оборудване и въоръжение. Целта на този показ е да представим част от во​инската работа, тъй като голяма част от обществото няма представа за нея. Техниката и въоръжението се купуват с парите на българските данъкоплатци, тя се поддържа ежедневно и това е съществена част от работата в казармата. Ако това не се прави, не можем да поддържаме боеспособността на Българската армия, коментираха висшите военни в Карлово. Целта на демонстрацията е повече младежи от средните училища да се запознаят с естеството на военната професия и да бъдат привлечени в редиците на Българската армия.  Командването на 61 механизирана бригада определи и подбра интересни образци въоръжение и техника. Военнослужещи от екипажите им разказваха за ежедневните си задачи. Паралелно бе открита и информационната борса със свои информационни щандове, на която бяха представени видовете Въоръжени сили - Сухопътните войски, Военновъздушните сили, Военноморските сили, както и на Специалните сили, Военна полиция, Националната гвардейска част, и Централното военно окръжие. По време на информационна борса младежите имаха възможност да се запознаят със свободните места и начина на набиране на войници, като получиха точна информация за обявените конкурси и условията за кандидатстване.", "date": "2019.05.13", "title": "Криза в армията: Търсят младежи за войници"}
{"url": "https://www.faktor.bg/bg/articles/novini/balgariya/zapochvat-danachni-proverki-na-meditsinskite-yuridicheskite-i-avtoserviznite-uslugi", "text": "Данъчни проверки на медицинските, юридическите и автосервизните услуги, които се предлагат в страната, ще започнат през тази година. За проверки ще бъдат набелязани както отделни фирми, така и граждани, които работят като хора със свободна професия и предоставят медицински, юридически и автосервизни услуги, пише “Труд”, като се позовава на свои източници. Ако бъде установено, че официално обявените оборот и доходи не отговарят на клиентите им, ще стартират ревизии за дейността им 5 години назад. Наред с проверките обаче предстоят и срещи с представители на трите бранша, както и провеждане на информационни кампании, като крайната цел не е да бъдат събрани дължимите данъци за 5 години назад, а хората в тези сфери на икономиката да започнат доброволно да плащат данъците си. И в трите бранша повечето от клиентите плащат в брой. Има случаи, в които дори големи частни медицински заведения не приемат плащания с банкови карти, а само пари в брой. При отделните лекари и зъболекари на свободна практика, както и при кинезитерапевти и рехабилитатори плащанията също винаги са в брой. Първите две пломби в рамките на година на всеки пациент би трябвало да се покриват от здравната каса. Всеки зъболекар обаче взима и допълнителна сума от пациента, като това доплащане варира в доста широки граници. Често тези приходи не се отчитат пред НАП. При сервизите рискът от укриване на данъци също е доста голям. При ремонт на фирмени автомобили сервизите трябва да издават фактури, за да може клиентите им да отчетат разходите си. Но при ремонт на коли на граждани плащането също става в брой, а фактура никой не иска. При големите сервизи, които работят със застрахователни компании или пък са към официалните вносители на автомобили, оборотът най-често се отчита коректно. Най-голям е проблемът при кварталните сервизи, където трудно може да бъде засечен броят на клиентите и сумите, които оставят. Голям риск от укриване на данъци има и при малките пунктове за смята на губи. При предоставяне на юридически услуги на граждани също по-голяма част от плащанията са в брой. Цената на услугата се договаря на четири очи между адвоката и клиента. Затова рискът от укриване на обороти и неплащането на данъци и в този бранш е висок. Наред с проверките и ревизиите от НАП ще обяснят какви са изискванията към представителите на трите бранша – за отчитане на оборота, за подаване на декларации и плащане на дължимите данъци и осигуровки. Специално ще бъде посочено, че при достигане на оборот от 50 хил. лв. в рамките на 12 поредни месеца е необходимо да бъде направена и регистрация по ДДС. Като крайната цел не е да бъдат наложени глоби, а да бъде променено поведението на представителите на трите бранша, така че те съвестно да плащат данъците си.", "date": "2019.05.13", "title": "Започват данъчни проверки на медицинските, юридическите и автосервизните услуги"}
{"url": "https://www.faktor.bg/bg/articles/novini/balgariya/tsvetozar-tomov-polititsite-koito-si-pravyat-kampanii-s-obidi-na-dzhendar-sa-patologichni-idioti", "text": "\"Искам да споделя едно подозрение. То е следното: подозирам, че всички, които назовават някого \"джендър\" с цел да го обидят или засегнат, страдат от идиотизъм. Да обясня защо: защото идиотизмът е тежка форма на олигофрения, при която страдащите от него издават звуци, често несвързани с никакъв смисъл, но изразяващи емоции, най-често негативни. Т.е., не мисля, че идиотите, които употребяват \"джендър\", са напълно лишени от емоционален живот, но е ясно, че се нуждаят от разбиране и лечение, ако последното е възможно\". Това заяви във Фейсбука си социологът Цветозар Томов. \"Да назовеш някого \"джендър\", разбира се, е пълна безсмислица, спокойно можеш и просто да измучиш злобно срещу него. Нормалният идиот ще направи така. Значи, ако усложня подозрението си, ще кажа, че обиждащите на \"джендър\" не са какви да са идиоти, а патологични идиоти. Проблемът е и в това, че май повечето видни политици от някои партии са такива, поради което думичката \"джендър\" се превърна в една от най-често употребяваните в тази предизборна кампания. Това поражда още едно подозрение: от какво заболяване страдат тези, които мълчаливо търпят всичко това и даже гласуват за такива политици? И по него имам хипотеза, но засега кротко ще се въздържа да я изразя\", казва още бившият говорител на ЦИК.", "date": "2019.05.13", "title": "Цветозар Томов: Политиците, които си правят кампании с обиди на \"джендър\", са патологични идиоти"}
{"url": "https://www.faktor.bg/bg/articles/novini/balgariya/p-simeonov-borisov-pravi-edinstvenoto-koeto-mozheshe-da-napravi-vze-kampaniyata-na-rachno-upravlenie", "text": "\"Борисов прави единственото, което можеше да направи - взе кампанията на ръчно управление. Не за първи път БСП излиза с едни гърди напред, но после ГЕРБ обръща резултата\", коментира Първан Симеонов от \"Галъп\" пред Нова телевизия. По думите му Борисов се опитва да \"уплътни\" до изборите малко по-голямата периферия на ГЕРБ.  Според него на няколко пъти се е случвало БСП да излезе малко напред, но накрая ГЕРб успява да мобилизира повече периферия.  По думите му, ако ГЕРБ спечели изборите това ще бъде обяснено като победа на Борисов, ако ги загуби - като загуба на Цветанов. \"В предишната капмания БСП изплаши избирателите. Около 1/3 от вота се решава в последните дни\", каза социологът. \"Говорим по-скоро за паритет на двете политически партии\", коментира социологът от \"Тренд\" Евелина Славкова. По думите и, много видимо се водят две кампании в ГЕРБ.  \"Дори за европейските избори говорим за битка във вътрешнополитически план. Сблъсък между Бойко Борисов и Корнелия Нинова в медийно отношение също може да окаже влияние на кампанията. Един от най-интересните сблъсъците е, когато лидерите на големи партии излязат един срещу друг\", каза Славкова. \"Всички предизборни кампании в последните 10 години винаги съдържат един етнически елемент. От Катуница до където се сетите. Фактологията има значение обаче, защото през годините  темата за изучаването на турски език като задължителен предмет в училище е част от кампанията на някои политически сили. Така че тя прозвуча малко рязко на този възпален предизборен фон\", коментира Първан Симеонов скандала с турския посланик и добави, че, според него, реакцията на управляващите е нормална. \"Около 1/3 от вота се решава в последните няколко дни\", смята Симеонов.", "date": "2019.05.13", "title": "П. Симеонов: Борисов прави единственото, което можеше да направи - взе кампанията на ръчно управление"}
{"url": "https://www.faktor.bg/bg/articles/novini/svyat/opasni-niva-na-olovo-vav-vazduha-okolo-notr-dam", "text": "Завишени са нивата на олово във въздуха в района на \"Нотр Дам\", съобщи БНТ. Парижката катедрала пострада тежко при пожар в средата на април, но освен реставрацията ѝ, местните власти са изправени и с този проблем - замърсяване на въздуха. Здравни асоциации и бизнес изразиха притеснения заради завишените стойности на олово в района на \"Нотр Дам\". Данни от доклад сочат, че като цяло нивата са в нормата, но при някои административни сгради и на съседните на катедралата улици има увеличение. Здравните власти съветват хората и особено бременните жени често да мият ръцете си, а родителите да почистват играчките на децата. Мади Денант, асоциация в подкрепа на жертвите на замърсяване с олово: \"Получихме резултатите от изследване на въздуха на площада пред Нотр Дам. Според тях има завишени нива на олово. При нормални 0,2-0,3 грама на килограм, имаме 20-30 грама на килограм, а това е притеснително\". Еко активисти са на мнение, че правителството трябва да поеме своята отговорност и да пренасочи част от средствата за катедралата за подробно изследване на нивата на олово и справяне с този проблем. Собственик на кафене казва: \"Бяхме посетени от инспекция по труда и ни обясниха, че трябва да бъдат направени изследвания за наличие на олово. Само че ние трябва да платим за това, макар да не сме виновни за замърсяването\". Как ще бъдат разходвани даренията за Нотр Дам ще бъде уредено в специален закон, който беше приет от Националната събрание на Франция и предстои гласуването му в Сената в края на май.", "date": "2019.05.13", "title": "Опасни нива на олово във въздуха около \"Нотр Дам\""}
{"url": "https://www.faktor.bg/bg/articles/rumen-radev-i-sotir-tsatsarov-obsazhdat-izbora-na-badeshtiya-glaven-prokuror", "text": "Президентът Румен Радев започва поредица от срещи с представители на съдебната власт. На тях ще бъдат обсъждани правомощията на бъдещия главен прокурор. Държавният глава ще се срещне и с представители на обществени организации в сферата. Първият от серията разговори на Радев ще е с настоящия „обвинител номер 1“ – Сотир Цацаров. Мандатът на главният прокурор изтича в края на годината – през декември. По закон Висшият съдебен съвет следва да започне процедурата за избор на негов приемник не по-рано от 6 и не по-късно от 4 месеца преди изтичането на мандата. За главният прокурор гласуват 25-те члена на ВСС, като за да бъде избран даден кандидат, той трябва да е подкрепен от поне 17 от тях. В последствие президентът трябва да издаде указ на назначаването на новия шеф на прокуратурата. Той обаче има право да откаже да стори това и да върне кандидатурата на ВСС. Ако съветът отново избере същия човек обаче, то тогава държавният глава е задължен да издаде указ.", "date": "2019.05.13", "title": "Румен Радев и Сотир Цацаров обсъждат избора на бъдещия главен прокурор"}
{"url": "https://www.faktor.bg/bg/articles/novini/svyat/obrat-v-prezidentskata-nadprevara-v-litva", "text": "Обрат настъпи в президентската надпревара в Литва, след като са преброени бюлетините от всички избирателни региони. Въпреки очакванията най-много гласове да събере независимият кандидат Гитанас Науседа, бившият финансов министър Ингрида Шимоните го изпревари с части от процента. Подкрепяната от Път на отечеството и литовските християндемократи Ингрида Шимоните, която представя себе си като независим кандидат и технократ, събра малко над 31% от гласовете на първия тур на президентските избори в Литва. В щаба на Ингрида Шимоните като че ли приеха най-емоционално предварителните резултати, което личи и от атмосферата по време на изявлението ѝ пред медиите: \"Аз ще приема подкрепата на партии с постоянни политически възгледи, независимо дали са в десния или в левия спектър, или са центристи. За мен е важно те да си отстояват казаното, а не да обещават неща, които не могат да изпълнят\".  Икономистът Гитанас Науседа, зад когото не стои нито една партия, остава само с пет процентни пункта под прага от 31 на сто, въпреки че през цялата изборна нощ се очакваше именно той да бъде първи, макар и с малка преднина. Трети с под 20% остава премиерът Саулисус Сквернялис, която още преди окончателните резултати потвърди, че ще се оттегли от поста си и най-вероятно ще има предсрочни парламентарни избори. Гласуването на първия тур от президентския вот съвпадна с два референдума, но тъй като до урните не отидоха половината от имащите право на глас, допитванията не могат да доведат до промени в Конституцията на страната. Балотажът на президентския вот съвпада с евроизборите в Литва.  Премиерът Саулиус Сквернялис ще подаде оставка, след като остана трети в първия тур на президентските избори в Литва. Все още неговата \"Партия на фермерите и зелените\" не е решила дали да се откаже от управлението. Литовският премиер Саулиус Сквернялис заяви, че е възможно да има предсрочни парламентарни избори, след като загуби президентския вот: \"Провалът в изборите е оценка за мен като политик. Аз приемам тази оценка и ще направя стъпката, която обещах\".", "date": "2019.05.13", "title": "Обрат в президентската надпревара в Литва"}
{"url": "https://www.faktor.bg/bg/articles/novini/balgariya/kurierskite-uslugi-poskapvat-s-20", "text": "Обикновените пощенски услуги, предлагани от частните куриерски фирми, поскъпват с 20%, съобщава вестник Сега. Причината е, че върху тях вече ще се начислява ДДС. Освободени от данъка остават единствено услугите на \"Български пощи\", което според засегнатите компании означава само едно - държавата се опитва да върне монопола на държавната компания. Промяната е уредена с поправки в закона за пощенските услуги, които в момента се гледат в парламента. В същото време Националната агенция за приходите (НАП) изненадващо реши да търси от частните куриери ДДС за тези услуги и със задна дата. Така компаниите неочаквано се оказаха данъчни нарушители, дължащи милиони левове ДДС на хазната. Повече от 10 години в конкуренция с \"Български пощи\" частните куриери предлагат универсална пощенска услуга, която по Закона за ДДС е освободена от облагане за доставка. Става дума за писма до 2 кг, включително и препоръчани, както и на колети до 20 кг, които, за разлика от другите пратки, се доставят в срок от 3 дни и не се връчват лично на получателя, а в пощенската му кутия или в съответния офис на куриерската фирма. Сега обаче Националната агенция на приходите (НАП) твърди, че освободени от ДДС са единствено услугите на \"Български пощи\", но не и тези, предлагани от частните оператори.", "date": "2019.05.13", "title": "Куриерските услуги поскъпват с 20%"}
{"url": "https://www.faktor.bg/bg/articles/pompeyo-otmenya-vizitata-si-v-moskva", "text": "Американският външен министър Майк Помпейо отмени планираното си за днес посещение в Москва. Той ще отиде вместо това в Брюксел, за да обсъди \"неотложни въпроси\" и по-конкретно да разговаря с европейски представители за ситуацията около Иран, съобщи Държавният департамент, предаде Франс прес. Въпреки че отменя визитата си в Москва, Помпейо ще отиде след това в Сочи, за да се срещне с руския президент Владимир Путин и неговия външен министър Сергей Лавров.", "date": "2019.05.13", "title": "Помпейо отменя визитата си в Москва"}
{"url": "https://www.faktor.bg/bg/articles/novini/balgariya/oblachno-dazhd-s-gramotevitsi-1", "text": "През следващото денонощие над страната ще има разкъсана облачност, значителна в следобедните часове над Западна и Централна България. Там на места ще превали дъжд, в югозападните райони - придружен с гръмотевици. Минималните температури ще са между 8 и 13 градуса, максималните - между 19 и 24 градуса, по Черноморието по-ниски.", "date": "2019.05.13", "title": "Облачно, дъжд с гръмотевици"}
{"url": "https://www.faktor.bg/bg/articles/feysbuk-razchistva-falshivite-akaunti-predi-izborite", "text": "\"Фейсбук\" каза днес, че е изтрил редица италиански акаунти от платформата си, които са били фалшиви или са разпространявали фалшиви новини преди евроизборите, предаде Ройтерс. \"Премахнахме серия от фалшиви или дублиращи се акаунти, които нарушаваха\" нашите политики, каза говорител на социалната мрежа, предава БТА. \"Предприехме действия и срещу някои страници, които многократно са разпространявали некоректна информация\", добави той.  Активистката организация \"Авааз\", оказала влияние на решението на \"Фейсбук\" със свое разследване, каза, че американската компания е премахнала 23 италиански акаунта с общо над 2,46 милиона последователи. По нейни данни те разпространявали \"фалшива информация и предизвикващи разделения съдържания\" по теми като миграция, ваксини и антисемитизъм. Според нея повече от половината свалени профили са подкрепяли или Движение \"Пет звезди\", или \"Лигата\", двете управляващи партии.", "date": "2019.05.13", "title": "Фейсбук разчиства фалшивите акаунти преди изборите"}
{"url": "https://www.faktor.bg/bg/articles/novini/balgariya/poslanik-ulusoy-shte-dava-obyasnenie-dnes-v-mvnr-za-priziva-za-izuchavaneto-na-turski-ezik", "text": "По разпореждане на вицепремиера и министър на външните работи Екатерина Захариева, посланикът на Република Турция в Република България ще бъде извикан в МВнР днес, за да даде обяснение за думите си, с които призовава българската държава да насърчи изучаването на турския език като чужд език. Думите на посланика звучат смущаващо, тъй като българското правителство никога не е възпрепятствало свободното чуждоезиково обучение. Турски език може да се изучава в училище наред с английски, немски, френски, китайски, японски, румънски, руски, иврит, посочват от външно министерство. В тази връзка подчертават, че такова изказване от посланика на съседна и партньорска държава като Турция не съответства на очакванията на Република България за това, по какъв начин следва да се развиват нашите добросъседски и приятелски отношения.", "date": "2019.05.13", "title": "Посланик Улусой ще дава обяснение днес в МВнР за призива за изучаването на турски език"}
{"url": "https://www.faktor.bg/bg/articles/novini/balgariya/stoyan-stalev-ne-tryabva-da-pozvolim-turski-investitori-da-diskriminirat-rabotnitsi-koito-ne-znayat-ezik", "text": "\"Не трябва да позволяваме на турските инвеститори да дискриминират български работници, които не знаят езика им. Надали всички служители на Мерцедес в Турция говорят немски\". Това заяви пред БТВ бившият посланик на страната ни в Турция Стоян Сталев.  Той коментира думите на турския посланик у нас, който заяви, че в училищата трябва да се учи родният му език. \"Това не е намеса във вътрешната ни политика, но изказването му не е правилно. Турция е много горда страна и тя няма да ни се извини. Затова беше казано, че думите Чавушглу за намеса в политиката ни са изопачени. Анкара не благодари и не се извинява\", каза още Сталев. По думите му страната ни се справя добре с дипломацията спрямо Турция и успява да отстоява интересите си.", "date": "2019.05.13", "title": "Стоян Сталев: Не трябва да позволим турски инвеститори да дискриминират работници, които не знаят език"}
{"url": "https://www.faktor.bg/bg/articles/novini/svyat/venetsuelski-general-prizova-armiyata-da-vastanat-sreshtu-maduro", "text": "Венецуелски генерал призова въоръжените сили на южноамериканската страна да въстанат срещу президента Николас Мадуро, съобщи Ройтерс. Рамон Ранхел, представящ се за генерал от военновъздушните сили, каза, че венецуелското правителство е контролирано от \"комунистическата диктатура\" в Куба, ключов съюзник на Мадуро. \"Трябва да намерим начин да превъзмогнем страха, да излезем на улиците, да протестираме и да потърсим военно обединение, за да променим тази политическа система\". Това каза Ранхел във видео в Ютюб, облечен в костюм и държащ в ръката си конституцията. \"Време е да въстанем\", добавя той. Според Ройтерс е слабо вероятно този призив да наклони везните. Други офицери, които се отрекоха от Мадуро, избягаха от страната, а военното ръководство продължава да е на страната на президента, отбеляза агенцията.", "date": "2019.05.13", "title": "Венецуелски генерал призова армията да въстанe срещу Мадуро"}
{"url": "https://www.faktor.bg/bg/articles/novini/balgariya/plevneliev-darzhavniyat-glava-denonoshtno-govori-kolko-korumpirana-e-balgariya", "text": "„Държавният глава на България денонощно говори колко корумпирана е страната. Аз съм получават обаждания от стотици делегации, външни представители, които ме питата защо да инвестират в България, след като държаният глава денонощно говори колко е корумпирана\", заяви пред Нова телевизия бившият президент Росен Плевнелиев.  Коментарите на Румен Радев за бъдещото изграждане на нов автомобилен завод у нас стана повод за остър сблъсък между двама президенти. „Когато става въпрос за държавния глава, за етап на развитие, в който ние се нуждаем от стратегически инвестиции, най-малкото , когато се говори за корупция трябва да се дават и конкретни примери и да се иска върховенство на правото  да се пожелае от страна на държавния глава една работеща система. Такива тежки думи от негова страна ни подреждат в съвсем друга лига, за съжаление”, каза още Плевнелиев. „Добре е държавният глава да погледне и към себе си и към собствения си екип, ако щете към собствената си политическа партия БСП, с чийто лидер той денонощно и навсякъде е заедно. Прокуратурата не преди дълго време извади доказателства именно за член на екипа на държавния глава с офшорни сметки, така че нека, когато говори държавният глава, да бъде по-конкретен. Прокуратурата посочи Елена Йончева”, добави Росен Плевнелиев. Бившият президент коментира и „Апартаментгейт”.  „В ГЕРБ се направи опит „Апартаментгейт” не просто да бъде отложен  или замаскиран, а да бъде решен. Последваха оставки”, каза той. „За съжаление, държавният глава не работи в посока за върховенството на закона. Аз не съм чул една добра дума от държавния глава. Всеки път, когато става въпрос за позицията на България, той говори единствено и само колко сме бедни и корумпирани”, каза Плевнелиев.", "date": "2019.05.13", "title": "Плевнелиев: Държавният глава денонощно говори колко корумпирана е България"}
{"url": "https://www.faktor.bg/bg/articles/novini/balgariya/tomislav-donchev-radev-se-darzhi-kato-partien-lider-aktivizirali-sa-go-za-izborite", "text": "\"Румен Радев говори като партиен лидер. Не е редно човек на неговия пост да се намесва предизборната кампания. Ясно е, че са го активизирали за евроизборите\". Това заяви пред БТВ вицепремиерът Томислав Дончев по повод последните изказвания на държавния глава, който обвини изпълнителната власт, че не рови в имотите на политиците. Той не уточни от кого е \"мобилизиран\", призова да бъде попитан самият Румен Радев, но всеки трябвало да си направи изводите.  \"Имам доверие в КПКОНПИ. Нека разследващите да направят проверките си за имотите и терасите и тогава да ги коментираме. Това, че не се показват по телевизиите, не означава, че в ГЕРБ няма постоянно вътрешно партийни проверки. Хората, които са строили къщи за гости, които не се използват по предназначение, трябва да върна евросредствата\", каза още Дончев. Той предупреди, че с публичните коментари в аванс се гонят инвеститори, визирайки изказванията на Румен Радев за Фолксваген. Държавният глава заяви, че благодарение на него компанията може да построи завод в България.", "date": "2019.05.13", "title": "Томислав Дончев: Радев се държи като партиен лидер, активизирали са го за изборите"}
