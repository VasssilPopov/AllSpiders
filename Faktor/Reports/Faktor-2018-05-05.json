{"url": "https://www.faktor.bg/bg/articles/mogerini-v-sofiya-podgotvyame-se-za-zasedanieto-na-evropeyskiya-savet-prez-yuni", "text": "София е домакин на неформалната среща на министрите на отбраната от Евросъюза, подготвителна по темите от дневния ред на Съвет \"Външни работи/Отбрана\". Във фокуса на дискусиите ще бъдат въпроси, свързани с развитието на инициативите по прилагането на приоритетите на Глобалната стратегия в областта на сигурността и отбраната, отношенията ЕС - НАТО, както и военни операции на ЕС. Върховният представител на ЕС по външната политика и сигурността Федерика Могерини коментира преди началото на форума: \"Днес няма да вземаме решения, но ще обсъдим проектите по инициативата за европейското сътрудничество ПЕСКО. Ще подготвим и заседанието на Европейския съвет през юни, ще дискутираме със заместник генералните секретари на НАТО и ООН как можем да подобрим координацията по общите мироопазващи операции\".  Преди началото на срещата домакинът на форума - военният министър Красимир Каракачанов, обясни какво ще бъде обсъдено днес: \"Основно темите, които и в предишни сесии сме обсъждали в постоянната структура на сътрудничество. Вчера официално открихме срещата, колегите постигнаха всичко, очаквам днес, въпреки ранният час, да продължим с един конструктивен разговор по темите по начина, по който и досега сме ги коментирали в Брюксел\". \"Министър-председателят Бойко Борисов е дошъл да ни поздрави, преди да започнем нашия съвет. Благодаря за присъствието ви, г-н министър-председател – това е белег за значимостта, която вие придавате към нашата работа по отбраната и това е жест, който ние ценим, каза още Могерини. „Мисля, че повечето от вас се зарадваха на много топлото посрещане вчера вечерта, за което искам да благодаря на Българското председателство“, се обърна тя към военните министри от ЕС по време на форума.  „Благодарим за отличното Председателство, което България провежда, за чудесното сътрудничество при подготвянето на тази среща и за гостоприемството“, каза още Федерика Могерини.", "date": "2018.05.05", "title": "Могерини в София: Благодарим за отличното Председателство и за присъствието на българския премиер на нашия форум"}
{"url": "https://www.faktor.bg/bg/articles/slanchevo-do-30-gradusa-nisko-atmosferno-nalyagane", "text": "Днес ще бъде предимно слънчево. Сутринта на места в източните райони ще е с мъгла или ниска облачност. Около и след обяд, както и до полунощ, главно над Югозападна България, ще се развива купеста и купесто-дъждовна облачност и на места там ще превали и прегърми. Това съобщи „Фокус“. Ще духа слаб до умерен вятър от изток-североизток. Максималните температури ще са между 25° и 30°, в София - около 26°.  Атмосферното налягане ще се задържи малко по-ниско от средното за месец май.  По Черноморието до обяд ще е с ниска облачност или мъгла, след което ще се установи предимно слънчево време. Ще духа слаб до умерен североизточен вятър. Максималните температури ще са 17°-20°. Температурата на морската вода е 17°-19°. Вълнението на морето ще е 1-2 бала. В планините ще преобладава слънчево време. Около и след обяд, над масивите в западната половина от страната ще се развие купеста и купесто-дъждовна облачност и на места ще превали и прегърми. Ще духа умерен, временно силен вятър от изток-югоизток. Максималната температура на височина 1200 метра ще е около 20°, на 2000 метра – около 12°.", "date": "2018.05.05", "title": "Слънчево, до 30 градуса, ниско атмосферно налягане"}
{"url": "https://www.faktor.bg/bg/articles/zhan-klod-yunker-ne-sadete-marks-zaradi-prestapleniyata-na-posledovatelite-mu", "text": "Председателят на Европейската комисия Жан-Клод Юнкер заяви, че германският философ Карл Маркс не бива да бъде съден заради престъпления, извършени от негови последователи десетилетия след смъртта му, съобщава \"Асошиейтед прес\".  Юнкер говори на събитие по случай 200-годишнината от рождението на Маркс в западния германски град Трир, където е роден философът.  Имайки предвид престъпленията, извършени от революционери в Русия, Китай и другаде, Юнкер заяви, че \"Маркс не е отговорен за всички зверства, за които трябва да отговарят тези, за които се твърди, че са негови наследници\".  Маркс полага философските основи на комунизма - идеология, стремяща се към колективна собственост над средствата за производство и безкласово общество, отбелязва БТА. Днес Трир ще бъде открит висок 4,4 м паметник на Маркс, дарен от Китай. Германска организация, представляваща жертви на комунизма, разкритикува честването на годишнината на Маркс.", "date": "2018.05.05", "title": "Жан-Клод Юнкер: Не съдете Маркс заради престъпленията на последователите му"}
{"url": "https://www.faktor.bg/bg/articles/novini/balgariya/ognyan-minchev-mareshki-katsna-na-klona-na-evraziyskite-marginali", "text": "На следващите избори Бойко няма да  вкара Марешки в парламента - няма за какво. Няма да го вкара и Корнелия - тия дето са против НАТО й трябват на самата нея да върже двата края. Волен няма да сподели с Марешки оредяващите си избиратели под натиска на все по-\"патриотичната\" БСП.  Това казва в коментар във фейсбук политологът Огнян Минчев, провокиран от амбициите на лидера на „Воля” да извади България от НАТО. Марешки влезе в групата на ветропоказателите - популисти, които се боричкат за парчета от антисистемния вот. Но въпреки колосалните усилия на петата колона, в България този вот по въпроси като НАТО и ЕС е ограничен - просто защото мнозинството българи са с добър здрав разум. Те знаят много добре откъде идват парите и възможностите - и за тях, и за децата им. Марешки кацна на клона на евразийските маргинали. От този клон до 4-те процента бариера е много далеч, казва още Минчев.", "date": "2018.05.05", "title": "Огнян Минчев: Марешки кацна на клона на евразийските маргинали"}
{"url": "https://www.faktor.bg/bg/articles/borisov-i-nankovshte-inspektirat-struma-i-shte-obyavyat-variant-za-kazusa-s-razkritiya-dreven-grad", "text": "Премиерът Бойко Борисов и регионалният министър Николай Нанков ще инспектират стоителството на автомагистрала \"Струма\" и ще посетят археологическите разкопки край благоевградското село Покровник.  Спасителните археологически проучвания, които извадиха на повърхността над 1500 ценни артефакти и няколко съхранени постройки от късната Античност, провокираха изключително голям интерес и поставиха на преден план въпроса за съдбата им.  Очаква се те да обявят вариант за решение на казуса.", "date": "2018.05.05", "title": "Борисов и Нанков търсят вариант за разкрития древен град на магистрала \"Струма\""}
{"url": "https://www.faktor.bg/bg/articles/za-chetvarta-godina-tsvetanov-uchastva-v-praznika-na-rodopskoto-cheverme", "text": "Днес зам.-председателят на ГЕРБ и председател на ПГ на ГЕРБ Цветан Цветанов ще присъства за четвърта поредна година на празника на родопското чеверме в Златоград. От 10.00 часа в автентично аранжирани дворове като отпреди век ще се приготвят традиционни местни ястия, като майстори ще завъртят 150 чевермета. Официалното откриване е от 11.00 часа с музикално шествие на оркестър \"111 каба гайди\". След това програмата ще продължи с изпълнения на фолклорни групи до късно вечерта на градския площад.  Кметът на община Златоград Мирослав Янчев и организаторите на събитието очакват гостите на празника да бъдат с народни носии. Сред гостите ще бъдат и евродепутатът от ГЕРБ/ЕНП Владимир Уручев и народните представители от ГЕРБ-Смолян д-р Даниела Дариткова и д-р Красимир Събев, както и областният координатор на ГЕРБ и кмет на Смолян Николай Мелемов.", "date": "2018.05.05", "title": "За четвърта година Цветанов участва в Празника на родопското чеверме"}
{"url": "https://www.faktor.bg/bg/articles/st-komisar-getov-za-ogromniya-pozhar-v-stolitsata-tezhko-postradali-nyama-leko-e-zasegnato-okoto-na-ohranitel", "text": "И огнеборец е пострадал при големия пожар в склад в столичния ж.к. „Красна поляна“, стана ясно от брифинг на директора на столичната пожарна старши комисар Веселин Гетов. Вчера беше съобщено за един пострадал – обгазен служител от охраната на съседната фирма, който е прегледан в „Пирогов“ и е изписан. Огнеборецът също е пострадал леко – засегнато е окото му, и е прегледан в „Пирогов“, след което обаче се е върнал на мястото на инцидента, за да продължи гасенето, добави ст. комисар Гетов. Сложността на този пожара в склад на \"Аванти\" в столичния квартал \"Красна поляна\" идва от факта, че в непосредствена близост има болница и ако имаше неблагоприятна обстановка, щеше да се наложи да евакуираме лежащо болни, за което е необходим сериозен ресурс на пожарната, каза още старши комисар Гетов. Общо екипите бяха 16, първоначално са съсредоточени 6 екипа, след това е потърсена още помощ. Доколкото имаме информация, стопаните, които извършват тази търговска дейност, са под наем, все още не сме се свързали със собствениците, каза Гетов и добави: Няма опасност за съседните сгради. На място е позиционирана мобилна лаборатория, която изследва качеството на въздуха. Нека живеещите около мястото на пожара да бъдат спокойни. Причините за инцидента тепърва ще се изясняват.", "date": "2018.05.05", "title": "Ст. комисар Гетов за огромния пожар в столицата: Пострадал е огнеборец, обгазен е и охранител"}
{"url": "https://www.faktor.bg/bg/articles/v-izgorelite-skladove-e-imalo-stoka-za-3-9-miliona-leva-sgradata-e-podpalena-ot-vsichki-strani", "text": "Стока за 3,9 милиона лева е имало в складовете, които горяха снощи в столичния квартал „Красна поляна”. Това съобщи в интервю за \"Събуди се\" по Нова телевизия собственичката Татяна Павлова. Тя се съмнява, че пожарът е умишлен.  „Стоим добре на пазара и, може би, е конкурента фирма. Абсолютно всичко изгоря. Подпален е складът от всички страни”, заяви Павлова.  Павлова заяви, че само стоката е била застрахована за 2,2 милиона лева, но тя не може да покрие по никакъв начин щетите. Тя поясни, че не е имало заплахи към нея и към фирмата.", "date": "2018.05.05", "title": "В изгорелите складове имало стока за 3,9 милиона лева, сградата е подпалена от всички страни"}
