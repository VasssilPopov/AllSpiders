{"url": "https://faktor.bg/bg/articles/borisov-sabira-izvanredno-ministrite-na-dondukov-1", "text": "Премиерът Бойко Борисов свиква днес извънредно заседание на Министерския съвет. Срещата на \"Дондуков\" 1 ще започне в 9 ч. Като първа точка в дневния ред е предвидено обсъждането и приемането на Годишен доклад за състоянието и развитието на научните изследвания в научните организации и висшите училища за периода 2017-2018 г. Втора точка включва одобрявянето на частна болница в София за университетска. Предвижда се и да бъдат обсъдени и промени в бюджета на Министерството на здравеопазването във връзка с увеличаване капитала на търговско дружество. Ще се обсъдят и промени в закона за лекарствените продукти в хуманната медицина. Интересна точка е тази, свързана с разходите за командировки в страната на зам.-министър председателите, министрите и органите към МС за третото тримесечие. Очаква се премиерът Бойко Борисов да направи коментар и за случващото се в Перник. Заедно с няколко министри той обсъди ситуацията в почивните дни. Отиде и на място, за да разговаря със специалисти на какво се дължи безводието в Перник, което се задълбочава.", "date": "2019.12.27", "title": "Борисов събира извънредно министрите на \"Дондуков\" 1"}
{"url": "https://faktor.bg/bg/articles/emil-karanikolov-v-pernik-otvsyakade-teche-tsyalata-traba-e-v-dupki", "text": "В момента правим безумни неща, за да се разреши проблемът в Перник. Копаят се огромни дупки, отвсякъде тече, тръбите са на дупки. От днес започваме съвсем радикални действия, обяви в ефира на Нова телевизия министърът на икономиката Емил Караниколов. Той беше категоричен, че местното ВиК не си е свършило работата. \"ВиК не могат да представят дори схема на инфраструктурата\", възмути се министърът. \"Това е инфраструктура, която не е ремонтирана от самото изграждане. Отваряме дупки, шахти, оказва се, че ВиК нямат материали за ремонт. Идват хора, експерти, но положението е изключително тежко\", заяви той. Емил Караниколов съобщи, че решението е изцяло подмяна на тръбите. Сега се губят 90 л/сек. вода. Предстои да се видят анализите на експертите. Трябва да се съгласува всичко и с Басейнова дирекция. По думите на министъра проблемът с водата в Перник не е само канализацията, а цялата система и идва още от водопотока от яз. \"Студена\". \"Пречиствателната станция не е довършена или поне не е проектирана както трябва. И се губят много количества вода\", обясни още Караниколов. На въпрос за кражба на питейна вода, той каза, че няма доказателства за това. Стана ясно, че подобна кражба може да бъде трудно доказуема. И разкри, че перничани много говорят за това, че предприятието  \"Стомана\" използва вода нерегламентирано, но никой не казва директно това. Емил Караниколов определи това като \"легенди\". Министърът на икономиката призна, че на перничани е било причинено огромно неудобство. Той изказа песимизъм, че всичко може да се реши бързо. Подчерта, че е важно всичко да се започне отначало, отколкото да се пусне водата на Перник и после наново да се спира.", "date": "2019.12.27", "title": "Емил Караниколов: В Перник отвсякъде тече, целите тръби са на дупки"}
{"url": "https://faktor.bg/bg/articles/nahluva-studen-front", "text": "Днес облачността ще бъде променлива, след обяд по-често значителна, но само на отделни места ще превали слаб дъжд, в планинските райони – слаб сняг. Ще продължи да духа слаб до умерен вятър от запад-северозапад и с него ще нахлува студен въздух. Максималните температури ще са между 2° и 7°.  Атмосферното налягане е близко до средното за месеца.  Преди обяд по Черноморието ще има разкъсана облачност, на много места – до предимно слънчево. След обяд облачността ще е значителна, но ще остане почти без валежи. Ще духа до умерен северозападен вятър. Максималните температури ще са 7° - 8°, температурата на морската вода е 11° - 12°. Вълнението на морето ще е около 1 бал. В планините облачността ще е променлива, често значителна, но само на отделни места ще превали слаб сняг. Ще духа умерен, по високите и открити части – силен вятър от запад-северозапад. Максималната температура на височина 1200 метра ще е около минус 2°, на 2000 метра – около минус 8°.", "date": "2019.12.27", "title": "Нахлува студен фронт"}
{"url": "https://faktor.bg/bg/articles/na-praznik-vaznagrazhdenieto-pri-izvanreden-trud-do-chetvoren-razmer", "text": "При работа в празничен ден трябва да се заплаща минимум двойно възнаграждение. Това каза в Сутрешния блок на БНТ Дина Христова от \"Главна инспекция по труда\". Тя припомни, че върху това възнаграждение все пак има удръжки. \"По-високо от двойно е възнаграждението, когато този труд, положен в празнични дни, се явява и извънреден. Тогава възнаграждението трябва да достигне минимум четворен размер. Неразбирането тук се появява от факта, че в голямата си част хората, които работят в празнични дни, са с въведено сумирано отчитане на работното време. При него работните часове през седмицата могат да достигнат и до 56 часа. Това са хората, които работят по график\", каза Христова.  При този случай извънредният труд се заплаща едва в края на периода, ако има такъв, защото при добре направен график, при достатъчно наети хора, би трябвало накрая да няма извънреден труд, каза още Дина Христова.", "date": "2019.12.27", "title": "На празник възнаграждението при извънреден труд - до четворен размер"}
{"url": "https://faktor.bg/bg/articles/politolog-povedenieto-na-opozitsiyata-shte-im-izigrae-losha-shega", "text": "\"Опозицията не овладя управляващите, а се присламчи към тях. Парламентарната опозиция пребивава добре с мнозинството. Симбиозата ще им изиграе лоша шега. Опозицията не иска да е опозиция, заяви пред бТВ политологът доц. Мария Пиргова. \"През 2019 г. бяха усетени сериозните проблеми на хора. Имаше проблеми в политическите институции и спад на доверието в НС, Министерски съвет и Президентство. Разбра се, че не може да се разчита на институциите. Имаше и институционален хаос, но на фона на добре проведени избори. Въпреки това оставаме на ниско европейско равнище\", разкри политологът. За водната криза в Перник Мария Пиргова коментира: Не сме наясно кой е отговорен за водната криза в Перник. Не се знае кой отговаря за промишлени и частни води. Липсата на планиране довежда до ликвидиране на цели браншове, именно защото не знаем кой за какво е отговорен. Трудно ще има съдебна отговорност по случая.", "date": "2019.12.27", "title": "Политолог: Поведението на опозицията ще им изиграе лоша шега"}
{"url": "https://faktor.bg/bg/articles/georgi-harizanov-otiva-si-edna-godina-na-politicheski-heyt", "text": "Политическият анализатор Георги Харизанов коментира в ефира на бТВ отиващата си 2019-та година. Той я определи като година на политически хейт, но без предложения за алтернатива и критикува опозицията в симбиоза с управляващите. Анализаторът акцентира и върху водната криза в Перник. Нужен е закон, който да забрани използването на условно чиста вода от питейните източници, обяви Харизанов. \"Законодателят казва, че ако си измиете с маркуч колата, подлежите на глоба, ако автомивка се върже към ВиК мрежата, а не си бие сондаж, подлежи на жестоки санкции, но ако завод вземе милиони кубици вода директно от язовира - това не е никакъв проблем, това е, меко казано, двоен аршин и трябва да се поправи\", категоричен е Харизанов. Заради това политологът е на мнение, че трябва да бъде приет закон, който изрично да забранява използването на условно чиста вода от предприятията.", "date": "2019.12.27", "title": "Георги Харизанов: Отива си една година на \"политически хейт\""}
{"url": "https://faktor.bg/bg/articles/udalzhavat-s-30-dni-bedstvenoto-polozhenie-v-pernik", "text": "Бедственото положение в Перник ще бъде удължено с 30 дни, считано от 28 декември 2019 г. Това обяви кметът на Перник Станислав Владимиров след края на заседанието на кризисния щаб в града, цитиран от БНТ. След заседанието беше отчетено и постигнатото и постигнатото: насочена е вода от Владайския канал към язовир \"Студена\". Работи се по теча в индустриалната зона. Има и предложения как да бъдат отстранени огромните количества вода, които се изливат там. В квартал \"Проучване\" е подменен водопроводът. ВиК дружеството ще започне подмяната на ВиК мрежата. Предстоят спешни ремонти и по двете пречиствателни станции. Има готов доклад във връзка със сондажи в язовир \"Студена\". Ще започнат да изпомпват вода от карстовите пещери около язовира.", "date": "2019.12.27", "title": "Удължават с 30 дни бедственото положение в Перник"}
{"url": "https://faktor.bg/bg/articles/ivan-geshev-vze-na-spetsialen-nadzor-dosadebnite-proizvodstva-za-vodnata-kriza-v-pernik", "text": "Във връзка с множество запитвания от представителите на медиите по повод кризата с питейната вода в гр. Перник, Пресцентърът на Прокуратурата на Република България предоставя следната информация: Образувани са досъдебни производства в Специализираната прокуратура и в Окръжна прокуратура – Перник. Разследването, наблюдавано от прокурор от СП, се води срещу длъжностни лица от общинската и областната администрация, за това, че в периода 2017 – ноември 2019 г. не са положили достатъчно грижи, съответно за водопреносната и водоснабдителната мрежа в Община Перник, и за стопанисването на водния ресурс в яз. Студена. От това са настъпили значителни вредни последици. Разследването се води по чл. 219, ал.1 от НК (за безстопанственост). Следствените действия са възложени на следовател от СО – СП. В хода на досъдебното производство следва да се изясни кога е бил достигнат критичния минимум на водата на яз. Студена; имало ли е и какви водни загуби в периода 2017 – 2019 г., дължащи се на амортизирани експлоатационни съоръжения; извършвани ли са метеорологични, хидрологични и воднобалансови оценки на язовира и ако да – кога. Ще се проверят разрешителните за водовземането и ползването на водите от яз. Студена, дали са пренасочвани водни ресурси към други населени места и промишлени потребители , както и дали е имало незаконосъобразно разходване. Предмет на разследване са действия или бездействия на длъжностни лица във „ВиК-Перник“ ООД, Община Перник, Областна администрация и Басейнова дирекция-Западнобеломорски басейн в Благоевград. В ОП – Перник се води досъдебно производство за действия или бездействия на длъжностни лица от „ВиК – Перник“ ООД по чл. 219, ал. 1 от НК (за безстопанственост). Разследването се води от екип от прокурори от ОП – Перник и служители на ОДМВР – Перник. Извършват се интензивни процесуално – следствени действия на място, разпитват се свидетели. В хода на разследването следва да се изяснят и евентуални данни за нарушаване на целостта на хидротехническо съоръжение от Паракарийския деривационен (воден) канал в местността „Кокалов егрек), където е отклонявана вода за с. Ярлово, Община Самоков. По разпореждане на главния прокурор Иван Гешев разследванията са взети на специален надзор. Надзорът ще се извършва лично от прокурор от Отдел „Специализиран“ във ВКП.", "date": "2019.12.27", "title": "Иван Гешев взе на специален надзор досъдебните производства за водната криза в Перник"}
{"url": "https://faktor.bg/bg/articles/zhertva-na-vazroditelniya-protses-osadi-prokuraturata-zaradi-zabavyane-na-deloto-za-prestapnata-smyana-na-imenata-ot-bkp", "text": "Тридесет и пет години след насилствената смяна на имената на турското малцинство по време на комунистическия режим една от жертвите на това престъпление на БКП Сафие Юркадул – чийто баща е бил въдворен без съд и присъда в концлагера „Белене” – осъди прокуратурата за забавяне на разследването по делото за „възродителния процес”. Новината съобщи сайтът  , позовавайки се на решение на Софийския градски съд от 10 декември 2019 г., присъдил обезщетение от 40 000 лв. на Сафие Юркадул по дело, заведено от нея срещу продължилите с години действия на държавното обвинение. СГС е присъдил обезщетение на Сафие Юрдакул, която е била малко дете, когато баща ѝ е бил изпратен в лагера \"Белене\", името ѝ е било сменено, бил е забранен майчиният ѝ език, а накрая семейството ѝ е било принудено да се изсели в Турция, посочва news.lex.bg. Жената е завела иск за 100 000 лева срещу прокуратурата по Закона за отговорността на държавата и общините за вреди (ЗОДОВ), след като не може да се конституира като граждански ищец в наказателното дело, тъй като то не е в съда, а заявлението ѝ за обезщетение за бавно правосъдие до Инспектората към ВСС било върнато, защото, за да бъде разгледано, делото трябва да е приключило. В исковата си молба Сафие Юркадул разказва, че до 1985 г. е живеела с родителите си в разградското село Киченица. Дотогава имала щастливо и безгрижно детство, но първо променили името ѝ, което много разклатило детската ѝ психика и намирала упора само в разговорите с баща си. През пролетта на 1985 г. обаче той бил задържан и пратен в лагера „Белене”. Семейството разбрало къде е едва след 6 месеца, а момичето видяло баща си отново, година след ареста му. В заповедта за задържането му пък се казва, че „при проведените мероприятия по национално осъзнаване на турчеещите се българи се е противопоставял на органите на властта, като се е държал грубо и предизвикателно“. Пред съда са разпитани и трима свидетели, които са дали показания за преживяното от дъщерята, докато баща ѝ е бил в Белене. Сред тях е и мъж, който е бил с него в затвора. Той разказва, че при едно свиждане, когато се връщали от работа, момичето, тогава около 8-годишно, нямало как да прецени обстоятелствата и при вида на баща си, се хвърлило да го прегърне. Тогава детето било грубо изблъскано от надзирателя, а за наказание бащата бил лишен от право на свиждане. В следващите месеци и години майката започнала да работи и вкъщи, за да издържа семейството, но заболяла. Бащата също се разболял в затвора и бил пратен във видинското село Руженци, където пак бил затворник. Заради влошено здраве, тежко семейно положение и преценка „за настъпилите положителни изменения в поведението“, мъжът е освободен да се прибере вкъщи през пролетта на 1988 г., а на следващата година милиционер връчил на семейството задгранични паспорти и им казал, че до 12 часа трябва да напуснат страната. Така Юркадул се озовала в Турция само с ръчен багаж и двама болни родители. През тези години тя обвинявала и баща си за случилото се, защото мислела, че е сторил нещо лошо, щом е бил пратен в затвора. Едва преди да почине през 1998 г., бащата вече разказал историята на порасналата си дъщеря и в следващите години тя започнала живо да се интересува от процеса в България срещу виновните за „възродителния процес”. В Турция участвала активно и в дейността на сформираното Сдружение за правосъдие на пострадали от „възродителния процес”, а изготвена медицинска експертиза по делото е установила, че и до днес е депресирана и с явна психическа травма от случилото се и несбъдналия се процес. В решението си СГС посочва, че вредните последици от това престъпление се изразяват в засягане на основни човешки права и затова дъщерята на затворника от „Белене” се явява не само наследник на пострадал, „но тя е материално правно легитимирана да претендира вреди и на собствено основание, доколкото в общ смисъл резултатът от разследваното престъпление е настъпил в собствената ѝ правна сфера“. Съдът приема, че делото срещу виновните за „възродителния процес” наистина е с фактическа и правна сложност, но пък няма как да бъде оправдано забавяне от 28 години за внасянето му за разглеждане в съда. Още повече, че давността отдавна е изтекла и това изключва наказателното преследване, и дори да бъде внесен обвинителен акт, то той ще доведе само до прекратяване на делото. В решението си съдия Валерия Банкова казва, че взема предвид всички действия на държавата срещу семейството, в което ищцата тогава е била малко дете и приема, че те са разклатили чувството за идентичност и стабилност, нужни за нормалното протичане на детството на всеки човек и нанасят вреди, които са толкова очевидни, че не се нуждаят от специално доказване. Според съда, особено травмиращ за психиката на Сафие Юрдакул е бил случаят с грубото ѝ отстраняване от прегръдките на баща ѝ по време на посещението в Белене и лишаването от право на свиждане. Съдия Банкова преценява преживяното от ищцата, за да оцени и вредите, които тя понася от забавеното дело. „Колкото по-значими за личността са засегнатите блага, толкова по-големи са вредите, нанесени от нарушаване правото на лицето от разглеждане на делото за наказването на извършителите в разумен срок. Когато става дума за блага от най-висша ценност като свободата, правото на име и на етническа идентичност, на майчин език, забраната за намеса в семейния живот и за насилствена асимилация, то чувството за липсата на справедливост за потърпевшите е толкова силно, че подкопава доверието им в устоите на правовата държава като цяло“, мотивира се съдия Банкова. За да не уважи иска до 100 000 лева, съдът оценява все пак, че Сафие Юрдакул не е била сред пряко арестуваните и пратени в затвори заради противопоставяне на държавната политика. Решението не е окончателно и може да бъде обжалвано пред Софийския апелативен съд. Миналата година друг от пострадалите от „възродителния процес” също осъди прокуратурата за проточеното разследване. Шукри Мехмед заведе частичен иск за 5001 лева по ЗОДОВ, като част от общата сума от 100 000 лева, която би претендирал. Градският съд уважи частичния му иск, но прие, че справедливото бъдещо обезщетение би било 30 000 лева, припомня news.lex.bg. От решението на СГС тогава стана ясно, че още през 2003 г. прокуратурата е признала, че разследването е приключило и се чакат само показанията на всички свидетели, каквито били указанията на върховните съдии. Според градския съд обаче, в тези указания се казва само, че трябва да бъдат изброени имената на пострадалите, за да могат в бъдещ процес да бъдат уведомени и да търсят правата си, а не да бъдат разпитвани всички в хода на разследването. Затова съдът прие, че след 2003 г. забавянето на делото от прокуратурата е неоправдано. Прокуратурата обаче държи на разпитите и делото отново беше спряно миналата година, докато бъдат открити в Турция и разпитани още 35 свидетели, за което се чака отговор от четвърта поред молба за правна помощ. Две са внасянията в съда на обвинителен акт по делото срещу обвиняемите за „възродителния процес”– през 1994 г. и 1998 г., но и двата пъти делото е връщано за доразследване. Първоначално обвиняеми по него за подбуждане на етническа дискриминация и омраза са бившият генерален секретар на БКП Тодор Живков, Димитър Стоянов – министър на вътрешните работи, Петър Младенов – министър на външните работи, Пенчо Кубадински – член на Политбюро на ЦК на БКП и Георги Атанасов – министър-председател, всички на изброените длъжности по вереме на „възродителния процес”. След това обвиненията са преквалифицирани за военни длъжностни престъпления, а като обвиняеми остават Живков, Стоянов и Атанасов. След смъртта на Живков и Стоянов, обвиняем по делото остава единствено бившият министър-председател Георги Атанасов. Насилствената смяната на имената на българските турци е осъществена през 1984-1985 г. Без промяна в законодателството Тодор Живков взима еднолично решение и се опира се на безконтролната власт на партийния апарат на БКП, като на места се използват противозаконни репресивни мерки, осъществени от органите на МВР-ДС. Замисълът на генералния секретар на БКП е „възродителният процес” да се осъществи в условията на информационна цензура, а насилствената смяна на имената да бъде представена в страната и пред международната общественост като масово, спонтанно движение на българските граждани с турско-арабски имена. През май 1989 г. част от турското малцинство в НРБ се вдига на мирни протести в защита на основните си човешки права. На тези неочаквани протести режимът отговаря със сила. Живков използва този момент в плановете си и в края на същия месец Живков в изявление по телевизията обявява, че властта ще даде възможност на всеки от мюсюлманската общност, който желае, да напусне страната и призовава Турция да отвори границата си. На 4 юни 1989 г. това е направено и през следващите три месеца около 360 000 български граждани мюсюлмани се изселват в Турция. В историята този момент остава като „Голямата екскурзия”, при която, съпроводена с големи семейни драми на разделени семейства, раздяла с родните места и загуба на имущество. В резултат на принудителното преселение много райони на страната се обезлюдяват, а напускането на работни места хиляди работници усложнява и без това тежкото икономическо положение, в което тогава се намира НРБ. Голяма част от реколтата остана неприбрана на полето, а загубите само в селското стопанство надхвърлят 1 млрд. лв. Живков си мисли, че е спечелил, но не се „смее” последен, тъй като само няколко месеца по-късно е принуден от Москва да се оттегли от властта. „Възродителният процес” е отречен от самата БКП с решение на нейното Политбюро на 29 декември 1989 г., с което се опитва да излезе от тоталната международна изолация, в която Тодор Живков е вкарал страната. До края на 1990 г. около 150 000 от преселилите се в предната година в Турция се завръщат в България. В началото на 1990 г. прокуратурата на въоръжените сили образува дело срещу виновните висши комунистически функционери за „възродителния процес”, което и до днес не е приключило. Ако днес му бъде дадено ход то ще се сблъска с изтеклата през 2000 г. давност, както това се случи с още няколко дела срещу престъпления на тоталитарната комунистическа партия в България.", "date": "2019.12.27", "title": "Жертва на „възродителния процес” осъди прокуратурата заради забавяне на делото за престъпната смяна на имената от БКП"}
{"url": "https://faktor.bg/bg/articles/mlad-mazh-skochi-ot-5-ti-etazh-v-sofiya-zagina-na-myasto", "text": "25-годишен мъж се е самоубил в София тази сутрин, съобщиха от МВР. Около 8.30 часа на тел. 112 е подаден сигнал за открито тяло на млад мъж пред блок 141 в кв. \"Хаджи Димитър\". Веднага на място са изпратени екипи на полицията и Спешна помощ, но медиците само са установили смъртта на мъжа.   Извършен е оглед, като няма данни за насилствена смърт. Не е ясна обаче причината, накарала младия мъж да вземе фаталното решение.   Тялото е откарано за аутопсия в Съдебна медицина.", "date": "2019.12.27", "title": "Млад мъж е скочил от 5-ти етаж в София, загинал е на място"}
{"url": "https://faktor.bg/bg/articles/umbal-sofiyamed-stava-universitetska-bolnitsa", "text": "Министерският съвет взе решение за определяне на „Университетска многопрофилна болница за активно лечение Софиямед“ ООД - София за университетска болница. Съгласно чл. 9, ал. 3 от Закона за лечебните заведения университетските болници са многопрофилни или специализирани, определени от Министерския съвет. В тях се осъществяват дейности по всяко от следните направления: клинично обучение на студенти и докторанти по медицина и/или дентална медицина и/или фармация; клинично обучение на студенти по специалности от професионално направление „Здравни грижи“; следдипломно обучение на лекари, лекари по дентална медицина, фармацевти, специалисти по здравни грижи. Министерският съвет по предложение на министъра на здравеопазването определя кои от лечебните заведения или техни клиники или отделения, получили „много добра“ или „отлична“ акредитационна оценка за дейностите по клинично обучение на студенти и докторанти и следдипломно обучение на лекари, лекари по дентална медицина, фармацевти и специалисти по здравни грижи, придобиват правата на университетски болници/клиники или отделения за срока на акредитационната оценка. Предложението на министъра на здравеопазването се прави въз основа на мотивирано искане от съответния ректор на висшето училище, съгласувано с ръководителя на лечебното заведение. С друго правителствено решение се изменя РМС № 266 от 2019 г. за даване на съгласие за извършване на парична вноска в капитала на Многопрофилна болница за активно лечение „Св. Пантелеймон“ - Ямбол АД, гр. Ямбол. Приемането на решението е свързано с промяна на сроковете за поетапно увеличаване на капитала на търговското дружество от 2019 - 2021 г. на 2020 - 2022 г.", "date": "2019.12.27", "title": "УМБАЛ ''Софиямед'' става университетска болница"}
{"url": "https://faktor.bg/bg/articles/petar-danov-kogato-doydat-bolshevikite-az-shte-si-zamina-ot-tozi-svyat", "text": "На 27-и декември 1944-а година умира Петър Дънов, наричан Учителя от своите последователи. Дънов е философ, основател на религиозно-философско учение и движението на всемирното Бяло братство, което се определя като езотерично християнство. Учението е смятано от българската държава за религиозно и е регистрирано от Дирекцията по вероизповеданията като отделно вероизповедание. \"Преди своето заминаване от този свят Учителя е казал думи, които е повторил три пъти и те са същината на неговото учение: \"Любов към Бога. Любов към Бога. Любов към Бога\". Това е най-важното\", припомни пред БНР Слав Славов - председател на обществото \"Бяло братство\". Славов разказа за обстоятелствата около смъртта на Дънов. \"Още през 20-те години той казва в една своя беседа: \"Когато дойдат болшевиките, аз ще си взема партакешите и ще си замина\". Това се случва след 9-и септември, когато идва комунистическата власт, той си заминава\". Учението на любовта, мъдростта и истината, което Дънов проповядва, представлява един безкраен низ от компромиси, защото любовта е компромис, уточни още Славов. *** В интервю за Faktor.bg Андрей Грива, изследовател на учението на Петър Дънов, разказа: \"Учителят казва, че в бъдеще човек ще живее с етерното си тяло. Ние сега познаваме само отчасти физическото си тяло. А имаме етерно, ментално, астрално, физическо. След идването на комунистическата власт, на 27 декември 1944 г. Учителят си заминава от този свят и тялото му е положено на \"Изгрева\". От цяла България идват хора, за да му се поклонят. На следващия ден пристигат да го арестуват. Известните личности, авторитети, духовни водачи са били в определени списъци, те трябвало да бъдат арестувани от новата власт. Ден преди това Учителят наистина прекратява земния си живот, спира жизнените функции на тялото си. Защо? За да не даде възможност на едно правителство, дошло на власт силово да наложи тотален атеизъм, да лепне срамно петно върху българската нация чрез погубването на един извисен дух. Така Учителят е предотвратил възможността тези „другари” да посегнат на народната чест, на българското достойнство, да му присъдят за векове тежка карма.\" \"По принцип един велик Учител сам може да реши кога да прекрати земния си път. В Индия има хора, които изпадат в подобно състояние и после се връщат към живота, вид латентно състояние, в което могат да издържат с години без вода и храна. За човешкия организъм според мен почти няма невъзможни неща. Учителят казва, че в бъдеще човек ще живее с етерното си тяло. Ние сега познаваме само отчасти физическото си тяло. А имаме етерно, ментално, астрално, физическо\", разкри Андрей Грива и допълни: \"Учителят ни казва, че негативните пророчества ще се сбъднат, ако българите не си променят отношението към Бога. Ако имаме правилно отонешие към Бога, при всички условия ще се чувстваме добре, ще живеем в равновесие, ще бъдем щастливи хора. През всичките дни на своя живот Учителят живее много скромно. Той никога не е имал частна собственост; с една цигулка и една Библия той раздава на всички от своя непресъхващ извор. Той носи Словото Божие, той го живее, и за това има силата да помага, да вдъхва надежда и упование, да лекува.\" *** Сред най-известните цитати на Учителя са:  \"Смисълът на живота се състои в това да намериш този, който те обича и който ти обичаш\" \"Който прилага закона на любовта, малко говори, а много върши\" \"Умен човек е този, който знае кога да се отдалечи и кога да се приближи до любовта\" \"Не можеш да мислиш за някого, ако и той не мисли за теб\" 1. Първото правило, което трябва да прилагате в отношенията си с хората, е да намирате във всеки човек по една добра черта – най-силната, която го отличава от всички хора. 2. Търсете доброто в човека и не се страхувайте. Щом държите доброто в съзнанието си, той ще бъде винаги добре разположен към вас. Свържете ли се с лоша черта на човека, вие го настройвате против себе си и го правите ваш неприятел. 3. Ако срещнете на пътя си неразумен човек, не му отговаряйте според безумието му. Ако срещнете глупав, не му говорете нищо. На глупавия и безумния можете да говорите мислено. 4. На другите да бъде добре – тогава и на мен ще бъде добре. Това е максимата, с която човек ще преодолее много мъчнотии. 5. Питате какво трябва да правите, за да ви обичат хората. Правете това, което прави Слънцето – давайте! 6. Който обича, всякога дава; който не обича, взима. По това ще познаете кой ви обича и кой не ви обича. 7. Да обичаш и да те обичат – в това е смисълът на живота. 8. Сложете вашите нужди на последно място, защото има закон: ако желаеш повече за другите, най-напред теб ще удовлетворят. 9. Свободата на човек зависи от доброто, което прави. 10. Щастието зависи от ума, сърцето и волята на човек. 11. Ако искате да имате сила в света, най-напред станете господари на себе си и не бързайте да подчинявате хората. Ако станете господари на себе си, много хора ще ви последват. 12. Лошото се заражда най-напред в сърцето, после в ума и най-после се реализира във волята. 13. Не се събирайте с хора, които имат отрицателни мисли. 14. Когато говориш зле за хората, подхранваш зло в себе си. Подхранваш ли злото, ти ще опиташ горчивината му.  *** Всички искаме светът да се оправи отвън. Светът вътре във вас трябва да се оправи. Ако има дори един човек, с който не сте се примирили, той ще бъде спънка за вас. На превзет човек съвети не давай. На хитър човек услуга не прави. На зъл – дума не казвай. От човек двуличен се пази. От твърдоглав, упорит, горделив и тщеславен стой настрана. Вълка овца да направиш не се труди, защото е вън от границите на твоята възможност. Не взимайте повече, отколкото ви трябва. Не давайте повече, отколкото е нужно. На хората всякога трябва да даваш толкова, колкото вземаш. Радвайте се на успехите на приятелите си като на свой успех. Радвайте се на онзи успех, който е придобит с труд, с работа, с постоянство. Само по този начин вие можете да се повдигнете. Най-сигурното лекарство е човешката радост. Не занимавайте хората с едно и също нещо. Еднообразието действа убийствено. Не се подчинявай на съветите на невежия. В чужди работи не се бъркай. На хорски думи внимание не обръщай. Никога не допускайте някой да се меси във вашата работа. Нито вие се месете в работата и свободата на другите. Не се занимaвайте с личния живот на хората. Видите ли, че двама души се карат, не ги съдете, не се ровете в причината на техния спор. Не се интересувайте от това кой как живее, как се облича, как се храни. Да се занимавате с живота на другите, преди да сте изправили себе си, това е губене на време. Всеки да контролира себе си и да не обръща внимание на другите. Човек, който се занимава с чуждите погрешки, ще направи същите. Някой казва: “Не мога да го понасям този човек.” и не подозира, че разрушава този, когото мрази, но разрушава и себе си едновременно. Когато ни предизвикват, трябва да мълчим. Кажи на човека една хубава дума и повече не мисли. Как ще постъпи той, дали заслужава – да не те интересува. Нито обиждай, нито се обиждай! Умният не се обижда. Някой казал нещо лошо по ваш адрес – не се тревожете. Вашият мир струва много повече от това, което е казал някой. Изреченото от него е за негова сметка.", "date": "2019.12.27", "title": "Петър Дънов спасява народа от тежка карма, не се оставя в ръцете на болшевиките"}
{"url": "https://faktor.bg/bg/articles/borisov-predlaga-da-se-obsadi-ideyata-vik-druzhestvata-da-se-obedinyat-v-edno-darzhavno", "text": "Премиерът Бойко Борисов предлага да се обсъди идеята ВиК дружествата да се обединят в едно държавно дружество, за да може по-добре да се контролира инфраструктурата и да се правят ремонти и рехабилитация на водопроводната мрежа, предаде БТА. Борисов посочи по време на заседанието на Министерския съвет, че проблеми има в много градове. „С един кран можеш да спираш водата на един цял град и това да доведе до 150 аварии, с всички последствия. Ако това стане преди избори?”, попита Борисов. „В Перник са главният секретар на МВР и началникът на полицията и масово в страната се уплашиха. Всяка партия като дойде на власт, пита първо за ВиК дружествата и сега разбирам защо\", каза Борисов. „Водопроводната мрежа в Перник е от 1952-1953 година и тръбите и са безобразно състояние”, отбеляза той. „Пропуснато е златно време, и сега, в условията на криза, сме разпоредили да се направи изцяло нов магистрален водопровод. С него ще се намалят загубите на вода и няма да се злоупотребява и да се краде вода”, посочи премиерът. „В града трябва да се командироват поне четири екипа от съседни градове да помагат в ремонтите на мрежата. Всеки час трябва да се ползва, за да се успокоят хората. Вина може да се намери на всеки участвал в управата на града”, каза Борисов.", "date": "2019.12.27", "title": "Борисов предлага ВиК дружествата да се обединят в едно държавно"}
{"url": "https://faktor.bg/bg/articles/palna-danachna-proverka-na-vsichki-chlenove-na-izpalnitelniya-komitet-na-bfs-vklyuchitelno-i-na-prezidenta-v-ostavka-borislav-mihaylov", "text": "Стартирала е данъчна проверка на всички членове на Изпълнителния комитет на Българския футболен съюз, включително и на президента в оставка Борислав Михайлов. Новината е била потвърдена от НАП.  Проверяват се всички лични финанси и данъчни декларации за пет години назад. Все още обаче се обработват документите и няма данни дали е открито нещо нередно. Ако бъде открито, то ще последва персонална ревизия. Има идея да се проверят и част от хората от оперативното ръководство на футболния съюз, но още не е реализирана. Това е третата проверка срещу БФС в последните месеци. Съюзът е обект на разследване и от икономическа полиция по подозрения в икономически престъпления около разходване на публични средства. Разследването на полицията е започнало още през лятото, предаде Канал 3. Както е известно, тази есен Боби Михайлов подаде оставка и в началото на юни се очаква конгрес за избор на нов президент на централата.", "date": "2019.12.27", "title": "Пълна данъчна проверка на всички членове на Изпълнителния комитет на БФС"}
