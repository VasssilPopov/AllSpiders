{"url": "https://www.faktor.bg/bg/articles/dvama-arestuvani-za-bomba-sreshtu-putin", "text": "Руската полиция е арестувала двама души, заложили фалшиво взривно устройство на пътя на кортежа на руския президент Владимир Путин, предаде РИА Новости. Това станало на 9 юли по време на посещението на държавния глава в Екатеринбург. Там той откри бизнес форум и разговаря със студенти в местния университет. Двамата арестувани сложили бутилка и камъни в кутия за обувки, омотали я в кабели и изолационна лепенка и я поставили на пътя на президентския кортеж към летище Колцово в момента, когато Путин си тръгвал от града. Инициаторите на “минирането” били отдавна познати на полицията. Те се наливали с алкохол, когато видели колко много полицейски коли се движат по пътя. Тогава спонтанно им хрумнало “да накажат служителите на реда за това, че често ги привличали под наказателна отговорност”, се казва в изявление на следствените служби на Свердловска област. Злосторниците били задържани на следващия ден след инцидента по записи от охранителни камери. Те твърдели, че са искали да проверят боеспособността на полицията. Тече следствие, след което ще бъдат обявени наказанията на двамата пишман атентатори. Според полицаите от Свердловск измайстореното от тях взривно устройство не е представлявало никаква опасност. Още докато Путин беше в Екатеринбург пък руски медии написаха, че след срещата в Уралския университет президентския кортеж потеглил, но държавният глава го спрял и излязъл да поздрави излезлите на улицата да го приветстват хора. Тогава кортежът едва не връхлетят върху една от студентките, писа тогава в. “Комерсант”. Кремъл обаче веднага опроверга информацията като фалшива. (24 часа)", "date": "2019.07.24", "title": "Двама арестувани за бомба срещу Путин"}
{"url": "https://www.faktor.bg/bg/articles/korneliya-ninova-1-22", "text": "Да, ние подкрепяме ветото на Радев върху сделката за Ф-16, а гласувахме  за модернизацията на армията. Но  крайният вариант се различава от мандата, който бе даден да финализира сделката. Това заяви в студиото на Би Ти Ви лидерът на БСП Корнелия Нинова. БСП е за модернизация до 2% от БВП, а крайният договор много надвишава тази цена, тоест, сделаката е много скъпа. Втората причина - военно техническата експертиза. Тези самолети не са дооборудвани окончателно. Освен това се взема нов заем от 200 млн. лева. С оглед на общите ни интереси - общата европейска армия и отбрана, която тепърва започват да се създават, европейските партньори бяха отхвърлени. Всичко това показва, че този проект е против българския национален интерес, аргументира се Нинова.  Вчера получих отговор от ЕК, в който се казва, че писмото, с което оведомихме комисията за този проблеми, вече ни се намира в кабинета на Вера Юрова и ще има реакция от ЕК. Нашият екцент е в това, че европейската практике е да се ограничава финансирането от бизнеса, за да се осветлява финансирането на политическия живот. А ние правим крачка назад - без ограничение финансиране от страна на юридически лица, на външните юридически лица, без критерии на какво трябва да отговарят тези юридически лица. Това е отречена в съвременна Европа практика. Предполагам, че това е провокирало бързата реакция на ЕК и отговора им до нас, посочи партийният лидер и добави: Ще намерим начин да се финансираме, защото сме изхарчили партийната субсидия вече за партийна дейност. Всеки лев се знае за какво е изразходван. Парите не се дават на партиите, за да се държат на влог, това не е нормално. Освен това първата надвнесена вноска от 790 000 лева вече е върната. ГЕРБ промени позицията си за машинното гласуване, но не мисля, че е позитив, заради непостоянството в законодателството. Така не се прави политика, така не се управлява държава. От друга страна е добър ход, защото се връща на парламентарни и на европейски. Било скъпо на местни избори, но според мен ГЕРБ се страхуват от местните избори след резултатите на европейския вот. Мерките да не се повтори това са две - намалената партийна субсидия и  отмяната на машинното гласуване. Номинацията за главен прокурор Номинацията на Иван Гешев  предлагам да коментираме след 29. БСП ще излезем с позиция по този въпрос на 30 юли. Няма как политическа партия да подкрепя един или друг кандидат за главен прокурор. Не очаквайте ние да командорим ВСС кой да е новият главен обвинител. Много хора, говориха по тази тема. Личните ни данни са на показ, реакцията на правителството е неадекватно. Това е страшна криза - цяла държава е хакната. В тази криза да говорим вицове какви \"вълшебници\" имаме - това е безотговорно от страна на премиера. За мен реакцията трябва да е друга - да се обяви публично проблемът, да се обяви какво прави правителството, какви мерки се вземат, за да бъдат защитени личните ни данни.", "date": "2019.07.24", "title": "Нинова: Безотговорно е когато е хакната цяла държава, премиерът да говори какви \"валшебници\" имаме"}
{"url": "https://www.faktor.bg/bg/articles/rumen-radev-1-13", "text": "Модернизацията на българските военновъздушни сили е необходима стъпка за отбранителните способности на страната. Но тя не може да става за сметка на интересите на българските граждани и достойнството и суверенитета на България. Затова се възползвах от конституционните си правомощия и наложих вето на закона за ратификация. Това заяви на извънреден брифинг пред журналисти президентът Румен Радев във връзка със сделката за бойните самолети Ф-16. Скрити и неуточнени разходи, които България ще плаща в последствие, данъци и такси, промяна в клаузите на договора едностранно. Поемането на тези задължение въвличат за десетилетия напред българските правителства в непосилни финансови задължения. Това  бяха част от аргументите на президента за наложеното вето, което Комисията по отбрана по-рано през деня отхвърли Това генерира нестабилност и излага на риск модернизацията на българската армия, добави държавният глава. Поемането на публични разходи в страна с огромна бедност изисква максимална публичност. Тези разходи не са нито на премиера, нито на правителството, а на българските граждани. НС трябва да контролира изпълнителната власт, а не да се превръща в нейна функция. И правителството, и НС носят отговорност за действията си изключително пред българските граждани. Припомням на народните представители, че са положили клетва в действията си да се ръководят от интересите на народа. Затова се дължат на българите ясни отговори  - до колко това се изпълнява и какви са реалните последствия от сключените договори. Задължителен е нов дебат в Народното събрание, който да даде ясен отговор как са защитени българските интереси по отношение цената от 2,200 млрд лева без ДДС при стопроцентово авансово плащане, а срокът за доставка на самолетите е най-рано след 4-5 години, допълни президентът.", "date": "2019.07.24", "title": "Радев: Скрити  разходи и променени клаузи в  договора за Ф-16 въвличат правителството в непосилни финансови задължения"}
{"url": "https://www.faktor.bg/bg/articles/simeonov-za-dneshniya-koalitsionen-savet", "text": "Днешното заседание на коалиционния съвет на Обединени патриоти приключи с колоритен скандал. Лидерът на \"Атака\" Волен Сидеров покани медиите в стаята, в която се провеждаше заседанието. Това предизвика недоволството на коалиционнните му партньори от НФСБ и ВМРО и те напуснаха сбирката, предаде репортер на Novini.bg Не мисля, че има нормални условия за провеждането на коалиционен съвет в това помещение с толкова камери. Това каза на излизане пред журналисти лидерът на НФСБ Валери Симеонов. Не виждам желание за диалог. Как ще се води диалог пред камерите с прекъсване, с надвикване? А и като цяло разговорът не започна добре, заяви Симеонов. Според него начинът на провеждане на днешния коалиционен съвет е подготвен сценарий. Ние не сме предвиждали открито заседание за днес. Ясно е, че медиите са поканени от \"Атака\". Ясно е, че това е сценарий на \"Атака\", като целта е медиен скандал, посочи лидерът на НФСБ. Явно, че подписите, които сме поставили под споразуменията повече не важат. Явно целта е да се върви от скандал в скандал и да се копира поведението на Корнелия Нинова, заяви Симеонов. Той отбеляза, че може би повече от година тримата лидери на НФСБ, ВМРО и \"Атака\" не са се събирали на коалиционен съвет. Това говори за парализа на коалицията и продиктува смяната на г-н Сидеров като лидер на ПГ на Обединени патриоти, каза още Валери Симеонов.", "date": "2019.07.24", "title": "Симеонов за несъстоялия се коалиционен съвет: Бе сценарий на \"Атака\", с цел предизвикване на медиен скандал"}
{"url": "https://www.faktor.bg/bg/articles/turski-medii-pogrebaha-erdogan", "text": "Данните за смъртта на президента ни са слухове, е казал съветникът на Реджеп Ердоган Ясин Актай, предаде РИА Новости. Днес от администрацията на турския държавен глава са опровергали появили се в няколко медии съобщения за кончина на президента. \"Това са слухове. Нашият президент е жив и здрав. Той е излязъл в платен годишен отпуск. Това е най-подходящото време за пораждане и публикуване на фалшиви новини\", е заявил Актай. Медията посочи още как Ердоган вчера е разпространил поздравителен адрес към съгражданите си по повод 96 години от Лозанския мирен договор, сложил край на Гръцко-турската война (1919-1923 г.) и определил рамките на територията на страната на два континента. \"Ние сме готови, както и нашите героични предци преди век, да отвърнем на всяка една заплаха. Независимо дали е външна или вътрешна\", е заявил той.", "date": "2019.07.24", "title": "Турски медии \"погребаха\" Ердоган"}
{"url": "https://www.faktor.bg/bg/articles/gerb-predlaga-vremenna-komisiya-v-parlamenta-za-izteklite-danni-ot-nap", "text": "На свое заседание тази вечер Изпълнителната комисия на Политическа партия ГЕРБ възложи на Парламентарната група на партията да предложи създаването на временна комисия в Народното събрание за изясняването на всички факти и обстоятелства около нерегламентирания достъп до лични данни на Националната агенция за приходите. Това съобщиха от пресцентъра на партията.  Според Изпълнителната комисия на ГЕРБ станалата публично достъпна лична и данъчно-осигурителна информация за милиони българи е изключително чувствителна тема и формирането на временна комисия в българското Народно събрание би допринесло за изясняването на всички факти около кибератаката.", "date": "2019.07.24", "title": "ГЕРБ предлага временна комисия в парламента за изтеклите данни от НАП"}
{"url": "https://www.faktor.bg/bg/articles/lyubomir-kyuchukov-izbiraneto-na-boris-dzhonsan-e-golyama-krachka-kam-brekzit-bez-dogovor", "text": "Борис Джонсън е част от вълната популистки лидери, които вече са начело на не една и две страни в Европа, а и в САЩ. Неслучайно и самият Тръмп го назова \"Британският Тръмп\", сравнявайки го със себе си. Това каза пред БНР Любомир Кючуков, директор на Института за икономика и международни отношения. \"Това, което може да се очаква от него, е преди всичко една доста висока степен на непредсказуемост и доста сериозно влияние от общественото мнение\", допълни той. \"Първото и най-важното според мен, е, че избирането на Борис Джонсън за премиер е голяма крачка в посока Брекзит без договор. Първо, защото самият Джонсън нееднократно обяви, че страната излиза от ЕС на 31 октомври със или без договор. Второ, защото никой не очаква точно Джонсън да покаже гъвкавост в отношенията си с ЕС. Трето, защото самият ЕС достатъчно еднозначно обяви, че предоговаряне на условията за напускане е невъзможно. И не на последно място защото нито от британска, нито от европейска страна, към момента, има нагласа за ново отлагане на напускането след 31 октомври, и то по една много проста, но ключова причина - защото проблемът очевидно не е в липсата на време, а в отсъствието на съгласие\". Ако Борис Джонсън все още е премиер на Обединеното кралство на 31 октомври, то вероятността от Брекзит без договор е доста висока, прогнозира Кючуков. \"На Джонсън му предстои по-трудното - как да остане премиер, след като стана премиер, защото гласуването в Консервативната партия беше с предизвестен край. Първият проблем пред новия премиер е преструктурирането на кабинета\".", "date": "2019.07.24", "title": "Любомир Кючуков: На \"британския Тръмп\" му предстои най-трудното - как да остане премиер"}
{"url": "https://www.faktor.bg/bg/articles/novini/svyat/balgarskata-obshtnost-vav-velikobritaniya-posreshta-s-trevoga-izbora-na-boris-dzhonsan-za-premier", "text": "Българската общност във Великобритания посреща с тревога избора на Борис Джонсън за наследник на Тереза Мей като лидер на консерваторите и нов министър-председател на кралството заради все по-голямата вероятност кралството да напусне ЕС на 31 октомври без споразумение. Въпреки гаранциите, че правата на европейските граждани ще бъдат защитени, влошаване на икономическата ситуация при твърд Брекзит може да се окаже една от причините живеещи там българи да напуснат Великобритания. „Няма как да знаем какво би станало, ако има твърд Брекзит. Не се знае дали ще бъдат запазени правата на българите и европейските имигранти, които са тук. Например семействата на българите, които живеят тук, решат да дойдат тук на по-късен етап – ако няма сделка, това ще се случи много трудно. Неща, като пенсии, които се осигуряват във Великобритания, също ще са под въпрос“, каза Юлия Кошаревска, която от 7 години живее в Бристол, работи в сферата на маркетинга и следва публични политики. \"Има притеснения за статута ни тук, за оставането ни във Великобритания. Те ни са свързани главно с икономическата ситуация при евентуален Брекзит без сделка. Моите познати, с които общуваме в българската диаспора, повечето биха се насочили, евентуално, към друга европейска държава“, каза Атанас Цветански, който от 3 години живее в Лондон и работи в строителството. „Нямам никакви притеснения. Няма да има Брекзит. Шотландците в прав текст казаха, че те вървят към излизане от Англия. Нали разбирате това какво означава!?  Бизнесът също каза на Борис Джонсън, че искат да разберат какво смята той да направи и как мисли да го направи, за да се случи това нещо“, каза Христо Йорданов, градинар, който от 5 години живее в Англия. (БНР)", "date": "2019.07.24", "title": "Българската общност във Великобритания посреща с тревога избора на Борис Джонсън за премиер"}
{"url": "https://www.faktor.bg/bg/articles/karakachanov-kontrira-prezidenta-nyama-absolyutno-nikakvi-skriti-zadalzheniya-i-dopalnitelni-dogovori-za-f-16", "text": "Не съм съгласен, че по този въпрос не е имало достатъчно дебат. Дебатът започна преди повече от две години, когато станах министър на отбраната. Това каза пред журналисти вицепремиерът и министър на отбраната Красимир Каракачанов във връзка с днешното изявление на президента Румен Радев по повод сделката за новите изтребители за армията. 2 години и 4 месеца вече това е тема, която не слиза от медиите, обсъждала се е и в Комисията по отбрана, и в пленарна зала, и на професинално, и на политическо ниво, заяви Каракачанов. Няма абсолютно никакви скрити задължения, които следват от подписването на договора, няма никакви допълнителни договори, които трябва да бъдат подписани до получаването на самолетите, подчерта военният министър в отговор на аргументите на държавния глава, който намекна за еднолична промяна на клаузи в договора. Каракачанов подчерта, че годишната поддръжка на Ф-16 излиза по-евтино от годишната поддръжка на \"Грипен\". Всички тези опити да се всява някакъв страх в обществото, че ще бъдем натоварени с допълнителни разходи, както и че самолетите не отговарят на изискванията за охрана на въздушната граница, не отговарят на истината, категоричен е Красимир Каракачанов. Мога да гарантирам, че всички, които отговарят за сделката, си свършиха работата, заяви вицепремиерът. Институциите трябва да говорят помежду си, а не през медиите, защото се получава развален телефон, отбеляза Красимир Каракачанов. Абсолютно не отговарят на истината опасенията, че покупката на Ф-16 ще бъде за сметка на другите два проекта – флота и сухопътните войски. Това по никакъв начин не е поставяно на дневен ред като проблем. Буквално се движеха в пакет трите проекта, каза още министърът на отбраната.", "date": "2019.07.24", "title": "Каракачанов контрира президента: Няма абсолютно никакви скрити задължения и допълнителни договори за Ф-16"}
{"url": "https://www.faktor.bg/bg/articles/goranov-debatat-za-f-16-e-populistki-tova-ne-e-debat-za-modernizatsiya-na-armiyata", "text": "Дебатът за закупуване на самолети в която и да е страна никога не е лек, защото във всяка една от държавите сделките са били значителни. При нас дебатът за Ф-16 се превърна в популистки, а не в дебат за армията. Това сподели пред журналисти финансовият министър Владислав Горанов след днешното изявление на президента Радев във връзка със закупуването на нови изтребители и наложеното от него вето. По думите му дебатът относно Ф-16 повече от година е пред публиката за разлика от дебата за избора на \"Грипен\", с който президентът  е ангажирал правителството да го закупи. ,,Абсолютно убедени сме в легитимността на взетото решение, тъй като и двете правителства - и на България, и на САЩ - сме се разбрали по условията и няма никакви скрити договорки. С наложеното вето президентът даде още един шанс на партиите да заявим своята натовска позиция. Искаме също така да попитаме дали президенът ще наложи вето и върху Закона за държавния бюджет с намерението още да продължи да протаква сделката. Ако го направи, просто трябва да оформим нашата политическа стратегия, за да преодолеем и това евентуално вето'', коментира Горанов. ,,Смесването на различни теми е неприемливо, но сме доволни, че ще имаме възможност да подкрепим още веднъж нашата пронатовска позиция'', категоричен бе финансовият министър.", "date": "2019.07.24", "title": "Горанов: Дебатът за  Ф-16 се превърна в популистки, това не е дебат за модернизация на армията"}
{"url": "https://www.faktor.bg/bg/articles/obyaviha-bedstveno-polozhenie-v-oblast-razgrad-zaradi-afrikanska-chuma-po-svinete", "text": "Областният управител на Разград Гюнай Хюсмен откри и ръководи заседание на Областния щаб при бедствия и аварии във връзка с ограничаване и ликвидиране на болестта африканска чума по свинете и с цел постигане на пълна координация и взаимодействие за предотвратяване възможността от възникване на огнища на африканска чума по свинете. Това съобщиха от пресцентъра на Областната администрация. В края на заседанието след решение на щаба Гюнай Хюсмен подписа Заповед ОМП-005/24.07.2019 г. за обявяване на бедствено положение поради реалната опасност от възникване на огнища на африканска чума по свинете в Разградска област. В заседанието участваха представители на седемте общини в областта и на институции, ангажирани с ограничаването на африканска чума по свинете, всички единодушно подкрепиха предложението за обявяване на бедствено положение в областта.  „Обстановката се усложнява, областта е в окото на бурята, около нас вече има огнища в Русенско, Търговищко и Силистренско, това е достатъчно тревожен сигнал, за да вземем спешни мерси и да сме адекватни към ситуацията, която може да се промени във всеки момент. Затова събрах Областния щаб при бедствия и аварии да съгласуваме необходимите решения и мерки“, заяви Гюнай Хюсмен в началото на заседанието.  От Областната дирекция по безопасност на храните обясниха, че в момента, през лятото, е пикът на заболяването и ако в този период не допуснем заболяване на територията на областта, през есента и зимата опасността намалява. Бедственото положение в Разградска област влиза в сила от днес (24 юли) и продължава до 30 юли включително. Според заповедта координацията по изпълнението ѝ ще се извършва от директора на ОДБХ - Разград, от ОДМВР - Разград имат ангажимент да организира охраната на входно-изходните пътища на населените места, които са гранични зони на огнища на заболяването и да подпомагат ОДБХ - Разград с информация за наличието на свине в дворовете на стопани в населените места в област Разград. Съвместните проверки на ветеринари и полиция по имоти с информация за наличие на нерегламентирано отглеждане на прасета от типа „заден двор“ стартират от община Исперих, целта е унищожаване на нерегистрираните животни. Със заповедта се забранява достъпа на дървосекачи, на хора, които събират трюфели, гъби, билки и други горски продукти, тъй като могат да се превърнат в евентуални преносители на заболяването.", "date": "2019.07.24", "title": "Обявиха бедствено положение в област Разград заради африканска чума по свинете"}
{"url": "https://www.faktor.bg/bg/articles/advokati-seziraha-sadebniya-savet-zaradi-intervyu-na-geshev", "text": "Адвокати изпратиха отворено писмо до Висшия съдебен съвет (ВСС), с което се иска кадровият орган да направи оценка на тезите на кандидата за главен прокурор и настоящ заместник на Сотир Цацаров – Иван Гешев, изразени в интервю пред БНТ. Ден след като той бе издигнат от всички 11 членове на прокурорската колегия във ВСС за главен прокурор, Гешев каза, че не приема разделението на властите. Писмото е подписано от десет адвокати, сред които известни и доказани професионалисти – доц. д-р Светла Маргаритова-Вучкова, Емилия Недева, Михаил Екимджиев, Александър Кашъмов, Златка Стефанова, Йордан Цветанов, Снежана Стефанова, София Разбойникова, Мария Шаркова и Даниела Михайлова.  \"По повод на интервюто, дадено за БНТ на 23 юли 2019 г. от единствения за момента кандидат за главен прокурор - господин Иван Гешев, подписалите настоящото писмо адвокати се обръщаме към висшия кадрови орган на съдебната власт с искане да оцени съответствието на тезите му с професионалните и етични критерии за заеманата от него длъжност\", пишат в отвореното писмо адвокатите.", "date": "2019.07.24", "title": "Адвокати сезираха съдебния съвет заради интервю на Гешев"}
{"url": "https://www.faktor.bg/bg/articles/ikonomika/biznes/-doyche-bank-zagubila-3-15-miliarda-dolara-za-tri-mesetsa", "text": "\"Дойче банк\" обяви в сряда, че през второто тримесечие е излязла на по-голяма от очакваното загуба в размер на 3,15 млрд. долара поради големите разходи за преструктуриране. Ройтерс напомня, че по-рано този месец водещият германски кредитор отбеляза, че ще отчете загуба от около 2,8 млрд. евро през последното тримесечие, като в същото време обяви, че планът за неговото преструктуриране ще включва съкращаване на 18 000 работни места и ще струва 7,4 млрд. евро до 2022-а година. Загубата от 3,15 млрд. евро през второто тримесечие контрастира с отчетената година по-рано печалба за 401 млн. евро и се дължи най-вече на заделените от банката 3,4 млрд. евро за разходи при нейното преструктуриране, което е повече от първоначалното планираното заделяне за тази цел на 3,0 млрд. евро. Изключвайки тези заделени средства, печалбата на банката през второто тримесечие беше в размер на 231 млн. евро, което е под очакваните 373 млн. евро. На \"Дойче банк\" се гледа като на една от най-важните банки за глобалната финансова система, заедно с американските JPMorgan Chase, Bank of America и Citigroup. През последните години обаче германският кредитор е измъчван от финансови загуби и скандал, което го накара да се заеме с едно от най-големите преструктурирания на инвестиционна банка след края на световната финансова криза. Банката вече предприе значителни стъпки за изпълнение на стратегията си, обяви след представянето на финансовия отчет главният изпълнителен директор Кристиан Севинг. \"Значителна част от нашите разходи за преструктуриране вече бяха усвоени през второто тримесечие\", добави той. Нетните приходи на \"Дойче банк\" се свиха през второто тримесечие с 5,9% до 6,2 млрд. евро спрямо година по-рано при очаквания на финансовите пазари за приходи в размер на 6,3 млрд. евро. Немската банка вече очаква и по-ниски приходи за цялата 2109-а година, отколкото тези през миналата година. Приходите от поделението на банката за търговия с облигации с пари в брой намаляха през второто тримесечие с 4%, докато приходите от продажби на акции и търговия се сринаха с цели 32%, което само подчертава продължаващата слабост на инвестиционното звено на \"Дойче банк\". Общите приходи от инвестиционното банкиране спаднах с цели 18% на годишна база. Проблемите на \"Дойче банк\" сякаш достигнаха техния пик през 2017-а година, когато банката беше глобена в САЩ с цели 7,2 млрд. долара за нейната роля за кризата на пазара на ипотечни кредити. Новото ръководство на банката, начело с Кристиан Севинг, се опитва да съживи водещата кредитна институция, но проблемите продължават да съществуват. През април тази година банката се отказа от шест седмици на преговори за сливане с нейния конкурент \"Комерцбанк\" (Commerzbank).  След провалената сделка стартираха  планове за \"тежки съкращения\" в бизнеса на инвестиционното поделение, като това представлява голямо отстъпление от инвестиционното банкиране на \"Дойче банк\", която от години се опитваше да се конкурира с основните играчи на Уолстрийт. Подробности за тези планове бяха обявени по-рано този месец. Те включват планове за премахване на глобалния бизнес с търговията на акции и намаляване на инвестиционната банка, както и размествания в управлението. Банката планира да създаде и т.нар. \"лоша банка\", която включи нежелани рискови активи на стойност 74 млрд. евро. В сряда \"Дойче банк\" също така обяви, че повече от 900 служители са били уведомени или им е било казано, че ще бъдат съкратени в резултат на преструктурирането. След слабия финансов отчет акциите на Deutsche bank поевтиняват с над 5% при старта на днешната търговия на Франкфуртската борса. Те се понижават към 6,75 евро за една акция, достигайки най-ниско ниво от 12-ти юли насам. Акциите на \"Дойче банк\" достигнаха рекордно дъно от 5,801 евро на 3-ти юни тази година. От началото на годината акциите на Deutsche bank поскъпват с едва 2,4%, докато по същото време немският фондов индекс DAX се повиши с цели 18,3%.", "date": "2019.07.24", "title": "\"Дойче банк\"  загубила 3.15 милиарда долара за три месеца"}
{"url": "https://www.faktor.bg/bg/articles/kreditniyat-balon-v-rusiya-e-pred-spukvane", "text": "Миниcтepcтвoтo нa иĸoнoмичecĸoтo paзвитиe в Pycия oтпpaви пpeдyпpeждeниe, чe pacтящитe пoтpeбитeлcĸи ĸpeдити cъздaвaт бaлoн, ĸoйтo мoжe дa ce cпyĸa oщe пpeз 2021 г., пишe в-ĸ \"Beдoмocти\". Beдoмcтвoтo, ĸoeтo paзĸpитиĸyвa ocтpo цeнтpaлнaтa бaнĸa нa cтpaнaтa, ĸoятo нe пpaви дocтaтъчнo, зa дa ycпoĸoи нaгopeщeния пaзap, oбcъждa зaд зaтвopeни вpaти възмoжни мepĸи. Toвa нe e пъpвият път, в ĸoйтo дъpжaвaтa ce oпитвa дa cпacи дoмaĸинcтвaтa oт oгpoмнитe им зaдължeния. Πpeз 2015 г. бe пpoĸapaн пaĸeт мepĸи, ĸoйтo вĸлючвaшe и pecтpyĸтypиpaнe нa дълг в чyждa вaлyтa в pyбли.Heoбeзпeчeнитe зaeми в Pycия pacтaт c 25 пpoцeнтa пpeз пъpвoтo тpимeceчиe нa 2019 г., нaдxвъpляйĸи дaлeч pъcтa нa дoxoдитe. Цeнтpaлнaтa бaнĸa твъpди, чe пpeз пocлeднитe двa мeceцa pъcтът ce зaбaвя. Bъпpeĸи тoвa cитyaциятa дocтигa ĸpитични нивa и e мaлĸo вepoятнo дa ce пoдoбpи бъpзo. З", "date": "2019.07.24", "title": "Кредитният балон в Русия е пред спукване"}
{"url": "https://www.faktor.bg/bg/articles/izznosat-ni-raste-i-probiva-na-pazarite-izvan-es", "text": "Въпреки натрупаните предпоставки за висок ръст на вътрешното потребление българската икономика продължава да разширява излишъка по текущата сметка. По данни на БНБ за първите пет месеца на годината търговският дефицит се свива до 559 млн. евро (в сравнение с 1132 млн. евро за периода януари-май 2018 г.), а  положителното салдо при услугите  нараства от 564 до 734 млн. евро. Общото салдо по текущата сметка до май е 1040 млн. евро, а за последните 12 месеца с натрупване достига 3663 млн. евро, или около 6,2% от прогнозния БВП за 2019 г. Износът на стоки нараства с 10,3% за периода януари-май в сравнение със същия период на 2018 г., докато вносът – с 4,4%. При услугите износът расте със 7,4% на годишна основа, а вносът – едва с 1%, пише \"24 часа\". Тези данни следва да се разглеждат в контекста на: - рекордно високия коефициент на заетост - 73,1% за лицата между 20 и 64 г. през първото тримесечие на 2019 г.; - ниската безработица - 5% за същия период; - ръста на възнагражденията - увеличение на средната заплата с 32% за последните три години до първото тримесечие на 2019 г.; - нарастването на кредита за домакинствата при исторически ниски лихвени нива - ръст от 11,7% на жилищното и 10,8% на потребителското кредитиране към май 2019 г. спрямо година по-рано. Тази динамика предполага увеличение на вътрешното търсене и както е характерно за по-малки и отворени икономики, натиск за изпреварващо нарастване на вноса. Такава е макро картината на българската икономика в периода 2003 - 2008 г., когато кредитната експанзия, високите нива на чужди инвестиции и увеличението на доходите са съпроводени с бързо нарастване на вноса на стоки и свързаните с това високи дефицити по текущата сметка. Данните за износа на стоки за първите месеци на 2019 г. показват и  относително бърз ръст при експорта към трети страни. (извън ЕС) – 14,4% увеличение на годишна база до май. Търговската интеграция в рамките на общия пазар на ЕС продължава в средносрочен план, като стоките, реализирани в страните от ЕС, са 68,2% през 2018 г., при 63,3% през 2017 г. и 61% през 2010 г. За периода след “дъното” в експорта през 2009 г. износът за ЕС нараства 2,54 пъти, а за трети страни – 2,19 пъти. Интеграцията с водещата индустриална икономика на еврозоната - Германия, също е показателна – ако към 2001 г. 9,4% от износа на България е насочен към този пазар, през 2018 г. делът вече е 14,8%. Видимо е и нарастването на значението на германския пазар и в някои от секторите с най-бърз ръст на инвестициите, заетостта и износа у нас. Такива са например автоиндустрията - близо 35% от експорта е насочен към Германия, машините и съоръженията както и електрическите съоръжения и електрониката – с по около 23% от продажбите са в Германия. Едновременно с това икономиката на ЕС продължава да отчита относително слаб икономически растеж (БВП нарасна с 2% през 2018 г., като очакванията са за ръст от 1,6% през 2020 г. независимо от положителните развития в създаването на работни места през последните 4 години. Известно диверсифициране чрез разширяване на присъствието на пазари извън ЕС и ядрото на еврозоната увеличава потенциала за растеж за предприятията в България. Заедно с това спецификите на глобалния растеж след кризата от 2008 г. и особено ролята на значителния ръст на вътрешните инвестиции в Китай в този период показват нараснала уязвимост на развитите индустриални икономики в ЕС, които бързо разшириха присъствието си на азиатските пазари в последното десетилетие. Това вече се вижда и от международния поглед към текущите предизвикателства пред българската икономика. Според лятната икономическа прогноза на Европейската комисия икономическата активност в България се ускорява през 2019 г. до реален ръст от 3,3% в сравнение с 3,1% през 2018 г. Налице са и фактори, които могат да увеличат икономическия растеж през годината, като повишените потребителски нагласи в комплект с увеличаващия се разполагаем доход, които могат да повишат потреблението на домакинствата. В добавка към това комисията вижда потенциал и по линия на увеличаване на външната търговия на страната. През първите четири месеца на 2019 г. се наблюдава преориентиране на износа от страни - членки на Европейския съюз, към страни извън него. ", "date": "2019.07.24", "title": "Износът ни расте и пробива на пазарите извън ЕС"}
{"url": "https://www.faktor.bg/bg/articles/advokatkata-na-dzheni-sushi-namekna-za-delo-sreshtu-kubrat-pulev-za-seksualno-nasilie", "text": "Адвокатката на Джени Суши - Глория Олред, намекна, че може да се стигне до гражданско дело срещу Кубрат Пулев за сексуално насилие. “Запазваме си това право за в бъдеще. Не сме приключили с г-н Пулев. Ще следим всяка една негова стъпка”, закани се тя в интервю за сайта bulgariCA.com. Това стана, след като с пълно единодушие спортната комисия на щата Калифорния върна лиценза на българския боксьор по време на заседанието си в Сан Диего миналата нощ. Глория Олред и Джени Суши се опитаха да докарат наказание на промоутъра Боб Аръм, който защити Кубрат Пулев в скандала, като го обяви за жертва на Суши. репортерката се сети, че била обидена, след като Кобрата я целуна след победата над Богдан Дину. След това обаче се включи в купона за успеха на българина. Според Олред Боб Аръм въобще не разбирал какво е сексуално насилие, след като за него е нормално мъж над 100 килограма да хване за лицето жена, която е доста по-дребна от него, и да я целуне. Джени Суши и нейната адвокатка присъстваха лично на заседанието, на което бе върнат лиценза на Кубрат Пулев, който вече може да се бие отново в САЩ след наказанието, припомня \"24 часа\". Олред и Суши прочетоха предварително написани изявления пред комисията, докато нейните членове бяха категорични, че Кубрат трябва да се защитава на английски и сам. На първото заседание, на което той бе наказан за 6 месеца, му превеждаше мениджърът Ивайло Гоцев. Комисията обаче получи данни, че легендарният Боб Аръм също е минал през обучение срещу сексуалния тормоз, и не смята да го привлича под отговорност. Иначе Джени Суши обяви, че е доволна от решението, защото на заседанието Кубрат бил искрен в разкайването си за инцидента. Според Олред засега е достатъчно, че той е загубил доста пари, защото не се е бил през юни. Кобрата можеше да излезе срещу Джошуа вместо Руис, но бе наказан. ", "date": "2019.07.24", "title": "Адвокатката на Джени Суши гласи дело за сексуално насилие срещу Кубрат Пулев"}
{"url": "https://www.faktor.bg/bg/articles/nek-prodava-na-aets-kozloduy-chast-ot-nalichnoto-oborudvane-na-ploshtadka-belene", "text": "„Национална електрическа компания“ ЕАД ще може да продаде на АЕЦ „Козлодуй“ ЕАД част от наличното старо оборудване, което се намира на площадката на АЕЦ „Белене“, съобщиха от правителствената информационна служба.  Това е регламентирано в решение на Министерския съвет, взето на днешното му заседание. Става въпрос за филтри, вентилатори и други детайли, които са от съществено значение за изпълнение на програмите за продължаване на срока на експлоатация на 5 и 6 блок на АЕЦ „Козлодуй“ и за увеличаване на мощността на реакторната установка до 104%. Стойността на предвиденото за продажба оборудване е близо 2.8 млн. лв. Продажбата ще бъде извършена чрез пряко договаряне между двете дружества. Възможността за подобна сделка е регламентирана в Правилника за реда за упражняване правата на държавата в търговските дружества с държавно участие в капитала. В неговите текстове е посочено, че началната цена за продажбата се определя от независим оценител, след прието решение на Министерския съвет. Изпълнението на програмите за продължаване на експлоатационния срок на 5 и 6 блок на АЕЦ „Козлодуй“ изисква доставка на резервни части за ремонт или доставка на ново оборудване с цел поддържане в изправно състояние на съоръженията. Наличното на площадката на АЕЦ „Белене“ оборудване е аналогично с проектно-монтираното в АЕЦ „Козлодуй“ и позволява взаимната им замяна. Използването на аналогично оборудване от площадката на АЕЦ „Белене“ ще спести на АЕЦ „Козлодуй“ време и разходи за допълнителни изследвания и проекти за адаптиране към съществуващите системи.", "date": "2019.07.24", "title": "НЕК продава на АЕЦ „Козлодуй“ част от наличното оборудване на площадка „Белене“"}
{"url": "https://www.faktor.bg/bg/articles/evropeyskata-investitsionna-banka-poryaza-turtsiya", "text": "Европейската инвестиционна банка (ЕИБ) няма повече да предоставя нови държавни заеми на Турция най-малко до края на годината, докато финансовата институция извършва преглед на стратегията си за страната, съобщава Ройтерс. Този ход е част от решението на Европейския съюз по-рано този месец да се накаже символично Турция за \"незаконното\", според ЕС, сондиране за нефт и газ във средиземноморските води край Кипър. \"Като банка на ЕС, ЕИБ ще следва препоръките на Съвета и най-вече ще предприеме рестриктивен подход на своя съвет за одобрение относно предоставянето на нови операции по отпускане на заеми до края на годината\", заяви говорителка на ЕИБ, цитиран от Ройтерс. ЕИБ, която е най-големият единичен кредитор в Турция, е похарчила между 0,4 млрд. евро и 2,2 млрд. евро годишно в страната през последните три години, докато от началото на 2019-а година насам не е инвестирала изобщо. Понастоящем не е се очаква това замразяване да засегне частния сектор в Турция, като банката все още може да подпише сделки на стойност около 350 млн. евро преди края на годината, ако получи зелена светлина от финансовите министри на ЕС \"Прегледът на стратегическите насоки на банката по отношение на кредитната й дейност в Турция е насрочен за по-късно тази година\", добави говорителят на ЕИБ. В последно време Турция заяви многократно, че всяко съкращаване на финансирането от ЕС няма да се отрази на нейното сондиране за нефт и газ край Кипър. Спорът произтече от припокриване на претенции от страна на Турция и Кипър по отношение на регионални води около острова, свързани с неговото разделяне между гърци и кипърски турци. Анкара отхвърля споразуменията, които международно признатото кипърско правителство е постигнало с други средиземноморски държави относно морските икономически зони.", "date": "2019.07.24", "title": "Европейската инвестиционна банка поряза Турция за нови заеми поне до края на годината"}
{"url": "https://www.faktor.bg/bg/articles/zapochna-protsedurata-po-stroitelstvoto-na-parviya-izkustven-ostrov-po-chernomorieto", "text": "Започва изпълнението на процедура по строителство на първия изкуствен остров в Черно море северно от Варна. Това съобщи \"Дневник\", позовавайки се на информация от участници във вчерашното заседание на общинския експертен съвет по устройство на територията. Островът е предвиден в Подробния устройствен план на курорта Св. св. Константин и Елена, влязъл в сила през 2017 г. след заповед, издадена от зам.-министъра на регионалното развитие и благоустройството Валентин Йовев. Курортът Св. св. Константин и Елена край Варна е собственост на едноименното туристическо поделение на групата \"Химимпорт\". В текстовата част на плана изкуственият остров е описан като \"противоабразионно и брегоукрепително съоръжение за увеличаване на плажната площ, което ще има и участък – яхтено пристанище\". Неговата конструкция и точната конфигурация трябва да бъдат уточнени в бъдещите технически проекти. Според обосновката на идеята за строителство на изкуствени острови в морето, отразена в текстовата част, те могат да доведат до \"общо увеличаване на устойчивостта на склоновете и клифа срещу хлъзгане и свличане\". Възможността за строителство на острови в акваторията на Черно море беше допусната с поправки в Закона за устройство на Черноморското крайбрежие, приети от Народното събрание през 2013 г. По време на дебатите тогава стана ясно, че строителството на изкуствени острови в морето ще се допуска като концесия за строителство на морски плаж, а самата поправка беше приета по искане на бизнеса и подкрепена от кметове на черноморските общини. Още в средата на юли 2017 г. главният архитект на Варна Виктор Бузев обяви, че край Варна и курортните комплекси Св. св. Константин и Елена и Златни пясъци предстои изграждането на общо четири острова като \"брегоукрепителни съоръжения по крайбрежието\". \"Нашата задача е да маркираме в плановете такава възможност, в случая – срещу бившия минерален басейн на някогашния курорт \"Дружба\" (Св. св. Константин и Елена, бел. ред.). След като островът бъде изграден, ще допуснем строителството на яхтено пристанище и евентуален подводен ресторант\", каза тогава Бузев. Посоченото мястото за първия остров с яхтено пристанище и подводен ресторант вероятно не е случайно. Върху терена на някогашния \"минерален басейн в курорта Св. в. Константин и Елена\" едноименното дружество междувременно построи петзвезден хотел с балнеоложки център. Той се намира само на стотина метра от морския бряг и е с разгъната застроена площ от близо 19.5 хил. кв.м. Идея за строителството на остров в морето имаше и дружеството \"Холдинг Варна, свързано също с \"Химимпорт\". Първоначалният вариант предвиждаше два острова срещу т.нар. \"Алея Първа\" - крайбрежната зона на града. В общия му устройствен план обаче е предвиден само един и то северно от зоната. Според плановете още три острова трябва да се появят и пред курорта Златни пясъци.", "date": "2019.07.24", "title": "Започна процедурата по строителството на първия изкуствен остров по Черноморието"}
{"url": "https://www.faktor.bg/bg/articles/boing-otchete-zagubi-ot-3-mlrd-dolara", "text": "Американският самолетостроител Боинг (Boeing) съобщи днес, че е отчел загуба от близо 3 милиарда долара, предаде Ройтерс. Загубата бе предвидена в обявените по-рано този месец разходи от 5 милиарда долара, които се дължат на продължителното спиране от движение на най-продавания самолет на компанията 737 МАКС (737 MAX). Новината силно понижи котировките на компанията. Боинг съобщи, че предстои да обяви нови прогнози за 2019 година. Текущите прогнози, които не отразяват последните разходи, бяха отменени през април след двете смъртоносни катастрофи със самолети МАКС. Боинг обяви, че нетната загуба за тримесечието, приключило на 30 юни, е била 2,94 милиона долара спрямо печалба от 2,20 милиарда долара за същия период на миналата година", "date": "2019.07.24", "title": "Боинг отчете загуби от 3 млрд. долара"}
{"url": "https://www.faktor.bg/bg/articles/arestuvaha-bivshiya-sobstvenik-na-kremikovtsi-i-tsska-pramod-mital-v-bosna", "text": "Спецпрокуратурата, която разследва организирани престъпни групи, поема случая с хакерската атака срещу Националната агенция за приходите. Очаква се по-късно от спецобвинението да съобщят ще бъде ли променено обвинението на единствения засега заподозрян - Кристиян Бойков, и ще има ли още обвиняеми. До момента случаят се разследваше от Софийската градска прокуратура, а обвинението на 20-годишния младеж беше за компютърно престъпление, наказуемо само с глоба, отбелязва БНР. Вчера обаче от прокуратурата обявиха, че той не е действал сам и че издирват поръчител и подбудител. След няколкочасов обиск в фирма ТАД Груп,  беше задържан  Георги Янков - \"мениджър ключови клиенти\". По-рано днес беше съобщено, че за 24 часа е задържан Георги Янков - търговски директор на фирмата, в която работи заподозреният за хакерската атака Кристиян Бойков.", "date": "2019.07.24", "title": "Спецпрокуратурата пое Кристиян Бойков"}
{"url": "https://www.faktor.bg/bg/articles/obshtestvo/ulitsata/italianskoto-visshe-uchilishte-za-dizayn-istituto-europeo-di-design-predlaga-na-talantite-ot-balgariya-novatorski-kursove-za-obuchenie-i-stipendii", "text": "Обучението в сферата на модата, дизайна, визуалните изкуства и комуникации става много по-достъпно за българските кандидат-студенти с програмите, предлагани от Италианското висше училище за дизайн - Istituto Europeo di Design (IED). От 2016 г.  в института успешно се прилага метод за намаляване на таксата за обучение на база семейни доходи за бакалавърски програми. Освен това, академията стимулира най-креативните кандидати със стипендии в размер на 50% до 100% от годишната таксата.  “Независимо от стратегическото си географско положение и реномираните си университети по изящни изкуства, в България все още има липса на специализирани образователни институции по дизайн”, споделя Стефано Ерки Годио, директор „Международен маркетинг“ в IED. Според него навлизането на нова вълна от амбициозни творци е предпоставка за процъфтяване на модната сцената и изкуството в страната, което ще има положителен ефект върху икономическия растеж. „От основаването си досега IED разширява границите на дизайна, привличайки най-талантливите студенти, които искат да създават, а не да следват световните тенденции”, добавя Годио. Той споделя, че в исторически план винаги е имало постоянен поток от талантливи български студенти във на IED в Италия и Испания, където се изучава дизайн, мода, визуални изкуства и комуникация. „Сега вече сме на етап, когато можем да помислим за създаването на местна българска общност на бившите възпитаници на IED, която да вдъхновява, експериментира и провокира промяната, посредством методологията на  IED, включваща лекции, дискусии и практически семинари“, добавя Годио. IED е международно призната академична мрежа с 50 годишна история и филиали в 11 града по света, включително 7 в Италия (Милано, Каляри, Комо, Флоренция, Рим, Торино, Венеция), 2 в Испания (Барселона, Мадрид) и 2 в Бразилия (Сан Паоло, Рио де Жанейро). Институтът предлага образование и обучение в следните дисциплини: дизайн, мода, визуални изкуства и комуникация. До момента хиляди студенти от повече от 130 държави са се дипломирали успешно от IED в различните университетски центрове и филиали.  Образователното портфолио на IED включва: бакалавърски програми (диплома за придобиване на първо академично ниво, диплома за бакалавър, диплома за бакалавър (с отличие) и диплома на IED); магистърски програми (магистърска степен и магистърски курсове на IED) и курсове за продължаващо обучение. Италианското висше училище за дизайн IED осигурява задълбочена теоретична и практическа подготовка в сферата на модата и дизайна на всички творчески натури, която изгражда „компетентност и нагласа, подходящи за възпитаванена усет към дизайна“, което ще се окаже ключов фактор за тяхната успешна кариера.  Някои от курсовете се преподават на английски език. Чуждестранните студенти завършват курс по езиково обучение, съответстващ на местоположението на филиала, тъй като някои от предметите са на местния език. IED предоставя на своите възпитаници възможността да се потопят в културната среда на много градове и да възприемат различни художествени течения и стилове.  „Учене чрез практика“ е кредото на IED. Директното партньорство на IED с големи компании отговоря на новите пазарни реалности, като развива новаторски умения и създава професионалисти, които не се страхуват да изпробват нови подходи и да създават автентични стилове.", "date": "2019.07.24", "title": "Италианското висше училище за дизайн ISTITUTO EUROPEO DI DESIGN предлага на талантите от България новаторски курсове за обучение и стипендии"}
{"url": "https://www.faktor.bg/bg/articles/zaplashili-s-prokuror-shefkata-na-psihiatrichnata-bolnitsa-v-kurilo", "text": "Със Специализираната прокуратура е била заплашвана шефката на Държавната психиатрична болница \"Св. Иван Рилски\" в Курило д-р Цветеслава Гълъбова по повод обществена поръчка за ремонт на здравното заведение, съобщават Fakti.bg. Случката е и в контекста на избора на нов главен прокурор, а според Гълъбова изводът от случая е, че \"играта на демокрация е приключила\". Ето и какво разказва тя: \"В духа на случващото се у нас по повод избора на нов главен прокурор ще ви представя случка от вчера. На нашата болница най-после бяха отпуснати целево нужните пари за смяна на дограма и топлоизолация. Както си му е редът, направихме процедура по ЗОП. Явиха се две фирми. Комисията, в която са включени и юрист, и строителен инженер с много голям опит, определи една от фирмите. Представител на другата фирма започва много настоятелно да звъни в болницата с искане за среща с мен, даже идват в отпуската ми, макар да им е казано, че отсъствам. Вчера все пак дойде въпросният представител с една жена, която е изготвяла конкурсната им документация. Разбира се в кабинета ми бяха и членовете на комисията. Първото изречение на г-н представителя беше \"Че аз исках среща насаме с вас, а сега какво ще си говоря с тези хора\". Въпреки разочарованието му, разговорът се проведе. Членовете на комисията му обясниха какви пропуски има. Аз му изясних, че всичко това не трябва да се случва, а просто е редно да си подаде жалбите, щом смята, че е несправедливо оценен. И тук стана интересно - господинът ми заяви в прав текст \"Много неща се знаят за вас и тази болница, има си АДФИ, има си Специализирана прокуратура и ще си потърсим правата\". Ето, за това последното изречение ми беше думата. Щом на такова ниско ниво - конкурс по ЗОП в психиатрия, на стойност 250 хиляди лв /\"дребни пари\" по израза на представителя на фирмата/ се размята спец прокуратурата като бухалка, си представете в големите игри какво става. За първи път изпитах истински бяс, задуших се от безсилието си да се преборя честно с тази войнстваща простотия и арогантност. И си дадох сметка, че това е мракобесие. Щом това жалко човече си позволява да заплашва директно с институция, която би трябвало да всява уважение, а не страх от саморазправа, значи играта на демокрация е приключила.\"", "date": "2019.07.24", "title": "Заплашили с прокурор  шефката на психиатричната болница в Курило"}
{"url": "https://www.faktor.bg/bg/articles/tereza-mey-na-posledniya-si-parlamentaren-kontrol-boris-dzhonsan-da-si-pazi-garba", "text": "Борис Джонсън трябва да си пази гърба, това е казала Тереза Мей, предаде Би Би Си. Напускащата поста си стопанка на \"Даунинг стрийт\" 10 е провела днес последния парламентарен контрол. Тя на въпрос, отправен от депутатката от най-голямата опозиционна сила в Обединеното кралство – Лейбъристката партия Лиз МакИнес, какъв съвет би дала на наследника на освободения от нея пост е отговорила: Господин Джонсън трябва да си пази гърба. Изявата на Мей е била съпроводена и от поредната словесна баталия между нея и водача на опозицията Джереми Корбин. Той обвини премиера в оставка, че с оттеглянето от поста си е избягала от отговорност. \"Аз напуснах \"Даунинг стрийт\" 10, когато в парламента не бе одобрено моето предложение за споразумение с Брюксел за излизането на нашата страна от Европейския съюз. Вие, обаче, не поехте отговорност заради антисемитските си изказвания. Съветвам Ви да подадете оставка като партиен лидер\", е отвърнала тя на Корбин.", "date": "2019.07.24", "title": "Тереза Мей на последния си парламентарен контрол: Борис Джонсън да си пази гърба"}
{"url": "https://www.faktor.bg/bg/articles/poveche-ot-40-satrudnitsi-na-komunisticheskite-sluzhbi-uchastvali-v-privatizatsiyata-prez-1995-g-pri-upravlenieto-na-videnov", "text": "Общо 42 лица, участвали в приватизацията през 1995 г. по време на еднопартийния кабинет на БСП начело с лидера ѝ Жан Виденов, са с принадлежност към тоталитарните комунистически служби. Това установи Комисията по досиетата при проверката на приватизацията за конкретната 1995 година, съобщава  По закона за досиетата тя е задължена за извърши проверка за принадлежност към Държавна сигурност или разузнавателните служби на БНА на членовете на управителните, контролните и надзорните органи на преобразувани и приватизирани държавни и общински предприятия и членовете на управителните, контролните и надзорните органи на дружества, както и еднолични фирми, еднолични търговци и физически лица, придобили акции или дялове в приватизирани държавни и общински предприятия или обособени части от тях. Проверката обхваща приватизирани държавни предприятия по 121 броя договори за приватизационна продажба, както и дружества, еднолични фирми, еднолични търговци и физически лица (купувачи), придобили акции или дялове в 106 от тях – по отраслови министерства  за 1995 г.   Проверката е засегнала общо 1090 лица. От установените 42 души с принадлежност към тоталитарните служби Комисията е обявила данните за 30 от тях (решение №2-1669 от 22 юли 2019 г.). Останалите 12 са починали и по закон в тези случаи данните не се огласяват публично. Разкритите 30 сътрудници са: Атанаска Николова Мавродиева Енглбрехт, член на управителен орган /Общо събрание/ - съдружник във фирма - купувач по договор за приватизационна продажба - \"ЗММ - ИНВЕСТ\" ООД, СМОЛЯН; Венко Христов Цинцаров, член на управителен  орган /Управителен съвет / на фирма - купувач по договор за приватизационна продажба - \"АЛФА ТРАКИНГ\" АД, СОФИЯ; Георги Петров Бойчев, член на управителен орган /Общо събрание/ - съдружник във фирма - купувач по договор за приватизационна продажба - \"ЗММ - ИНВЕСТ\"  ООД, СМОЛЯН; Господинка Димитрова Ламбрева, член на управителен орган /Общо събрание/ - съдружник във фирма - купувач по договор за приватизационна продажба - \"ЧАЙКА - ИНЖЕНЕРИНГ И МЕНИДЖМЪНТ\"  ООД, ВАРНА; Димитър Иванов Петров, лице – купувач по договор за приватизационна продажба – на \"МЕТАЛУРГИМПЕКС\" - ЕООД, СОФИЯ; Емил Георгиев Трифонов, член на управителен  орган /Съвет на директорите/ на фирма - купувач по договор за приватизационна продажба - \"ОРИОН - СКИ\" АД, ЧЕПЕЛАРЕ; Жанина Цачева Гечовска, член на управителен  орган /Съвет на директорите/ на фирма - купувач по договор за приватизационна продажба - \"БЪЛГАРСКИ ТУРИСТИЧЕСКИ ХОЛДИНГ\"  /„МГ ТОХЕЛС ЕНД РИЗОРТС”/ АД, СОФИЯ; Живко Богомилов Арабаджиев, лице – купувач по договор за приватизационна продажба на \"ХАН КРУМ\" - ЕООД, ХАН КРУМ; Иван Василев Параскевов, член на управителен орган /Общо събрание/ - съдружник във фирма - купувач по договор за приватизационна продажба - \"СЕМА\" ООД,  ШУМЕН; Йовко Станчев Дойнов, член на управителен орган /Съвет на директорите/ на фирма - предмет на договор за приватизационна продажба - \"БРИЗ\" ЕАД, СРЕДЕЦ, едноличен собственик и управител на фирма -  купувач по договор за приватизационна продажба -\"БРИЗ ИД\" ЕООД, БУРГАС; Кирил Тодоров Ботев, лице – купувач по договор за приватизационна продажба - \"РИЛА - САМОКОВ\" - ООД, САМОКОВ; Кирчо Георгиев Кирчев, член на управителен  орган /Съвет на директорите/ на фирма - предмет на договор за приватизационна продажба - \"МЕТАЛ\" - ЕАД, ВАРНА, член на управителен  орган /Съвет на директорите/ на фирма - купувач по договор за приватизационна продажба - \"МЕТАЛ - ИНВЕСТ\" АД, ВАРНА; Лъчезар Томов Сиртов, управител на фирма -  предмет на договор за приватизационна продажба - \"НОВИ ЕНЕРГИЙНИ ИЗТОЧНИЦИ - Х\"  ЕООД, ХАСКОВО, лице – купувач по договор за приватизационна продажба на \"НОВИ ЕНЕРГИЙНИ ИЗТОЧНИЦИ - Х\"  ЕООД, ХАСКОВО; Любен Георгиев Бочуков, член на управителен орган /Общо събрание/ - съдружник във фирма - купувач по договор за приватизационна продажба - \"АЛОМ\" ООД, ХАСКОВО; Марин Коцев Маринов, управител на фирма -  предмет на договор за приватизационна продажба - \"СЕМЕНА - ШУМЕН\" ЕООД,  ШУМЕН; Мария Апостолова Сярова, член на управителен орган /Общо събрание/ - съдружник във фирма - купувач по договор за приватизационна продажба - \"СТРАЛДЖА – КЕРАМИКА-9\" ООД, СТРАЛДЖА; Митко Веселинов Николов, член на управителен орган /Общо събрание/ - съдружник във фирма - купувач по договор за приватизационна продажба - \"СТРАТОС - СЕРВИЗ\"  ООД, СОФИЯ; Михаил Иванов Трифонов, член на управителен  орган /Съвет на директорите/ на фирма - купувач по договор за приватизационна продажба - \"АГРОЦВЕТ\" /\"БАЛКАНФРУТ\"/ АД, ПЛОВДИВ, член на управителен  орган /Съвет на директорите/ на фирма - купувач по договор за приватизационна продажба - \"АГРОМАР\" ООД /\"МУЛТИАГРЕКС\" АД - Любомир Д. Донев/, СОФИЯ; Младен Драганов Костов, член на управителен  орган /Съвет на директорите/ на фирма - предмет на договор за приватизационна продажба - \"ИНТЕРХОТЕЛ БЪЛГАРИЯ\" - ЕАД, БУРГАС; Недялка Стоева Сандалска-Генкова, член на управителен  орган /Съвет на директорите/ на фирма - купувач по договор за приватизационна продажба -  \"БЪЛГАРСКИ ТУРИСТИЧЕСКИ ХОЛДИНГ” /\"МГ ХОТЕЛС ЕНД РИЗОРТС\" АД, СОФИЯ; Николай Христов Найденов, член на управителен  орган /Съвет на директорите/ на фирма - купувач по договор за приватизационна продажба - \"БУЛФРАХТ - СОФИЯ\" АД, СОФИЯ; Огнян Георгиев Мутев, лице – купувач по договор за приватизационна продажба на \"МЕТАЛУРГИМПЕКС\" - ЕООД, СОФИЯ; Панайот Русинов Панайотов, член на управителен  орган /Съвет на директорите/ на фирма - купувач по договор за приватизационна продажба - \"АКВИЛА - 94\" АД, АЙТОС; Румен Василев Рачев, лице – купувач по договор за приватизационна продажба на \"ГАРАНТСТРОЙ -91 А\" ЕООД, БОТЕВГРАД; Стефан Николов Гогов, член на управителен орган /Общо събрание/ - съдружник във фирма - купувач по договор за приватизационна продажба - \"ЗММ - ИНВЕСТ\" ООД, СМОЛЯН; Стою Николаев Попов, член на управителен  орган /Съвет на директорите/ на фирма - купувач по договор за приватизационна продажба - \"ЕЛЕКТРОСТРОЕЖИ - 96\" /”ЕЛИНВЕСТ”/ АД, ХАСКОВО; Стоян Ангелов Чакъров, управител на фирма -  предмет на договор за приватизационна продажба - \"ТУРКОМЕРС\" - ЕООД, ПЛОВДИВ, лице – купувач по договор за приватизационна продажба на \"ТУРКОМЕРС\" - ЕООД, ПЛОВДИВ; Стоян Георгиев Георгиев, член на управителен  орган /Съвет на директорите/ на фирма - купувач по договор за приватизационна продажба - \"ПРЕДПРИЯТИЕ ЗА ПРОИЗВОДСТВО НА МЕБЕЛИ\" АД, СОФИЯ; Стоян Димов Илиев, член на управителен орган /Общо събрание/ - съдружник във фирма - купувач по договор за приватизационна продажба - \"ЧАЙКА ИНЖЕНЕРИНГ И МЕНИДЖМЪНТ\" ООД, ВАРНА; Теодор Константинов Гагашев, член на управителен  орган /Управителен съвет/ на фирма - купувач по договор за приватизационна продажба - \"АЛФА ТРАКИНГ\"АД, СОФИЯ; Филчо Станков Колев, член на управителен  орган /Съвет на директорите/ на фирма - купувач по договор за приватизационна продажба - \"МЕЛНИЧЕН КОМПЛЕКС -ВАРНА\" АД,  ВАРНА. Към решението си Комисията по досиетата е публикувала и списък от още 57 участници в приватизацията, които не са проверени. По информация на независимия държавен орган проверката на участниците в приватизацията се е забавила значително заради бавното предаване на необходимите данни от Агенцията по приватизация. До момента Комисията по досиетата е обявила проверките на участниците в приватизацията през 1993 и 1994 година.", "date": "2019.07.24", "title": "Повече от 40 сътрудници на ДС участвали в приватизацията през 1995 при управлението на Виденов"}
{"url": "https://www.faktor.bg/bg/articles/tramp-malar-zashto-ne-razsledva-hilari-klintan", "text": "Президентът на САЩ Доналд Тръмп използва любимия си\"Туитър\", за да коментира разследването на бившия специален прокурор Робърт Мълър, въпреки че по-рано обяви, че не планира да гледа изслушването му  от Конгреса. Днес Мълър ще даде показания пред Комисията по правни въпроси и Комисията по разузнаване към Камарата на представителите, както съобщихме.  Не се очаква да каже нови или сензационни неща от проведеното от него разследване. Мълър ще говори около 4 часа, като ще се яви пред 2 комисии на Конгреса Американският лидер попита Мълър защо не разследва Хилари Клинтън за случая с използвания частен имейл. Той попита още защо Клинтън е изтрила 33 000 имейла веднага след получаване на призовка от Конгреса на САЩ. Вероятно е имала добри адвокати, подчерта Тръмп. Бившият държавен секретар беше разследван за използване на частен имейл по време на служебните си задължения. Разследването завърши без повдигане на обвинения. В заключителния доклад Мълър описва подробно 11 примера на потенциално възпрепятстване на правосъдието от страна на президента на САЩ. Но бившият специален прокурор избра да не обвинява Тръмп във възпрепятстване на правосъдието, защото има голям дебат дали могат да се повдигат обвинения на действащ президент. Така той остави решението на Конгреса.", "date": "2019.07.24", "title": "Тръмп: Мълър защо не разследва Хилари"}
{"url": "https://www.faktor.bg/bg/articles/komisiyata-po-otbrana-preodolya-prezidentskoto-veto-varhu-dogovora-za-f-16", "text": "Комисията по отбрана преодоля президентското вето върху договора за F-16. Това се случи на извънредно заседание на комисията, която е водеща по ратификацията и именно тя трябва да разгледа президентското вето. Проектите на международни договори бяха ратифицирани на първо и второ четене от 44-то Народно събрание на 19 юли 2019 г. след близо 8-часов дебат. Сред мотивите на президента са, че е липсвало обществено съгласие по темата, както и че ратификацията е трябвало да измине цялостния път по Конституция и да бъде разгледана и приета на две гласувания в отделни заседания на Народното събрание. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно. Окончателното решение ще бъде взето от пленарна зала. \"За\" повторното приемане на ратификацията на договорите гласуваха 13 народни представители, \"против\" - 7 и \"въздържали се\" - 0, с което те бяха приети отново, а ветото преодоляно.", "date": "2019.07.24", "title": "Комисията по отбрана преодоля президентското вето върху договора за F-16"}
{"url": "https://www.faktor.bg/bg/articles/daniela-daritkova-ne-iskame-da-se-manipulira-mestniya-vot", "text": "Председателят на ПГ на ГЕРБ Даниела Дариткова коментира в студиото на „Плюс – минус“ по Нова телевизия приетите промени в Изборния кодекс, според които на местния вот няма да има машинно гласуване. „Това обаче не е коректно точно. Темата за машинно гласуване трябва да се отвори в период, когато няма избори“, каза тя и потвърди, че на местния вот ще има само хартиени бюлетини. „Категорично не е вярно това, че искаме да се манипулира местния вот, а напротив. Искаме да се избегнат всички проблеми, които сега се констатираха“, обясни Дариткова. Тя напомни призива си, който отправи днес от парламентарната трибуна към всички партии - да се включат в обсъждането на Изборния кодекс. „Трябва много внимателно след запознаване с мнението на експертите и с европейския опит, да търсим решение“, заяви председателят на ПГ на ГЕРБ. Даниела Дариткова категорично отказа да изразява лично мнение по темата. „По отношение на ветото на президента за субсидиите – непрекъснато ни се напомняше, че трябва да се вслушаме в гражданите и го направихме, те искат 1 лв.“, напомни още тя. Относно възможността за финансиране на фирми от частни лица, Дариткова заяви, че това може би го е имало и преди, но незаконно.", "date": "2019.07.24", "title": "Даниела Дариткова: Темата за машинно гласуване трябва да се отвори в период, когато няма избори"}
{"url": "https://www.faktor.bg/bg/articles/malar", "text": "Бившият специален прокурор Робърт Мълър потвърди, че не е оправдал президента на САЩ Доналд Тръмп в разследването си, информира Си Ен Ен и \"Гардиън\". Днес той дава показания пред Комисията по правни въпроси и Комисията по разузнаване към Камарата на представителите.  Председателят н Джери Надлър попита Мълър да потвърди, че в доклада не оневинява президента, въпреки че Тръмп твърди, че разследването е доказало, че е невинен. Наистина ли напълно оправдавате президента, попита Надлър, на което Мълър отговори отрицателно. Бившият специален прокурор отговори, че откритията му по време на разследването не оправдават Тръмп. По думите му в доклада няма заключение, че американският лидер не е възпрепятствал правосъдието. Но според Робърт Мълър руското правителство се е намесило на американските президентски избори през 2016 г. Руското правителство искаше президентът Тръмп да спечели изборите през 2016 г., убеден е прокурорът. Мълър каза, че докладът са свидетелските му показания и ще се придържа към текста в него. Той разкри, че екипът му в продължение на повече от година се е опитвал да разпита президента на САЩ Доналд Тръмп. Според него държавният глава може да бъде разследван, след като се оттегли от поста, тъй като според правилата на Министерството на правосъдието не може да се разследва действащ президент на САЩ. Той подчерта, че би било противоконституционно да се разследва действащ президент на САЩ. Но Мълър не каза, че Тръмп трябва да бъде разследван.", "date": "2019.07.24", "title": "Мълър пред Конгреса: Руското правителство искаше Доналд Тръмп да спечели изборите през 2016 г."}
{"url": "https://www.faktor.bg/bg/articles/karakachanov-ne-sam-eliminiral-volen-siderov", "text": "От време на време сме единни в многообразието. Това каза министърът на отбраната Красимир Каракачанов пред журналисти преди коалиционен съвет, предаде Агенция \"Фокус\". На въпрос дали е елиминирал Волен Сидеров, той посочи, че не го е елиминирал. \"Ако говорим за някакви нарушения, за морала, да се върнем няколко месеца назад и ако ми посочите един случай, в който аз съм казал нещо за него лошо или дори лека критика, елате и ми кажете. Свидетел съм и до ден днешен на това вече как три месеца, даже станаха четири месеца, на едно неспирно плюене по адрес на ВМРО\", коментира Каракачанов.  Във връзка с мнението на коалиционните му партньори за самолетите, Каракачанов отговори: \"Моите коалиционни партньори са големи зрели мъже. Даже са ми батковци. Те имат право на свое мнение Аз не мога да си позволя на хора 10 години по-големи от мен да им давам акъл\", заяви още Каракачанов. На въпрос дали е имал разговори с държавния глава преди да наложи вето, Каракачанов заяви, че не е имал и че днес се е прибрал от Македония. \"Не намирам за резонни мотивите, че трябвало още да се обсъжда и че едва ли не, ако парламентът беше гласувал в едно пленарно заседание ратификацията, а го беше оставил за тази седмица, щяла да се родят нови мотиви\", посочи Каракачанов.  Според него две години и половина се говори по тази тема. \"Обществото и по този въпрос е на две различни мнения. Не малка част от хората като чуят, че самолетът е американски, са против. Ако беше руски, сигурно другата щяха да са против. За мен е по-важно какво мислят ВВС, а те подкрепят\", допълни още Каракачанов. Министърът отчете, че уважава мнението на президента Румен Радев и неговите професионални качества. \"Той е професионалист в тази област. Оттук нататък смятам, че всяко едно забавяне би довело само до оскъпяване на цената и по-неблагоприятни условия за един бъдещ договор\", уточни още министърът. О", "date": "2019.07.24", "title": "Каракачанов: Не съм елиминирал Волен Сидеров"}
{"url": "https://www.faktor.bg/bg/articles/ungariya-othvarlya-obvarzvaneto-na-evrofondovete-s-varhovenstvoto-na-zakona", "text": "Новият унгарски министър на правосъдието предупреди, че Будапеща ще се противопостави на всеки опит на Европейската комисия да обвърже еврофинансирането със стандарти за върховенството на закона, което според Брюксел бива подлагано на атаки от националисткото правителство на страната, предаде \"Ройтерс\". Премиерът Виктор Орбан и съюзниците му в Полша са в конфликт с Европейската комисия от години заради политики, които според нея подкопават демократичното разделение на властите в двете държави. При представянето на програмата си за следващите пет години новият председател на ЕК Урсула фон дер Лайен, германски консерватор, подчерта, че спазването на основните ценности на ЕС ще бъде в основата на политиките й. Унгарският правосъден министър Юдит Варга, която положи клетва по-рано този месец, каза в интервю за \"Ройтерс\", че ЕС вече има достатъчно инструменти за защита на върховенството на закона и разпределението на еврофондове. Унгария и Полша са големи бенефициенти на европейски средства за развитие. Тя отбеляза риска специална клауза в проекта за бюджет на ЕС за 2021-2027 г. да се използва за политически цели, защото определението за \"общ дефицит\" по отношение на върховенството на закона е неясно. \"Така че моята цел е това предложение да се изостави изцяло и освен това не трябва да забравяме, че има пакетен принцип, когато приемаме (бюджета на ЕС) – нищо не е договорено, докато всичко не бъде договорено. Това е червена линия\", подчерта Варга. Предложението на ЕК се отнася за \"широко разпространена или честа практика или пропуск, или мярка на публичните власти, която засяга върховенството на закона\". Унгария може на теория да откаже да одобри общия бюджетен план, освен ако не получи достатъчно гаранции, че няма да има специални условия, свързани със средствата от ЕС. Правителствата в Унгария и Полша затегнаха контрола върху медиите, научната общност и съдилищата, което накара ЕК и Европейския парламент да задействат безпрецедентна наказателна процедура срещу тях. На теория те биха могли да загубят правото си на глас в блока, но на практика това е малко вероятно, защото за да се стигне дотам, е необходимо единодушие сред държавите членки. Варга отрече Унгария да нарушава принципите на върховенството на закона. Тя освен това отхвърли предложението на отиващата си комисия за въвеждане на редовен мониторинг на върховенството на закона в държавите членки и заяви, че то \"напълно противоречи на договорите\". Изрази надежда, че новата ЕК ще гради мостове, вместо да създава дупки между държавите членки. Тя освен това отбеляза, че Унгария все още иска да създаде нова система от административни съдилища в бъдеще, въпреки че правителството замрази схемата през май. Тази система би включвала нови съдилища, надзиравани от правосъдния министър, които да работят по случаи, свързани с работата на правителството. Според критици това би позволило политическа намеса в правосъдните въпроси. (\"Дневник\")", "date": "2019.07.24", "title": "Унгария ще се противопостави на ЕК за обвързването на еврофондовете с върховенството на закона"}
{"url": "https://www.faktor.bg/bg/articles/iran-ulichi-sasht-v-lazha-ne-bili-svalili-tehen-dron", "text": "Иранският министър на отбраната Амир Хатами опроверга твърденията на САЩ за свалени миналата седмица ирански безпилотни летателни апарати, съобщи агенция Фарс, цитирана от ТАСС. \"Нито един ирански безпилотен летателен апарат не е свалян\", цитира министъра Фарс. Вчера в интервю за телевизионния канал Си Би Ес началникът на Централното командване на въоръжените сили на САЩ генерал Кенет Маккензи заяви, че миналата седмица САЩ са свалили един ирански безпилотен летателен апарат. Той предположи, че свалените безпилотни летателни апарати може да са били два.", "date": "2019.07.24", "title": "Техеран уличи САЩ в лъжа, че са свалили ирански дрон"}
{"url": "https://www.faktor.bg/bg/articles/ostaviha-v-aresta-shefat-na-kristiyan", "text": "Оставиха в ареста за 72 часа търговския директор на фирмата, в която работи Кристиян Бойков. Георги Янков беше задържан във вторник вечерта. Очаква се той да бъде разпитан. Все още не е ясно дали ще му бъде повдигнато обвинение, или ще бъде освободен. Специализираната прокуратура поема разследването на пробива в НАП. Спецпрокурорите ще търсят доказателства дали течът е бил използван за киберрекет и с политически цели, информира Нова телевизия. хакерска атака", "date": "2019.07.24", "title": "Оставиха в ареста шефа на Кристиян Бойков"}
{"url": "https://www.faktor.bg/bg/articles/britanska-sluzhba-s-blagodarstveno-pismo-do-geshev-za-spetsaktsiya-sreshtu-kontrabandata", "text": "Службата за предотвратяване на престъпления срещу фиска на Великобритания изпрати благодарствено писмо до зам.-главния прокурор Иван Гешев по повод съвместно проведената с българската прокуратура акция на 4 юли 2019 г. по пресичане дейността на организирана престъпна група, контролираща фабрика за нелегално производство на цигари, пише в сайта на прокуратурата. В писмото от Андрю Павлинич, ръководител на отдел „Международни операции“, до заместник-главния прокурор, се подчертава успехът на операцията и ползата от съвместната работа на българските и британските институции по случая и се изразява увереността, че „значителните резултати, постигнати от Вас, ще имат ефект върху тежката организирана престъпност, която всички ние се стремим да преборим“.", "date": "2019.07.24", "title": "Службата за предотвратяване на престъпления срещу фиска на Великобритания с благодарност до Гешев"}
{"url": "https://www.faktor.bg/bg/articles/samoletite-f-16-v-koy-po-tochno-otbranitelen-sayuz-chlenuva-balgariya", "text": "Сделката за новите самолети за българската бойна авиация е рентгенова снимка, която ясно очертава геополитическото позициониране на основните политически сили в страната. Против закупването на изтребителите „F-16V Block 70” гласуваха обичайните заподозрени, когато става дума за поемане на ангажименти към северноатлантическите ни партньори: БСП, „Атака” и „Воля” („новакът” в групата); против бяха и от НФСБ. Президентът Радев очаквано наложи вето върху закона за ратифициране на договорите по сделката. В мотивите си държавният глава посочва „изключително тревожната” „липса на консенсус” по темата и „острите спорове в Народното събрание”. Президентът подчертава „рязкото покачване на бюджетния дефицит”, в резултат на сделката, както и това, че „законът е приет по бързата писта”, а остават „неизяснени” редица важни въпроси като цени, срокове за доставки и др. Анализът на доводите на опонентите на сделката за 8-те самолета F-16 до голяма степен обезсилва мотивите на президента. Критиците на сделката основно се съсредоточиха върху нейните параметри. От БСП изтъкнаха, че от Lockheed Martin/САЩ не предлагат опция за разсрочено плащане: „плащаме 2 милиарда, а получаваме първите самолети чак през 2023 г.” Според кабинета „Борисов 3” разсрочено плащане не е възможно, защото България не е сключвала подобни сделки със САЩ/американски компании, т.е. страната ни няма позитивна „кредитна история”. Що се отнася до цената и сроковете за доставка – те са ясни: цената е 1,256 млрд. долара; шест от самолетите ще получим през 2023 г., останалите два през 2024 г. Очаква се решение на Конгреса, с което цената да бъде намалена с още 60 милиона долара. По отношение на „бързата писта”: офертите, направени от САЩ, бяха валидни до началото на септември 2019 г., тоест парламентът трябваше да ратифицира договорите до 31 юли, за да има време „да се придвижи процедурата”. До 5.09. трябва да бъдат преведени 1,256 млрд. долара, за да започне производството на самолетите. БСП и „Воля” искаха отлагане на ратификацията с 3-6 месеца, което практически означаваше да се откажем от американската оферта.  Полковник Стоянов, главният секретар на президента, разкритикува „орязания пакет въоръжения” за самолетите. Те можели да пускат само свободно падащи бомби. В този си вид „пакетът” не давал нищо повече на авиацията от това, с което разполагал самолетът „Албатрос” на капитан Продан Таракчиев по време на Балканските войни (1912-1913 г.) В същия дух многократно се изказа и президентът Румен Радев. В мотивите на ветото е посочен и „орязаният пакет”. Отговорът е, че самолетите ще извършват главно air policing (за което „пълният пакет” не е нужен); нищо не пречи на по-късен етап да бъдат закупени резервни двигатели, високоточни бомби (всяка на цена 200 млн.), ракети въздух-повърхност и др. Не на последно място „пълният пакет” би оскъпил значително сделката – първоначалната цена бе 1,41 млрд. долара От „Атака” поискаха американците да ни дадат самолетите безплатно, понеже имали бази у нас. Какво друго можем да очакваме от партия, чийто лидер не крие топлите си отношения с руския президент Владимир Путин? Водачът на НФСБ Валери Симеонов, който е сред малкото наши „патриоти”, които на думи се отнасят студено към Кремъл, пък заяви, че не иска „руски самолети-ковчези”, но българското небе можело да се отбранява и „чрез възстановяването на няколко ракетни бази”. В крайна сметка и той, като социалистите, смята, че цената е „изключително висока”. За партията-фирма „Воля” е достатъчно да кажем, че през последната година тя се сближи с формации като Rassemblement national, за които има доказателства, че са спонсорирани от Русия. В обобщение, като познаваме реториката на „обичайните заподозрени” и техните нови сподвижници, липсата на политически консенсус по сделката не е изненадваща. Това, което всъщност буди тревога, е упорството на руските проксита в една натовска държава. Отправната точка на коментарите за дебата и „тезите” е преди всичко геополитическа - тя има по-голяма тежест от военно-техническите аспекти. С невъоръжено око се вижда, че обезпечаването на сигурността на българското въздушно пространство няма как да бъде сравнявано с рутинна бизнес-трансакция. САЩ е най-могъщата държава в НАТО – отбранителният съюз, на който България е член сравнително отскоро (от 2004 г.) Чрез сделката страната ни си купува сигурност, циментирайки крехките си връзки с държавата-мотор на Пакта. И към момента ние сме сред „свободните ездачи”, които не покриват изискването на Алианса за поне 2% от БВП разходи за отбрана. А президентът Тръмп не обича гратисчиите, както и „партньорите”, които се опитват да хитруват, демонстрирайки геополитическа „гъвкавост”. Като Турция, например, която няма да получи от САЩ самолетите F-35, след като купи от Русия зенитните комплекси S-400. Накратко, противниците на сделката за изтребителите, независимо дали го съзнават или не, поставят под съмнение нашия геополитически избор. Сделката за бойните самолети беше и остава възможност за трупане на политически капитал. Но дали някои не желаят да акумулират и финансов капитал? Президентът Радев е упрекван, че е лобирал за самолетите „Грипен” през 2014 г. като шеф на ВВС, а по-късно и чрез назначеното от него служебно правителство. Има и такива, за които подкрепата, която г-н Радев получи от БСП, за да бъде избран за президент, е продукт на дългата ръка на Русия и „аферата Решетников”. Меко казано, е любопитно, че през 2012 г. в интервю г-н Радев защитава… закупуването на F-16, защото „цената на пакета е в пъти по-ниска от другите предложения”. С последното си вето президентът Радев залага на карта своята репутация. За мнозина неговата категорична позиция по сделката за самолетите ще потвърди, и то по безспорен начин, съмненията в неговата лоялност на натовски генерал.", "date": "2019.07.24", "title": "Самолетите F-16: в кой по-точно отбранителен съюз членува България?"}
{"url": "https://www.faktor.bg/bg/articles/politolog-sasht-imat-interes-ot-dobre-podgotvena-balgarska-armiya", "text": "\"Атака\" няма да тръгне да излиза от парламента, особено в малкото време, оставащо до местните избори. Много от депутатите са наясно, че повече няма да бъдат народни представители. Същото важи и за депутатите на \"Воля\". Така че те имат обективен интерес да подкрепят мнозинството. Това заяви в предаването \"Още от деня\" на БНТ политологът Стойчо Стойчев по повод днешната скандална среща на \"Обединени патриоти\" и възникналия въпрос дали мнозинството в парламента ще се разпадне. Стойчо Стойчев коментира и продължаващите дебати около сделката за самолетите Ф-16. \"САЩ имат интерес от боеспособна армия, от подготвени български войници, които да бранят фланга, а не да печелят пари от сделката. Много е опростенческо да се говори, че САЩ ще впрегне цялата си администрация, за да спечели 1 милиард\", посочи политологът.", "date": "2019.07.24", "title": "Политолог: САЩ имат интерес от добре подготвена българска армия"}
{"url": "https://www.faktor.bg/bg/articles/povdignaha-obvinenie-v-terorizam-na-shefa-na-kritiyan-georgi-yankov", "text": "Обвинение за тероризъм по аферата с кибератаката срещу НАП получи Георги Янков, търговският директор на фирмата, заподозряна за източване на данните от проходната агенция. Това съобщи БиТиВи, позовавайки се на информация от защитниците на арестувания вчера Янков. До момента от прокуратурата не коментират разследването, както и новите обвинения по случая. Това са първите в новата история на България обвинения в тероризъм, свързани с киберпрестъпление.  По думите на един от адвокатите му той е освободен под парична гаранция от 20 хиляди лева. С ново обвинение се сдобива и Кристиян Бойков, единственият до днес обвиняем по аферата с кибератаката срещу НАП. Грози ги до 15 години затвор. Засега не се знае дали собственикът на фирмата Иван Тодоров ще бъде обвинен. Той се намира в Канада. Продължава преглеждането на иззетата техника при вчерашната акция на ГДБОП. Във файловете има много данни за държавни институции, банки и застрахователни компании. Адвокатите определиха обвиненията за абсурдни. Днес стана ясно и че няма да се наложи милиони българи да си сменят личните карти след кибератаката срещу НАП, но за близо 200 души са изтекли достатъчно данни, за да се окажат в риск от злоупотреби, съобщиха от приходната агенция по-рано през деня.", "date": "2019.07.24", "title": "Повдигнаха обвинение за тероризъм на шефа на Кристиян - Георги Янков"}
{"url": "https://www.faktor.bg/bg/articles/shefat-na-firmata-v-koyato-raboti-hakera-boykov-biznesmen-s-desetki-firmi-koyto-v-momenta-prebivava-v-kanada", "text": "Кой е шефът на ''Тад груп'' - фирмата, в която работи Кристиян Бойков? Иван Тодоров е собственик на десетки фирми, основно за управление на хотели и ресторанти из цялата страна. Също така Тодоров притежава бизнес и с недвижими имоти, а от 2016 година се занимава  и с киберсигурност. Именно преди 3 години, Тодоров регистрира фирмата ''Тад груп'' с начален капитал от над 190 000 лева. Така бизнесменът основава българския клон на американска компания. Иван Тодоров прави и солидна инвестиция, като се сдобива с разрешително да поеме франчайза на международно известна верига за сандвичи. В момента Тодоров  е в Канада на предварително планиран форум на веригата ресторанти, информира Нова ТВ.", "date": "2019.07.24", "title": "Шефът на фирмата, в която работи хакера Бойков - ангажиран с много бизнеси, в момента пребивава в Канада"}
{"url": "https://www.faktor.bg/bg/articles/novini/svyat/ramush-haradinay-zashtitih-se-s-malchanie-pred-sada-v-haga", "text": "В Специализирания съд в Хага завърши изслушването на министър-председателя на Косово в оставка Рамуш Харадинай, предава излъчващият на албански език скопски телевизионен канал „Алсат-М“ , цитиран от \"Фокус\". В изявление за медиите Харадинай каза, че е бил призован в съда като заподозрян и че се е защитавал пред прокуратурата с мълчание. „Изпълних законовото си задължение като заподозрян. Получих правни съвети да не отговарям на въпросите, които ще ме питат”, поясни Харадинай и добави, че не знае за какво точно е бил призован в съда. Изслушването в Хага бе проведено при затворени врати.  Припомня се, че миналия петък, след като получи поканата от Специализирания съд в Хага, Харадинай напусна поста си като премиер на Косово, като заяви, че иска да се яви пред трибунала като гражданин, а не като министър-председател на най-младата държава на Балканите.", "date": "2019.07.24", "title": "Рамуш Харадинай: Защитих се с мълчание пред съда в Хага"}
{"url": "https://www.faktor.bg/bg/articles/krasimir-karakachanov-ne-vzimame-f-16-za-da-napadnem-rusiya", "text": "Не мога да се съглася с част от мотивите на президента, като например, че не били засегнати много от въпросите по сделката или че нямало широк консенсус. Искам да припомня, че това е тема, която е била коментирана и в обществото, и в медиите и в институциите в продължение на вече две години и половина. Това заяви в Комисията по отбрана вицепремиерът и военен министър Красимир Каракачанов по повод ветото на президента върху сделката за закупуване на нови самолети за Българската армия, предаде Novini.bg ,,Друг мотив е, че не е  имало широк консенсус в обществото. Извинете, но то няма консенсус по циганската престъпност, а очакваме да има по такъв въпрос като закупуването на самолети. Искам да подчертая също така, че не купуваме американски изтребители, за да нападаме Русия или която и да било друга страна. Това, което виждам, е, че в обществото се води дебат върху една извънполитическа основа, при която отново се делим на русофоби, русофили, американофили и т.н. В тази връзка, докато се делим на -фили и -фоби, никога няма да има стопроцентов консенсус в българското общество'', обясни Каракачанов. ,,Това, което чух от противниците на сделката, в никакъв случай не бяха технически аргументи, а политически. Относно предложението на опозицията решението за сделката да се отложи с шест месеца искам да кажа, че това няма как да стане, защото тогава цената ще бъде по-скъпа. Така че смятам, че по този въпрос би следвало да се ориентираме спрямо интересите на страната'', допълни в заключение Красимир Каракачанов.", "date": "2019.07.24", "title": "Каракачанов: Не взимаме F-16, за да нападнем Русия"}
{"url": "https://www.faktor.bg/bg/articles/zelenski-ne-iska-vitaliy-klichko-za-kmet-na-kiev", "text": "От кабинета на украинския президент Владимир Зеленски са поискали да бъде освободен кмета на Киев Виталий Кличко. \"В тази посока вече са поискани съответни действия от правителството\", заяви Орест Сохар, главен редактор на „Обозреватель“, пише БГНЕС. Според него ръководителят на кабинета Андрей Богдан, е изпратил писмо до министъра Александър Саенко с искане да предложи идея за уволнението на Кличко. По-късно от министерския съвет потвърдиха пред „Укринформ“, че са получили писмо от кабинета на Зеленски. Източник от кметството на Киев съобщи, че в петък държавното бюро по разследвания привикало Кличко за разпит във връзка с дело за измами със земя, което кметът нарича „раздути глупости“. Виталий Кличко е кмет на украинската столица от юни 2014 година.", "date": "2019.07.24", "title": "Зеленски не иска Виталий Кличко за кмет на Киев"}
{"url": "https://www.faktor.bg/bg/articles/rosen-zhelyazkov-1-1", "text": "Румъния категорично ще се присъедини към групата на единомислещите и ще участва активно в преговорите по  Пакета за мобилност I. Това стана ясно по време на среща между министрите на транспорта на България, Полша, Унгария, Литва и Латвия в Европейския парламент.  Министрите се обединиха около позицията, че до момента по Пакета за мобилност I се е действало прибързано, без силни аргументи и анализи. Това, според министрите, налага започването на нов диалог, в който трябва да вземат активно участие всички членове на ЕП от единомислещите държави, независимо от коя политическа група принадлежат, предаде Нова тв. По време на срещата със заместник-председателя на Групата на европейските консерватори и реформисти на ЕП Рафаеле Фито, министър Росен Желязков бе категоричен, че приетите до момента текстове по Пакета за мобилност I се отклоняват съществено от първоначалните си цели. Подходът в пакета е променен значително и елементите, които са добавени ще окажат въздействие върху функционирането на автомобилния транспорт и конкурентоспособността като облагодетелстват определени държави членки за сметка на други. „Надяваме се, че новоизбраният Европейски парламент ще бъде отворен за нашите предложения“, подчерта министърът. Росен Желязков разговаря с координатора по Пакета за мобилност I и член на Renew Europe Group на ЕП Хосе Рамон Бауса-Диаз. Двамата обсъдиха спорните текстове в Пакета за мобилност I. Министърът изтъкна опасенията на единомислещите държави, че така формулирани текстовете ще доведат до допълнителни часове управление и натрупване на умора у водачите, което е реална предпоставка за тежки инциденти. Той припомни, че задължителното връщане на превозните средства  до страните по установяване, ще увеличи ненужно трафика, вредните емисии и амортизирането на пътната инфраструктура. “Според проучване, публикувано от Европейската комисия, в ЕС липсват 400 000 безопасни и сигурни места за паркиране и почивка на водачите. Трябва да отпадне забраната за ползването на седмичната почивка в кабината, докато не бъдат изградени тези места\", категоричен беше българският транспортен министър. „Решаването на проблемите в сектора не може да стане само с налагането на забрани и ограничения. Необходим е цялостен подход, който да гарантира равни условия за всички държави членки, както и достатъчно време за адаптация на бизнеса и превозвачите“, изтъкна Росен Желязков. ", "date": "2019.07.24", "title": "Росен Желязков: Надяваме се, че новоизбраният ЕП ще бъде отворен за нашите предложения по Пакета за мобилност I"}
{"url": "https://www.faktor.bg/bg/articles/obrat-rusiya-prizna-che-e-narushila-vazdushnoto-prostranstvo-nad-yuzhna-koreya", "text": "Русия обяви, че техен военен самолет неумишлено е навлязъл във въздушното пространство на Южна Корея, съобщава Би Би Си, позовавайки се на президентството в Сеул. Москва промени позицията си, след като вчера отричаше, че нейни самолети са нарушили въздушното пространство на Южна Корея. Южнокорейски изтребители прибегнаха до предупредителни изстрели срещу руските самолети. Руски военен представител изразил \"дълбоко съжаление\" пред военното министерство на Южна Корея и подчертал, че е имало техническа неизправност, заявиха от Южна Корея. Във вторник Сеул съобщи, че руски самолет на два пъти е нарушил въздушното пространство на страната. Първоначално руското военно министерство категорично отричаше обвиненията. Сега Москва твърди, че случайно е нарушила въздушното пространство и незабавно ще започне проверка. \"Москва обяви, че ако самолетът е летял по предварително зададения маршрут, този инцидент е нямало да се случи\", каза говорител пред журналисти. Това не се потвърждава от руските власти. Китайското военно министерство отрича нейни самолети да са нарушили въздушното пространство на друга държава. Министерството на отбраната на Русия съобщи, че с Китай са провели първи съвместен въздушен патрул.", "date": "2019.07.24", "title": "Обрат: Русия призна, че е нарушила въздушното пространство над Южна Корея"}
{"url": "https://www.faktor.bg/bg/articles/ognena-stihiya-v-zapaden-sibir-obyaviha-rezhim-cherno-nebe", "text": "На територията на Новосибирска област, Алтайския край и Кузбас е въведен режимът \"черното небе\", съобщава 'Гисметео\". Дим от горите, горящи в Красноярската територия и Иркутска област, е доведен до тези райони чрез ветровите потоци от изток. Според Сибирския център и Центъра за изследване на космоса към космическата хидрометеорологична служба, димните потоци са достигнали до Омск, Новосибирск, Томск, Кемеровска област, Република Хакасия и Алтайския край, както и до източните райони на Ханто-Мансийския автономен окръг. Жителите на тези райони се оплакват от миризмата на изгаряне и химикали и не излизат да почиват в природата, а местните летища забавят и отменят полети, поради лоша видимост. Хората със сърдечна и белодробна патология са особено засегнати от смога. Във връзка с появата на опасната мъгла и дима, броят на повикванията към спешните медицински служби се е увеличил значително. Служителите на Роспотребнадзор наблюдават качеството на въздуха за наличието на вредни вещества, които според тях все още не са идентифицирани като превишаващи нормата. Експертите препоръчват на местните жители да намалят времето, прекарано на улицата, да затворят плътно прозорците и вратите и често да извършват мокро почистване в помещенията. Метеоролозите прогнозират, че \"димната шапка\" в районите на Западен Сибир ще се усеща още няколко дни. Очаква се до края на седмицата вятърът да промени посоката си. Жителите на Красноярската територия и Иркутския регион ще трябва да чакат свеж въздух малко по-дълго - докато пожарите не бъдат напълно елиминирани, което може и да не се случи в рамките на следващата седмица.", "date": "2019.07.24", "title": "Огнена стихия бушува в Западен Сибир, обявиха режим \"черно небе\""}
{"url": "https://www.faktor.bg/bg/articles/kongresna-zhega-za-dyado-koleda-stotitsi-belobradi-startsi-na-traditsionna-lyatna-sreshta", "text": "Дядо Коледа посред лято, и то не само един, може да се види само в датската столица Копенхаген.   По традиция в най-горещите дни на юли стотици Дядоколедовци от цял свят се събират на редовния си годишен в конгрес, показа бТВ. Освен че се забавляват като деца, те обсъждат как да направят малчуганите пощастливи, като се възползват от новите технологии.   Конгресите се провеждат от 1957 г.", "date": "2019.07.24", "title": "Конгресна жега за Дядо Коледа: Стотици белобради старци на традиционна лятна среща"}
{"url": "https://www.faktor.bg/bg/articles/tramp-othvarlya-ideyata-za-sanktsii-sreshtu-turtsiya-zaradi-ruskite-s-400", "text": "Президентът на САЩ Доналд Тръмп отхвърли идеята за налагане на санкции срещу Турция заради закупуването на руските зенитно-ракетни системи С-400 и вместо това се застъпи за преговори по време на среща със сенатори от Републиканската партия във вторник (местно време), съобщава американският вестник The Washington Post, цитирайки източници, присъствали на срещата, посочва \"Фокус\".  Турция вече получи първите компоненти за С-400. В САЩ се опасяват, че ако Турция разположи системите заедно с новите изтребители F-35, които правителството в Анкара иска да закупи от американската фирма Lockheed Martin, това ще позволи на Русия да получи достъп до чувствителна информация за самолетите и да ги направи уязвими в битки.  САЩ отговориха на сделката между Анкара и Москва, като изключиха Турция от съвместната програма за производство на части за F-35. Тръмп обяви, че САЩ ще спрат доставката на 100 самолета F-35, които Турция е поръчала, но увери, че не са предприети стъпки за налагане на санкции срещу Анкара. В Конгреса на САЩ обаче има двупартийна подкрепа за предприемане на допълнителни наказателни мерки срещу Турция.  Вместо това миналата седмица президентът покани сенаторите от Републиканската партия на среща, за да обсъдят конкретно санкциите срещу Турция. Тръмп обаче изглеждаше незаинтересован от въпроса и пожела да говори за здравеопазването, имиграцията и други теми, твърдят от изданието, цитирайки няколко служители, запознати с проведената среща.  Джон Корнин, един от 40-те сенатори, срещнали се с Тръмп, разкри, че американският президент е разочарован от липсата на възможности за справяне със ситуацията с Турция.  На срещата е присъствал и Джеймс Риш, председател на комисията по външни отношения, който е призовал Тръмп да не се отказва от задължителните санкции срещу Турция.  „Тръмп изглежда се застъпва за преговори с Турция, вместо за санкции\" и открито оспорва налагането им, твърдят източниците на вестника.  „Това, което президентът се опитва да направи, е много по-широк подход към проблема\", коментира сенатор Дейвид Пердю след срещата. Вместо санкции, казва Пердю, „може да има нещо като споразумение за свободна търговия\".", "date": "2019.07.24", "title": "Изненадващо Тръмп отхвърля идеята за санкции срещу Турция заради руските С-400"}
{"url": "https://www.faktor.bg/bg/articles/zhurnalistka-ramazan-kadirov-pravi-nezakonni-ekzekutsii-video", "text": "Президентът на Чечения Рамазан Кадиров прави незаконни екзекуции. Това заяви в ефира на Радио \"Eхото на Москва\"  Елена Милашина, редактор на отдела за спецпроекти на вестник \"Новая газета\" и автор на разследване по въпроса за изчезването на 27 души.  По-голямата част от телата не могат да бъдат намерени.. \"Това е безпрецедентно дори за Русия, а у нас е имало страшни престъпления\" , твърди журналистката, която вярва, че ще бъде възбудено углавно дело. Тя има намерение да се обърне и към Европейския съд по правата на човека.", "date": "2019.07.24", "title": "Журналистка: Рамазан Кадиров прави незаконни екзекуции (ВИДЕО)"}
{"url": "https://www.faktor.bg/bg/articles/ekspert-obvineniyat-haker-i-firmata-mu-sa-svarsheno", "text": "Димитър Ганчев, главен секретар на Интернет общество - България, написа коментар след хакерската атака на НАП, довела до изтичането на лични данни на милиони българи. По-късно стана ясно, че зад нея стои Кристиян Бойков и фирмата, в която работи. Вчера главният прокурор изказа предположението, че хакерът не е самотен играч, че той има поръчител, а зад действията му стоят интереси на определени хора - нещо, което тепърва се изяснява. Гледах интервю на обвинения хакер и неговия шеф по bTV. Не го догледах докрай, защото загубих интерес - на петата минута видях, че и двамата си търсят вече нова работа, но още не го знаят.  Сърбяха ме ръцете още тогава да напиша, че фирмата ще осъмне без компютри и съответно без възможност повече да работи, но се въздържах - някой ще реши, че имам вътрешна информация, друг може да се разсърди, че съм ги предупредил.  Колегите от IT бранша изглежда масово смятат, че киберпрестъпления се разследват само с кибер-средства. Това им създава измамното усещане, че ако са взели всички нужни кибер-мерки, значи са on the safe side.  В едно интервю преди два дни казах, че намереният lock файл с никнейма на Кристиян Бойков в него, не е доказателство за вина, а е улика. Тази улика, обаче, е достатъчна, за да бъде поставен той под наблюдение и контрол, още преди да ни бъде казано за него и преди да бъде задържан.  Адвокатите му вероятно са го посъветвали, че този файл не означава нищо. Не означава нищо в съда, но за оперативните работници означава, че Кристиян е имал достъп до файловете, преди да бъдат публикувани. Това не може да остане недоразследвано. Никой няма да плесне с ръце и да си каже, \"ами да, не е доказателство, майната му на разследването, спираме до тук, довиждане и приятна работа\".  Кристиян, работодателите му, роднините му, клиентите на фирмата и изобщо всички, с които се е срещал в последните 6 месеца, би трябвало да са поставени под наблюдение. Може и службите да не са погледнали насериозно и да са закъсняли с наблюдението за след ареста, но не ми се вярва. Те може и да не могат да декриптират харддискове, но никой не им е отнемал възможността да следят, подслушват и разпитват.  Едно време групата за проникване можеше да влезе у вас докато си навън за цигари, да разглоби компютъра и да сложи вътре подслушвател, за да ти слуша скайпа. Сега би трябвало да са в състояние да имплантират поне хардуерен key-logger и то без да изключват / включват компютъра.  Отказът от страна на работодателите да съдействат е напълно законен, но също е улика. Трябва да си даваш сметка, че тази улика ще бъде разследвана сама по себе си. Например всичките ти парични трансфери ще бъдат проверени и всеки, който ти е платил един лев в последните 5 години, в момента би трябвало да дава обяснения защо всъщност ти го е платил, откъде е научил за теб, ти ли си го потърсил или той теб и т.н. Настоящите и бившите служители също ще бъдат разпитани.  Ако се е стигнало до там да те разследват, всичките ти компютри и без това са тотал щета. Ще ти бъдат иззети като доказателства и повече няма да ги видиш - без значение дали някога ще бъдат успешно декодирани или не. Е, може и да ти ги върнат след няколко години, но тогава би трябвало сам да ги изхвърлиш надалеч и да не ги докосваш.  В този момент, ти вече нямаш фирма, нямаш клиенти (за тях вече си токсичен), може би нямаш и служители (няма да изкарат дълго без заплата), а си само на етап разследване, без обвинение и без съд. Само защото си смятал, че си кибер-защитен и си избрал съответна линия на поведение. Тази линия на поведение видях аз в интервюто им.  Аз нито съм прокурор, нито адвокат и не мога да взема отношение по вината. Ще поживеем, ще видим. Но имам такова послание към колегите: вие живеете в реалния свят, а VeraCrypt и паролите ви пазят само във виртуалния. В реалния не е чак толкова важно дали харддискът е криптиран (е, моят също е криптиран, разбира се). Не лежте на тази кълка.", "date": "2019.07.24", "title": "Експерт: Обвиненият хакер и фирмата му са свършени, но може би те още не го знаят"}
{"url": "https://www.faktor.bg/bg/articles/obshtestvo/zakon-i-red/anton-stankov-tryabva-da-se-namali-mandatat-na-glavniya-prokuror", "text": "\"Такова единодушие не е прецедент. И преди е имало номиниране на главен прокурор, дори с повече гласове. В момента Иван Гешев е подкрепен от 11 души, което означава, че трябва да получи още 6 гласа и изборът му съвсем не е сигурен. Има още две заседания на ВСС, на които могат да се издигнат кандидатури. Няма гаранции, че Иван Гешев ще стане главен прокурор\". Това каза в сутрешния блок бившият председател на Етичната комисия към ВСС Ясен Тодоров по повод номинирането на Иван Гешев за главен прокурор. \"Тази номинация идва от прокурорската колегия във ВСС. Аз я приветствам. Тя ще спомогне и за развитието на много млади прокурори, които ще имат за пример Гешев, който започва от най-ниските нива и сега може да бъде избран за главен прокурор. Изборът на главен прокурор е професионален и няма нищо политическо при него\", категоричен беше Тодоров. Гост по темата беше и бившият правосъден министър Антон Станков. \"Факт е, че номинирането на Иван Гешев с такова единодушие не е прецедент, но мен ме подразни тази безапелационност. За мен следващия главен прокурор трябва да е реформатор и с по-малък мандат, а не със 7-годишен. Той ще има и политически задачи. За пример мога да дам влизането в Шенген, създаването на европейска прокуратура, отношенията със САЩ. Всичко това е политика. Не му завиждам на следващия главен прокурор. Категорично изборът на главния прокурор е политически\", обяви Станков.", "date": "2019.07.24", "title": "Антон Станков: Трябва да се намали мандатът на главния прокурор"}
{"url": "https://www.faktor.bg/bg/articles/uzhas-v-pazardzhik-nameriha-trup-pred-zhilishtna-sgrada", "text": "Пазарджик осъмна с нова човешка трагедия. Жена на 47-години, носеща малкото име Йорданка е сложила край на живота си рано тази сутрин. Инцидентът е станал на ул. „Васил Априлов” 11 в областния център, съобщи \"Марица\". Живущите във входа казаха, че гледката е била потресаваща. „Случи се е около 5,30 часа. Чу се нещо като тъп тътен. 40 минути по-късно дойде полиция и Бърза помощ. Лекарите само констатираха смъртта на жената. Очевидно е скочила от 8-мия етаж, където живееше от няколко месеца”, сподели нейна комшийка. Тя допълни, че Йорданка била с интровертен характер и затова съседите й знаели малко за нея. „Беше затворена и не общуваше много. Апартаментът, в който живееше е двустаен. Нямаме представа дали е била под наем или го е купила”, разказа ни друга жена от блока. Нашият екип научи, че сложилата тази сутрин край на живота си 46-годишна жена е родом от село Ивайло. Има дъщеря и две внучета. Развела се преди няколко месеца.  Работното място на Йорданка е само на 150 метра от дома й. Изкарвала прехраната си като продавачка на едно от павилиончетата до входа на МБАЛ – Пазарджик. Нашият екип отиде и до там, но логично павилионът беше със спусната рампа. Магазинерките от съседните обекти потвърдиха информацията, която по-рано ни дадоха и комшиите блока. „Не знаем какви проблеми е имала жената. Не споделяше лични неща, а и рядко хортуваше с другите. Случилото се е много жалко, независимо от мотива”, коментираха колегите й от близките търговски обекти. На мястото на инцидента и в момента има разследващ полицейски екип, който е отцепил района и не допуска никои. Следствените органи по презумпция вероятно ще разследват и различна версия от тази са самоубийство. Официална информация от ОД на МВР – Пазарджик ще се очаква по-късно през деня.", "date": "2019.07.24", "title": "Ужас в Пазарджик: Намериха труп пред жилищна сграда"}
{"url": "https://www.faktor.bg/bg/articles/politiko-ivanka-tramp-pozdravi-boris-dzhonsan-za-izbiraneto-mu-za-premier-na-yamayka", "text": "Иванка Тръмп поздрави Борис Джонсън за избирането му за премиер на Ямайка, пише \"Политико\". Джонсън получи поздравления от целия свят, след като беше избран за лидер на Консервативната партия и премиер на Обединеното кралство. Но дъщерята на президента на САЩ вярва, че поема управлението и на столицата на Ямайка. Иванка Тръмп написа в любимия на семейството си Twitter, че поздравява Джонсън за избирането му за следващ премиер на \"Обединения Кингстън\". \"Политико\" отбелязва, че Иванка сигурно има предвид Кингстън, район в Югозападен Лондон.", "date": "2019.07.24", "title": "\"Политико\": Иванка Тръмп поздрави Борис Джонсън за избирането му за премиер на столицата на... Ямайка"}
{"url": "https://www.faktor.bg/bg/articles/resheno-nyama-da-ima-mashinno-glasuvane-na-predstoyashtite-mestni-izbori", "text": "Няма да има машинно гласуване на предстоящите местни избори. Това решиха окончателно депутатите, които приеха на второ четене промени в Изборния кодекс. Поправката бе приета със 129 гласа от ГЕРБ, ОП, ДПС и \"Воля\". Само 69 от БСП се обявиха против. На всички следващи избори за парламент, президент и евродепути  вече\r\n ще се гласува само с машини в секциите с над 300 депутати, решиха още \r\nдепутатите. Парламентарният вот бе включен отново по предложение на \r\nКрасимир Ципов от ГЕРБ, въпреки че първоначално управляващите бяха \r\nпредложили и те да отпаднат заедно с местните, пише \"24 часа\".", "date": "2019.07.24", "title": "Решено: Няма да има машинно гласуване на предстоящите местни избори"}
{"url": "https://www.faktor.bg/bg/articles/vvs-na-sasht-retistrirali-nepoznat-obekt-v-orbita-sled-starta-na-soyuz-ms-13", "text": "След старта на пилотирания космически кораб \"Союз МС-13\" на 20 юли от космодрума в  Байконур, в орбита бе открит неизвестен обект. Това сочат данни, публикувани на Spacetrack.org, специализиран уебсайт на ВВС на САЩ.  В информацията се посочва, че в резултат на старта на руския Союз, американските военни регистрирали три обекта в орбита около Земята: самият Союз МС-13, третата степен на ракетата-носител Союз-ФГ и неизвестен фрагмент.  По-рано, непосредствено след старта на ракети Союз, американските военни са регистрирали само два обекта в орбита: кораба и третата степен етап.  Единствено през април 2015 г. бяха открити две дузини отломки от третата степен на ракетата \"Союз-У\" в космоса, която се разруши в резултат на аварийно отделяне на товарния кораб \"Прогрес\".   \"Съюз MS-13\" се стикова с МКС на 21 юли в 01:48 московско време.Той достави на станцията руснакът Александър Скворцов, италианецът Лука Пармитано и американецът Андрю Моргън, Те се присъединиха към руския космонавт  Алексей Овчинин и американските астронавти Ник Хейг и Кристин Кук.  По-рано бе съобщено, че един британски любител астроном е успял да заснеме от земята  видео за скачване на \"Союз MС-13\" с МКС.", "date": "2019.07.24", "title": "ВВС на САЩ регистрирали непознат обект в орбита след старта на \"Союз МС-13\""}
{"url": "https://www.faktor.bg/bg/articles/nap-nyama-neobhodimost-4-mln-balgari-chiito-danni-byaha-protivozakonno-oglaseni-da-smenyat-lichnite-si-karti", "text": "Няма необходимост близо 4 млн. българи, чиито данни бяха противозаконно огласени, да сменят личните си карти. Практически съвети за тях ще бъдат публикувани в сайта на НАП до края на деня на 24.07.2019 г. След допълнителни проверки се установи, че данните на 189 души от незаконно разпространените през миналата седмица, включват комбинация от имена, ЕГН, адрес, номер, валидност и издател на валидна лична карта, посочват от сайта на НАП. За тези граждани съществува по-голям риск от потенциални злоупотреби и те ще бъдат персонално уведомени от Националната агенция за приходите веднага по телефон или имейл. От НАП съобщават, че приложението за проверка за незаконно разпространени лични данни ще работи с ЕГН, като ще изпраща резултатите от обработката на въведен от потребителя мобилен номер. Проверката ще е еднократна - само за един човек и ще дава отговор единствено дали има незаконно разкрита информация. Това е необходимо, за да се гарантира, че няма да се злоупотребява с чужди лични данни, допълват от НАП. В момента в агенцията съпоставят незаконно разпространената данъчно-осигурителна информация с тази в реалните си бази данни, за да се провери дали няма дописване или манипулация, съобщиха от приходното ведомство. След приключване на проверките, агенцията ще може да предостави на лицата и информация за конкретния тип данни, които са били разпространени. ", "date": "2019.07.24", "title": "НАП: Няма необходимост 4 млн. българи, чиито данни бяха противозаконно огласени, да сменят личните си карти"}
{"url": "https://www.faktor.bg/bg/articles/nfsb-otnovo-vnasya-zakonoproekta-za-zabrana-na-pushene-na-nargileta-na-zakrito", "text": "Валери Симеонов и народните представители от НФСБ внасят отново в Народното събрание промени в Закона за здравето, които предвиждат забрана за пушене на наргилета на закрито, информираха от пресцентъра на партията. Tе отново настояват за забрана на пушенето на наргиле в закрити обществени места с мотивите, че то нанася сериозни вреди на човешкия организъм.  В заключителната разпоредба на законопроекта се предвижда законът да влезе в сила три дни сред постановяване на положително решение от ЕК по процедура по нотификация, предприета от министъра на икономиката, съвместно с министъра на здравеопазването според съответните европейски директиви. Законопроектът получи пълна подкрепа на първо гласуване. На второ обаче, след оттегляне от страна на ГЕРБ, бяха приети само част от промените, припомнят от НФСБ.", "date": "2019.07.24", "title": "НФСБ отново внася законопроекта за забрана на пушене на наргилета на закрито"}
{"url": "https://www.faktor.bg/bg/articles/kabinetat-podkrepi-mariya-gabriel-za-nov-mandat-kato-evrokomisar", "text": "Министерският съвет одобри кандидатурата на Мария Габриел за член на Европейската комисия от името на Република България. От юли 2017 година Мария Габриел е европейският комисар по цифрова икономика и цифрово общество. В рамките на мандата й тя създава първата, изцяло цифрова програма „Цифрова Европа“ с бюджет 9,2 милиарда евро за следващия седемгодишен бюджет на Европейския съюз. Автор е на инициативата за безплатен безжичен интернет за общините в Европа „WIFI4EU“, както и на схемата за платен трансграничен стаж за студенти „Цифрова възможност“.  Мария Габирел създава първата Цифрова програма на ЕС за Западните Балкани и още през юли 2019 г. са намалени драстично таксите за роуминг между шестте балкански държави. Под ръководството на Габирел е изработено ново европейско законодателство за киберсигурност, включващо засилване на Европейската агенция за киберсигурност и за първи път рамка за сертифициране на продукти и услуги в тази сфера. Мария Габриел е два пъти член на Европейски парламент и два пъти става „Евродепутат на годината“ - през 2016 г. в категория „Развитие“ и през 2013 г. в категория „Равенство между половете“ . Като член на Европейския парламент тя става най-младият ръководител на мисия на ЕС за наблюдение на избори в трети страни. Докладчик е по 1/3 от всички споразумения на ЕС за либерализиране на визовия режим с трети страни. Създава и работна група по пчеларство в Европейския парламент.", "date": "2019.07.24", "title": "Кабинетът подкрепи Мария Габриел за еврокомисар"}
{"url": "https://www.faktor.bg/bg/articles/makron-mozhe-da-podkrepi-razdelyaneto-na-kosovo", "text": "Държавният глава на Франция Еманюел Макрон може да подкрепи разделянето на Косово. Това мнение бе изразено от журналиста на France24 Лоран Руи, който, анализирайки визитата на Макрон в Сърбия от миналата седмица, отбеляза, че френският лидер иска сериозно да разгледа въпроса за Косово, предава руската информационна агенция РИА „Нов ден“, цитирани от \"Фокус\". Според Руи в новите преговори американците ще бъдат на страната на Прищина, а интересите на сърбите ще бъдат представени от френския президент Макрон. „Това не е нищо ново. Съответното е ясно от момента, в който Вучич и Тачи обявиха публиучно идеята за демаркация, но след това въведоха мита върху сръбските стоки и всичко беше забравено. Сега въпросът е кога ще продължат преговорите”, обясни Руи. Журналистът отбеляза също, че „в Сърбия идеята за демаркация е все още жива\". Освен това Франция не се е отказала от тази идея. Това показва разлика с мнението на Германия, която дори не иска да чува за подобна идея. Ето защо е важно двете страни първо да се споразумеят. За Макрон ще бъде много трудно да координира позицията си с Меркел в това отношение”, казва Руи. Коментирайки прогнозите на френския журналист, бившият сръбски външен министър Владислав Йованович отбеляза, че това е труден процес, който може да доведе до добри крайни резултати за Сърбия. Първо, необходимо е да се определи какво означава разграничение. Би било чудесно, ако това означава Косово се раздели на две основни части. „Но ако ни се предложи малка символична територия на север в замяна на признаване на независимостта, това е капитулация. Надявам се, че и други световни и европейски служители ще участват в процеса, защото често само Америка издава окончателнара присъда за Балканите“, коментира Йованович. От своя страна, политическият анализатор Елена Вукоичич отбеляза, че Европейският съюз и Франция са под постоянен натиск от Вашингтон, когато става въпрос за Косово. „В този смисъл е необходимо да се разбере какво е предизвикало европейската „толерантност” към това квазидържавно творение (Косово), което е епицентър на престъпността на Стария континент. Логично, Европа и Франция, като една от най-силните държави в Европейския съюз, се интересуват от стабилни и проспериращи Балкани. Това, разбира се, е невъзможно с такива политици като Тачи и Харадинай, и с проекти като този за Велика Албания“, подчерта Вукоичич.", "date": "2019.07.24", "title": "Макрон може да подкрепи разделянето на Косово"}
{"url": "https://www.faktor.bg/bg/articles/balgarka-stana-i-d-direktor-v-generalniya-sekretariat-na-evrokomisiyata", "text": "Българката Живка Петкова е назначена временно за директор на отдел „Стратегия, по-добра регулация и корпоративно управление“ към генералния секретариат на Европейската комисия. От институцията уточняват, че тя ще встъпи в длъжност от 1-ви август. Оттам припомнят, че тя е започнала работа в Комисията през 2007-ма година, като преди това е ръководила преговорния екип по присъединяването на България към ЕС към офиса на българския премиер. Била е заместник-ръководител на кабинета на първия български еврокомисар, отговарящ за защитата на потребителите Меглена Кунева, а също така и в кабинета на върховния представител на външната политика Катрин Аштън. В момента Петкова е член на преходния екип на новоизбрания председател на ЕК Урсула фон дер Лайен.", "date": "2019.07.24", "title": "Българка става временно директор в генералния секретариат на Еврокомисията"}
{"url": "https://www.faktor.bg/bg/articles/189-dushi-sa-nay-zasegnati-ot-hakerskata-ataka-sreshtu-nap", "text": "Водещи компании в Германия като BASF, Siemens и Henkel, наред с множество други заявиха в сряда, че са били жертва на кибератаки, потвърждавайки по този начин информация на германскa медия, в която се посочва, че вероятният виновник е била китайска група, подкрепяна от държавата. Немският обществен телевизионен оператор ARD съобщи, че хакерите са използвали вид зловреден софтуер, наречен Winnti, който позволява на нападателите да имат отдалечен достъп до компютърната мрежа на тяхната жертва. ARD също така посочи, че анализът на кода на зловредния софтуер показва кои компании са били цели на хакерската група, която вероятно работи за китайското правителство. Наред с германските фирми и други компании, включително производителят на лекарства Roche, хотелската верига Marriott, авиокомпанията Lion Air, конгломератът Sumitomo и химическата индустриална група Shin-Etsu, също са били атакувани от хакери, съобщава немския обществен телевизионен оператор. Индустриалният конгломерат Siemens, производителят на шампоан Henkel и швейцарската фармацевтична група Roche потвърдиха, че са били засегнати от зловредния софтуер Winnti, докато BASF и Covestro също потвърдиха, че са били подложени на кибератака. Всички те обаче заявиха, че при тези хакерски атаки не е загубена чувствителна информация, но нито една от тях не коментира дали атаките са стартирани от китайски хакери. Агенция Ройтерс посочва, че компаниите Shin-Etsu, Sumitomo, Lion Air, Marriott и Valve отказаха да коментират или не са били открити за коментар. По-рано тази година фармацевтичният гигант Bayer заяви, че е успял да удържи на кибератака, която според него е била замислена в Китай, подчертавайки по този начин рисковете от кражба на данни или прекъсвания на производствения процес, пред които е изправен големия световен бизнес. През 2016-а година в германската технологична група ThyssenKrupp също имаше нападение срещу компютърни ѝ системи посредством зловредния вирус Winnti, според съобщения в медиите по това време.", "date": "2019.07.24", "title": "Атакуваха немските гиганти BASF, Siemens и Henkel със зловредния вирус Winnt"}
{"url": "https://www.faktor.bg/bg/articles/novini/svyat/pak-arestuvaha-ruskiya-opozitsioner-navalni", "text": "Руският опозиционер Алексей Навални за пореден път е арестуван. Това станало тази сутрин пред дома му, когато излизал за сутрешния си крос. На входа чакал полицейски автобус. Засега не се съобщават причините за ареста. Една възможна причина е призивът на Навални на 27 юли да бъде проведен протест пред сградата на Московското кметство, заради отказа да бъдат допуснати независими кандидати на местните избори. \"Интерфакс\" съобщава, че арестъ  езаради \"повторно нарушаване на установения ред на организирането и провеждането на несъгласувани митинги  и шествия\", но за какво конкретно не се съобщава. Тази сутрин са арестувани още двама активисти на опозицията.", "date": "2019.07.24", "title": "Пак арестуваха руския опозиционер Навални"}
{"url": "https://www.faktor.bg/bg/articles/severna-koreya-zadarzha-ekipazha-na-ruski-riboloven-korab", "text": "Северна Корея е задържала екипаж на плавателен съд от 15 руснаци и двама южнокорейци за нарушаване на режима на влизане на нейна територия. Това съобщи днес руското посолство в Северна Корея, цитирано от Ройтерс. Екипажът е задържан на 17 юли от севернокорейската гранична охрана и в момента е държан в хотел в град Вонсан, посочи на страницата си във Фейсбук руската дипломатическа мисия в Пхенян. Корабът според посолството се казва \"Сянхейлин-8\" и е собственост на Североизточната риболовна компания от руския град Невелск. Той също е във Вонсан. Дипломатическата мисия посочи, че според севернокорейското министерство на външните работи екипажът е задържан за \"нарушаване правилата на влизане и престой на територията (на КНДР)\". Говорителка на южнокорейското министерство на външните работи засега не коментира въпроса за двамата южнокорейски членове на екипажа. В понеделник на руски консулски служители било позволено да се срещнат с хората от екипажа, които били в добро здравословно състояние. Руското посолство заяви, че е в постоянна връзка със севернокорейските власти и предприема всички необходими мерки да уреди ситуацията. Русия поддържа добри отношения с КНДР и продължава да е неин редовен търговски партньор, отбелязва Ройтерс. Южна Корея се опита да намали напрежението със северния си съсед, но южнокорейското правителство все още забранява на гражданите си да ходят в Северна Корея без разрешение от Сеул.", "date": "2019.07.24", "title": "Северна Корея задържа екипажа на руски риболовен кораб"}
{"url": "https://www.faktor.bg/bg/articles/novini/svyat/ruski-samoleti-sa-bombardirali-tsivilni-v-siriya-60-dushi-sred-koito-detsa-i-zheni-sa-zaginali", "text": "60 души са загинали, над 100, включително деца и жени, са ранени след бомбардировка в сирийската провинция Идлиб, съобщи координаторът на ООН за Сирия Марк Катс.  По думите му, това е била \"една от най-смъртоносните\" атаки срещу цивилни цели. Най-силният удар е нанесен срещу популярния пазар Маарет-ан-Нуман, където са загинали най-малко 39 души, включително 5 деца и 8 жени.  Атакуван е още един пазар в Идлиб където са загинали 4 деца и 1 жена.  В Алепо от минометен обстрел са загинали 7 мирни жители.  Сирийският център за правата на човека съобщи, че атаката е извършена от руски самолети. В края на юни ООН поиска информация от Русия как използва информацията за разположението на болниците в Сирия, защото в този период над 20 болници и 10 училища са били бомбардирани.", "date": "2019.07.24", "title": "Руски самолети са бомбардирали цивилни в Сирия, 60 души, сред които деца и жени, са загинали"}
{"url": "https://www.faktor.bg/bg/articles/rosprirodnadzor-rusiya-e-zaplashena-ot-nov-chernobil", "text": "Едно от химическите предприятия в Иркутска област изисква рекултивация, без която може да настъпи глобална екологична катастрофа, съизмерима с инцидента в атомната електроцентрала в Чернобил, заяви в интервю за вестник \"Известия\" ръководителят на \"Росприроднадзор“ Светлана Радионова. Става дума за компанията \"Usoliekhimprom\", която произвежда хлор и други химически вещества. Според Радионова собствениците са изпомпали всичко възможно от нея и са я оставили на произвола на съдбата. По-специално, предприятието изисква демеркуризация поради тежко замърсяване с живак. \"В сградите на централата се съхраняват контейнери с химически опасни вещества, някои от тях са под налягане. Никой не знае какво има там. В кладенците има отпадъци от петрол. В близост тече река, която има опасност да бъде замърсена. Всъщност, това е територия на екологична катастрофа. Трябва да действаме сега, в противен случай ще се сблъскаме с \"екологичен Чернобил\", обясни ръководителят на надзорния орган.", "date": "2019.07.24", "title": "\"Росприроднадзор“: Русия е заплашена от нов Чернобил"}
{"url": "https://www.faktor.bg/bg/articles/turtsiya-plashi-es-s-migranti", "text": "Турция е решила да замрази прилагането на споразумението за реадмисия на мигранти с Европейския съюз, докато блокът не изпълни обещанието си за безвизово пътуване за турски граждани, заяви външният министър на страната Мевлют Чавушоглу в телевизионно интервю, предаде БГНЕС. „Няма да чакаме пред вратата на ЕС. Споразумението за реадмисия и безвизовото споразумение ще бъдат приложени по едно и също време ”, заявил Чавушоглу, цитиран от телевизионния оператор TGRT Haber. През 2013 г. Анкара се съгласи да приема обратно мигрантите, които незаконно пътуват до ЕС в замяна на обещанието за безвизово пътуване. Споразумението за реадмисия бе подписано през 2016 г., като част от мигрантската сделка между Турция и ЕС. На Анкара бе обещана сума от 6 милиарда евро, като в замяна тя трябваше да спре мигрантския наплив към съюза. Турция смята безвизовото пътуване за нейни граждани в ЕС като част от сделката, докато за Брюксел то е свързано с изпълнението на определени критерии. Европейската комисия смята, че няма основание за промени в мигранската сделка.", "date": "2019.07.24", "title": "Турция плаши ЕС с мигранти"}
{"url": "https://www.faktor.bg/bg/articles/avtobus-s-turisti-izletya-ot-patya-i-se-preobarna-v-antaliya", "text": "Автобус с туристи излетя от пътя и се преобърна в Анталия, предаде БТА.  25 души са били в превозното средство по време на инцидента. Пътниците са били от Полша и Норвегия. Турската Анадолска информационна агенция съобщи, че катастрофата е станала близо до курортния град Кемер. Повечето от пасажерите са поучли наранявания и порезни рани от счупените стъкла и вече са получили амбулаторна медицинска помощ.", "date": "2019.07.24", "title": "Автобус с туристи излетя от пътя и се преобърна в Анталия"}
{"url": "https://www.faktor.bg/bg/articles/komunisticheskata-v-pravda-strada-sasht-shte-razoryat-balgariya-prodavayki-y-f-16", "text": "Издаваният от Комунистическата партия на Руската федерация вестник „Правда“ публикува статия, в която акцентира на възраженията на българските политици срещу закупуването на американски изтребители F-16. Материалът е озаглавен „САЩ ще разорят България, продавайки й F-16“. „Българските политици се обърнаха към Доналд Тръмп с искане за промяна на условията за закупуване на изтребители F-16. Те не разбират защо тази сделка е била сключена при тези условия“, пише руското издание.  Припомня се, че българският парламент одобри договор за закупуване на осем изтребителя на стойност 2,2 млрд. лева по курс 1,75 лева за един долар. Средствата трябва да бъдат преведени преди 5 септември – при това наведнъж. Предполага се, че самолетите ще влезят в експлоатация от Военновъздушните сили на три партиди до първото тримесечие на 2024 година. Наложи се депутатите да променят закона за държавния бюджет, тъй като тези разходи не бяха планирани. Това е голяма тежест за финансите на страната, тъй като увеличава дефицита й до до 2,1% от БВП, а плащанията ще са от резервния фонд. Особени спорове в парламента предизвика начина на плащане на самолетите - едновременно и цялостно. Премиерът Бойко Борисов (ГЕРБ) заяви, че самият той настоява за това. Мнозина обаче имат друго обяснение от това на министър-председателят.  Според министъра на финансите Владислав Горанов, България няма „такава кредитна история\", че да се възползва от разсрочено плащане. Т.е. САЩ настояват за този начин на плащане, отбелязват от редакцията противоречията по въпроса за плащането.  При обсъждането на сделката Българската социалистическа партия (БСП) и партията „Воля“ предложиха да се отложи гласуването за три или шест месеца, което всъщност означава прекратяване на процедурата за възлагане на обществени поръчки, тъй като предложението на САЩ за доставка на F-16 изтича на 5 септември. Лидерът на „Воля“ Веселин Марешки прочете отворено писмо до Доналд Тръмп. В него той моли президента на САЩ да спре „тази хищническа сделка\", за да „не тласне България към финансова бездна и да не обрича на нищета бедната европейска нация\". „Знаете ли, че най-богатата страна обрича най-бедната държава от ЕС на страдание?\", пита Марешки и предлага на САЩ „да направи жест на добра воля и да доставят на България самолетите безплатно\". Позицията на социалистите е подобна: те вярват, че САЩ не плащат на България за военната им база, затова биха могли да й „дарят” самолети.", "date": "2019.07.24", "title": "Комунистическият в. „Правда“ страда: САЩ ще разорят България, продавайки й F-16"}
{"url": "https://www.faktor.bg/bg/articles/aleksandar-yordanov-s-nalozhenoto-veto-za-f-16-prezidentat-postavya-na-izpitanie-natsionalnata-ni-sigurnost", "text": "\"Това е недалновиден и по същество антибългарски ход. Като президент и главнокомандващ на българската армия, Румен Радев би трябвало да е пръв защитник на националните интереси и респективно на националната отбрана и сигурност\". Това заяви пред \"Фокус\" евродепутатът от СДС Александър Йорданов по повод наложеното вето на президента Румен Радев за закупуването на американските изтребители Ф-16.  \"Решението на парламента и правителството за закупуването на Ф-16 дойде в резултат на сериозно експертно обсъждане и несъмнено то изразява мястото на България в евроатлантическия свят. Факт е, че България се намира в граничен европейски региона, в непосредствена близост до най-голямата заплаха за европейската и националната сигурност – политиката на Руската федерация. И в този смисъл ветото на президента несъмнено обслужва волно или неволно антиевропейски и антибългарски интереси. Решението на президента за съжаление за пореден път доказва, че българската демокрация в негово лице има противник. И този факт вече не може да се премълчава и не може да се скрива. До края на мандата на г-н Радев остават около 900 дни, но си мисля, че българските граждани са в правото си да намалят този срок, особено след решение на президента\", каза още Йорданов.  \"Румен Радев е президент на страната. Неговата най-важна мисия не е да се прави на счетоводител и финансист, а да защитава националните интереси и националната отбрана и сигурност. Няма разумен експерт, няма разумен военен ръководител в българската армия, в Министерство на отбраната, който да не е наясно, че закупуването на F-16 е в полза на българската национална сигурност. Ние няма защо да допускаме президентът на страната да се превръща в сметководител. Има си институции за това, които са се произнесли за цената, за доставката, за техническите характеристика, за абсолютно всичко. Решението на Румен Радев е чисто политическо и по-скоро то демонстрира вярност към чужда държава. И аз директно я наричам коя е тя – това е Руската федерация. Решение на Румен Радев обслужа Руската федерация. То не работи в интерес на България\", коментира евродепутатът.", "date": "2019.07.24", "title": "Ал. Йорданов: До края на мандата на Радев остават около 900 дни, българските граждани са в правото си да намалят срока"}
{"url": "https://www.faktor.bg/bg/articles/daniela-daritkova-shte-napravim-vsichko-vazmozhno-da-otvorim-otnovo-izborniya-kodeks-sled-mestnite-izbori", "text": "Ще направим всичко възможно да отворим отново Изборния кодекс след местните избори и да търсим решенията, гарантиращи прозрачен изборен процес преодоляващи несъвършенствата при машинния вот. Това каза председателят на ПГ на ГЕРБ д-р Даниела Дариткова по време на дебатите по промените в Изборния кодекс за отмяна на машинното гласуване за местни избори, предаде репортер на Агенция \"Фокус\". \"Може да обсъдим темата за машинно преброяване или за коректно отчитане на изборните резултати. Ще отстраним всички пробеми, които във времето са се създали в Изборния кодекс. Той многократно е бил поправян, кърпен, за да се получи нещо, което в момента наистина трябва да преосмислим, преразгледаме, но в рамките на спокойна процедура след проведени местни избори, за които ние трябва да гарантираме протичане по начин, който да не доведе до безкрайно оспорване на резултата и до съмнение за тяхната легитимност. Призовавам всички национално отговорни политически сили наистина да поемат нашата протегната ръка за консенсусно преразглеждане на Изборния кодекс след провеждането на местните избори и сега да подкрепят отвхвърлянето на употребата на машини в гласуването за избори за местни представители през тази година\", допълни Дариткова. \"Съзнавайки отговорността, която имаме като най-голяма парламентарно представена политическа сила и като мандатоносител за провеждането на легитимни местни избори, допуснахме отстъпление от първоначалното предложение, което гласеше, че предлагаме машинно гласуване да не се провежда в многомандатни изборни райони\", каза още д-р Дариткова.  Тя посочи, че няма да повтаря всички аргументи, които от ГЕРБ са изтъквали при първото четене, че с оглед на констатациите от евровота, машинното гласуване ще създаде редица затруднения и може да опорочи изборния процес.", "date": "2019.07.24", "title": "Даниела Дариткова: Ще направим всичко възможно да отворим отново Изборния кодекс след местните избори"}
{"url": "https://www.faktor.bg/bg/articles/vnezapno-pochina-bivshiyat-shef-na-prestsentara-na-ms", "text": "Във вторник внезапно си отиде Николай Боев на 41 години, съобщиха от пресцентъра на Столична община.  \"С дълбока тъга ви съобщаваме, че на 23 юли на 41-годишна възраст внезапно си отиде нашият колега и приятел Николай Боев. Николай беше изключителен професионалист и приятел – човечен, почтен и коректен, на който можеш да разчиташ винаги. Николай Боев е работил като експерт връзки с обществеността в Столичната община, „Автомагистрали“ ЕАД към Министерството на регионалното развитие и благоустройството и ПП ГЕРБ, а в периода 2009-2013 г. като ръководител на звеното за връзки с обществеността към Министерски съвет. Поднасяме дълбоки съболезнования на близките му”, пишат от пресцентъра на Столичната община. Поклонението ще се състои на 25 юли в 11 часа в Габрово, черквата „Успение на Пресвета Богородица.", "date": "2019.07.24", "title": "Почина бившият ръководител на пресцентъра на Министерския съвет"}
{"url": "https://www.faktor.bg/bg/articles/novini/svyat/lodka-s-nelegalni-migranti-potana-kray-bodrum", "text": "Лодка с нелегални мигранти потъна край бреговете на турския егейски град Бодрум. Един човек е в неизвестност и се издирва от турските власти, предаде БТА. Спасени са били едва 8 души в морето от бреговата охрана на Турция. ЕС е разпределил близо €6 млрд. за бежанците в Турция В операцията по издирването на изчезналия участват три катера на бреговата охрана и един хеликоптер.", "date": "2019.07.24", "title": "Лодка с нелегални мигранти потъна край Бодрум"}
{"url": "https://www.faktor.bg/bg/articles/zam-ministar-sacheva-230-mln-opiti-sa-napraveni-za-probiv-v-mon", "text": "Зам.-министърът на образованието Деница Сачева коментира случая с пробива в НАП. Тя заяви, че познава обвинения за хакер Кристиян Бойков. Сачева знаела за 20-годишния ИТ специалист от \"Господари на ефира\", където се обадил, за да съобщи, че е разкрил пробив в онлайн системата на МОН. Зам.-министърът съобщи шокираща новина в предаването \"Свободна зона\" по ТВ Европа. Срещу сайта на МОН досега са били извършени 230 млн. атаки и опити да бъде сринати над 150 системи.  \"Не съм учудена, че младеж на 20 години е успял да пробие системата на НАП. За хакерите няма възраст. И малко дете може да извърши подобен акт\", коментира откровено Деница Сачева.", "date": "2019.07.24", "title": "Зам.-министър Сачева: Не съм учудена за Кристиян Бойков, и дете може да стане хакер"}
{"url": "https://www.faktor.bg/bg/articles/gen-sabev-motivite-za-vetoto-na-radev-sa-neseriozni-i-formalni-ne-zhelae-f-16-v-balgarskite-vvs-1", "text": "Наложеното вето на президента върху договорите за Ф-16 се очакваше, макар и с малка вероятност. За съжаление то вече е реалност и ще изненада не толкова политическите партии, колкото много експерти, които в продължение на месеци обсъждаха избора на този тип самолети. Това казва пред Faktor.bg ген. Съби Събев, първият военен представител на България в главната квартира на НАТО в Брюксел. Мотивите, с които Румен Радев връща законите за повторно обсъждане в Народното събрание, са такива, че с тях може да се върне абсолютно всеки приет закон от парламента. Много е спорна констатацията, че по параметрите на договора не е потърсено и постигнато обществено съгласие. Какво означава това? Законите се обсъждат и приемат от Народното събрание и тези закони за придобиването на Ф-16 бяха приети с повече от 50% съгласие в парламента.  Освен това доста спорната констатация е, че обвързването на РБългария с въоръжение за години напред без да има национално съгласие и убеденост във взаимноприемливите условия на договорите е изключително тревожна. Тя очевидно се нуждае от тълкуване и президентската институция  дължи обяснение на българската общественост какво означава това? Това означава, че президентството е несъгласно с законите за придобиването на многофункционални изтребители Ф-16. Защото винаги могат да се намерят някакви формални мотиви, включително и този, че законите не са приети съгласно формалното изискване на чл.88, ал.1 от Конституцията - за две гласувания в две отделни заседания. Очевидно президентството не приема парламентарните норми, че някои законопроекти могат по изключение да се приемат с две гласувания по време на едно заседание, както беше в случая със закона за радифициране на договорите за Ф-16.  Освен това несериозни са и мотивите, че оставали неизяснени редица важни въпроси, като цели, гаранции, срокове за доставка, неустойки, обезщетения и т.н. Американските процедури за сключването на такива договори са много ясни и те се прилагат не само спрямо България, но и спрямо всички страни, които до сега са закупили и експлоатират изтребители Ф-16. Подчертава се също, че липсва пълен пакет въоръжения - оборудване, по отношение на подготовка на личния състав за експлоатация на тези самолети. Очевидно президентът иска да се придобие всичко, което е поискано в писмото-иск от българска страна до американската страна за предоставяне на оферта. Цената му очевидно да нарасне с около 500 - 600 млн. лева и Народното събрание да преосмисли дали трябва да изразходва такъв огромен ресурс и дали трябва още да се повиши дефицитът в националния бюджет. Това е меко казано малко подло от страна на президентската институция, след като страната ни, когато е получила офертата, е преценила, че с финансовият ресурс, който може да задели -  2.1 млрд. лева, максимум може да се плати това, което беше обявено в този договор. А всичко останало да се купи в последствие с отделни поръчки, както правят редица страни. Както направи в случая и Словакия, която съкрати пакета, който беше предложен, с близо 50%.   За съжаление мотивите, с които президентството връща законопроектите за ратифициране на договорите за Ф-16 в Народното събрание са формални, несериозни и за съжаление потвърждават обществените съмнения и мнения, че президентството на желае този самолет в българските ВВС. Това  очевидно ще забави и началото на превъоръжаването, ако Народното събрание не успее до лятната ваканция да прегласува законите. Но аз считам, че има политическа воля в парламента президентското вето да бъде преодоляно и в рамките до към 10 август всичко да приключи. За съжаление президентството не се оказа на висотата на своите национални отговорности в случая с проекта за самолетите Ф-16, изтъква още ген. Събев.", "date": "2019.07.24", "title": "Ген. Събев: Мотивите за ветото на Радев са  несериозни и формални, не желае Ф-16 в българските ВВС"}
{"url": "https://www.faktor.bg/bg/articles/smotanyatsi/koritarov-s-vits-za-v-duma", "text": "Водещият на \"Свободна зона\" Георги Коритаров припомни стар виц за партийния орган на БСП - вестник \"Дума\". Журналистът беше поканил зам.-министъра на образованието Деница Сачева. В хода на разговора стана въпрос за дописка в червения вестник по повод информация, че не се знае къде са децата ни и че не учат. Коритаров се пошегува с виц: \"Дете отива при дядо си, който чете вестник \"Дума\". Детето го пита - Дядо, вярно ли е, че слоновете летят? Дядото се замислил и след малко му отговаря, че не летят, но се случвало от време на време да попрелитат\". Коритаров поправи Сачева, че в \"Дума\" няма журналисти, които да нарича свои колеги, тъй като работи в друга медия.", "date": "2019.07.24", "title": "Коритаров с виц за в. \"Дума\""}
{"url": "https://www.faktor.bg/bg/articles/parlamentat-othvarli-vetoto-na-radev-za-subsidiite", "text": "Със 129 гласа \"за\", 84 \"против\" и 1 \"въздържал се\" парламентът прие повторно Закона за държавния бюджет и преодоля президентското вето върху възможността за отворено финансиране на политическите партии. \"За\" повторното приемане на Закона за държавния бюджет за 2019 г., с който се измени Законът за политическите партии, гласуваха 129 народни представители, \"против\" - 84 и \"въздържал се\" - 1 . С това ветото бе преодоляно. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно.  След гласуването остава възможността за отворено финансиране на партиите, т.е. чрез дарения от юридически лица и еднолични търговци, на които се противопостави държавният глава. В мотивите си за ветото президентът посочва, че чрез тези промени се подменя политическата система на България като демократична парламентарна република и се дава възможност бизнесът да влезе в политиката.", "date": "2019.07.24", "title": "Парламентът отхвърли ветото на Радев за партийното финансиране"}
{"url": "https://www.faktor.bg/bg/articles/novini/svyat/dzheremi-hant-ne-prie-da-stane-ministar-na-otbranata-v-novoto-pravitelstvo-na-boris-dzhonsan", "text": "Британският външен министър Джереми Хънт е получил предложение от бъдещия премиер Борис Джонсън да стане министър на отбраната в новото му правителство, но не го е приел. Това съобщи Ройтерс, позовавайки се на телевизия Скай. Хънт беше съперник на Джонсън в битката за лидерството на Консервативната партия, спечелена от Джонсън. Днес следобед той ще встъпи в длъжност и се очаква да избере основните си министри, уточнява БТА.", "date": "2019.07.24", "title": "Джереми Хънт не прие да стане министър на отбраната в новото правителство на Борис Джонсън"}
{"url": "https://www.faktor.bg/bg/articles/tramp-obsazhda-sas-senatori-ruskoto-vaorazhenie-v-turtsiya", "text": "Американският президент Доналд Тръмп обсъжда със сенатори републиканци възможни санкции срещу Турция заради покупката на руски зенитни ракетни системи С-400, съобщи ТАСС, като се позова на Белия дом.  По-рано турският външен министър Мевлют Чавушоглу заяви, че Анкара е готова да отговори на Вашингтон в случай, че САЩ въведат санкции заради доставките на С-400, предава БТА. Той не изключи възможността Турция да предприеме \"определени стъпки по темата за военната база в Инджирлик\". По думите на министъра Турция смята, че Тръмп и американската администрация няма да въведат санкции в рамките на закона \"За противодействие на противниците на Америка чрез санкции\". Очаква се доставките на частите от руските зенитно-ракетни системи С-400 \"Триумф\" да продължат до края на тази седмица, съобщава още ТАСС", "date": "2019.07.24", "title": "Тръмп обсъжда със сенатори руското въоръжение в Турция"}
{"url": "https://www.faktor.bg/bg/articles/novini/svyat/vodata-v-reka-potomak-se-nagrya-do-34-4-gradusa", "text": "Температурата на водата в река Потомак, преминаваща през американската столица Вашингтон, през уикенда е достигнала рекордна температура - 34,3 градуса по Целзий. Това съобщават Геофизическия институт на САЩ, цитирани от Франс прес и БТА. Тази температура е била измерена в неделя на 1,2 м от брега и надвишава с четвърт градус предишните рекорди от 2011 и 2012 година. През последните дни източното крайбрежие на САЩ и европейското атлантическо крайбрежие са обхванати от гореща вълна. Термометрите на много места надвишиха 38 градуса. Поради голямата влажност на въздуха жега е непоносима, отбелязва Франс прес.", "date": "2019.07.24", "title": "Водата в река Потомак се нагря до 34.4 градуса"}
{"url": "https://www.faktor.bg/bg/articles/novini/svyat/bratyata-haradinay-sa-rakovodili-targoviyata-s-choveshki-organi", "text": "Бившият регионален командир на Армията за освобождение на Косово Рамуш Харадинай отпътува вчера за Хага, където днес ще даде показания пред прокурори от Специалния съд за военните престъпления в Косово, с частния самолет на външния министър Беджет Пацоли, след като няколко часа чака редовен полет на летището, съобщават сръбските вестници, предаде БТА.  Харадинай подаде в петък оставка от поста премиер, след като получи призовка от Хага да бъде изслушан в качеството на заподозрян във военни престъпления. Преди да замине той повтори в профила си във Фейсбук, че \"Косово е готово за диалог със Сърбия до постигането на правно обвързващо окончателно споразумение, включително взаимно признаване в съществуващите граници\", пише вестник \"Данас\". Харадинай повтори и че косовският пазар ще бъде отворен за сръбски стоки само в замяна за признаване на независимостта на Косово. Престъплението, в което е заподозрян Харадинай, се пази в тайна, но според международни източници наред е дошла неговата отговорност за търговия с човешки органи, пише вестник \"Блиц\".  Според вестника следователи на мисията на ООН ЮНМИК тайно са влизали в Албания, където се намира т.нар. жълта къща, в която насилствено са изваждани органи на отвличани сърби - бел. ред., и сащо така са събрали свидетелства от бивши бойци на АОК.  Според тези свидетелства почти всички хора, отвличани от хората на Харадинай, са изпращани в лагери в Албания. Според тези доказателства, главните отговорни лица за прехвърлянето на жертвите от Косово в Албания са братът на Рамуш Харадинай Даут, Сами Луштаку и бившият говорител на АОК и бивш председател на косовския парламент Якуп Красничи, който също получи призовка и замина за Хага, за да бъде разпитан, пише \"Блиц\". Предполага се, че органите са продавани от 25 000 до 100 000 тогавашни марки, допълва вестникът. Харадинай се различава от другите командири от АОК по териториалния мащаб на контролираната от него зона. Факт е, че тъкмо той е контролирал територията към Албания, пише \"Блиц\". Сръбският президент Александър Вучич заяви, че не очаква нищо, освен \"фарс и представление\", от призовката и появяването на Рамуш Харадинай пред Специалния съд. В интервю за информационната емисия на телевизия Пинк снощи Вучич каза, че няма никакви илюзии, че Харадинай много бързо ще бъде освободен и то дори до ден-два и след това ще излезе още по-голям герой, тъй като ще каже, че е защитавал интересите на албанците и на Косово. \"Очаквам, че когато се върне, Харадинай ще продължи да се занимава с рушенето на властта в Сърбия\", каза Вучич. Що се отнася до Международния трибунал за военните престъплрения в бивша Югославия, който на два пъти оправда Харадинай, Вучич каза, че това е бил политически съд, а сега става дума за друг съд, създаден на други правни основи.", "date": "2019.07.24", "title": "Братята Харадинай са ръководили търговията с човешки органи"}
{"url": "https://www.faktor.bg/bg/articles/obyaveno-e-bedstveno-polozhenie-v-oblast-pleven-vav-vrazka-s-afrikanskata-chuma-po-svinete", "text": "Със своя заповед областният управител на Плевен Мирослав Петров обявява бедствено положение на територията на област Плевен във връзка с установените огнища на болестта африканска чума по свинете в честни стопанства в общините Гулянци, Никопол, Левски и Белене. Това съобщиха от пресцентъра на Областната администрация. Бедственото положение влиза в сила от днес (24 юли) и ще продължи до 31 юли 2019 година, като срокът при необходимост може да бъде удължен. За ръководител на операциите, произтичащи от обявеното бедствено положение, областният управител Мирослав Петров определя директора на ОДБХ - Плевен д-р Иван Йорданов. В заповедта си областният управител разпорежда органите на ОДБХ – Плевен да организират цялостната дейност по координация, взаимодействие и изпълнение на дейностите, свързани с евтаназиране на животните в засегнатите зони. ОД на МВР да организира охраната на всички входно-изходни пътища на населените места, където има регистрирани огнища на зараза със заболяването африканска чума по свинете и да подпомага ОДБХ с информация за наличие на свине в дворовете на стопани в населените места. Органите на РДПБЗН – Плевен да оказват съдействие на ОДБХ – Плевен при действията им в населените места регистрирани огнища на заболяването. Областният управител разпорежда кметовете на населените места в област Плевен да оказват пълно съдействие на органите на ОДБХ, ОД на МВР и РДПБЗН, съгласно действащата нормативна уредба. В хода на провежданите действия, при необходимост, да бъдат използвани човешки ресурси и техника на Министерство на отбраната и военните формирования на територията на общините на област Плевен. При изпълнението на дейностите да се вземат всички необходими мерки за опазване здравето и живота на участниците в тях като се провеждат нужните инструктажи. „Обявеното бедствено положение дава възможност за включването на по-широк кръг институции в дейностите по ограничаване разпространението на заболяването АЧС”, каза областният управител Мирослав Петров. Той подчерта, че стриктното спазване на набелязаните мерки, извършвани от отговорните институции, както и съдействието от страна на местните власти и стопаните е от изключително значение за ефективността на предприетите действия.", "date": "2019.07.24", "title": "Обявено е бедствено положение в област Плевен заради африканската чума по свинете"}
{"url": "https://www.faktor.bg/bg/articles/volen-siderov-izmamiha-me-ne-vizhdam-smisal-da-stoya-v-parlamenta", "text": "Лидерът на \"Атака\" Волен Сидеров нарече измамници коалиционните си партньори от ВМРО и НФСБ. В студиото на БТВ той заяви, че е бил свален от поста председател на Обединените патриоти в Народното събрание чрез измама. Сидеров обмисля, дали да остане в групата, или да не напусне директно парламента.  \"НФСБ иска да изчегърца Волен Сидеров от политиката. ВМРО се завъртя на 180 градуса. За разлика от Красимир Каракачанов, аз съм бил дисидент по времето на комунизма и не съм го подкрепял. Нека хората да преценят кой е полезен за България. Не е мъжко поведение от ВМРО и НФСБ да се срещат на тъмно зад гърба на другите\", разгневи се Сидеров. Той все пак ще се срещне днес с коалиционните си партньори Валери Симеонов и Красимир Каракачанов. Припомняме, че лидерът на \"Атака\" беше отстранен като председател на парламентарната група на \"патриотите\".", "date": "2019.07.24", "title": "Волен Сидеров: Измамиха ме, не виждам смисъл да стоя в парламента"}
{"url": "https://www.faktor.bg/bg/articles/universitetite-zakasaha-za-studenti-obyavyavat-platen-priem", "text": "Въпреки че редовното записване за субсидираните от държавата места в университетите не е приключило, висши учебни заведения вече започнаха да обявяват допълнителен прием на студенти, съобщава \"Дневник\". От 29 юли т.г. в Университета за национално и световно стопанство (УНСС) започва подаването на документи за прием на студенти в платена форма на обучение, след като след записването на второ класиране субсидираните от държавата места са заети на 99%. Допълнителен прием на студенти ще има още в Пловдивския университет \"Паисий Хилендарски\" и в Югозападния университет \"Неофит Рилски\". След поредното намаляване т.г. местата за първокурсници държавна поръчка в университетите са 36 984. Платеният прием обаче остава раздут - местата в 37-е държавни университета са 7728, а в частните - 8200. От 2015 г., когато започна реформата във висшето образование, досега целият прием е намален от 58 хил. бройки на 43 хиляди, в които влиза и приемът в магистърски и докторантски програми. И тази година в УНСС ще се приемат студенти в платена форма на обучение в направления като \"Икономика\", \"Администрация и управление, \"Политически науки\", \"Право\" и др. Кандидатстването ще става с оценки от матура или от положен конкурсен изпит в който и да било университет. Семестриалните такси са между 629 и 976 лв. (още за приема четете тук). На сайта на Пловдивския университет вече е публикувана информация за допълнителен прием на студенти, като за целта се провеждат и допълнителни изпити. В обявата се посочва, че част от местата са за платена форма на обучение. Става въпрос за платен прием в специалности като \"Право\", \"Политология\", \"Стопанско управление\", \"Маркетинг\", \"Финанси\" и др. Великотърновският университет \"Св. св. Кирил и Методий\" пък предлага възможност за паралелно следване на свои студенти, като ги кани да запишат и втора специалност срещу заплащане. След допълнителен прием в Югозападния университет ще се запълват незаети планови места, като кандидатстването започва днес и е с оценка от матура или изпит, положен в който и да е университет. След като на първите два етапа в най-голямото висше учебно заведение у нас - Софийския университет \"Св. Климент Охридски\", бяха записани 3906 новоприети студенти, във вторник излезе третото класиране, на което са приети още 940 кандидати. Записването е до 26 юли включително. Субсидираният от държавата прием на първокурсници в университета е 5048 души, което означава, че и след записването, ще останат поне 200 свободни места. Те обаче ще са в пъти по-малко от тези през м.г., когато бе обявен допълнителен прием за 850 места държавна поръчка. Дали обаче ще се обявява допълнителен прием още не е решено. След записването на трето класиране УНСС ще запълни субсидираните от държавата места, които са общо 3140, прогнозираха от икономическото висше учебно заведение.", "date": "2019.07.24", "title": "Университетите закъсаха за студенти, обявяват платен прием"}
{"url": "https://www.faktor.bg/bg/articles/novini/balgariya/spas-garnevski-prezidentat-si-svali-dvulichnata-maska-i-poruga-armiyata", "text": "„Президентът Румен Радев окончателно извърши национално предателство. Той свали двуличната маска от лицето си и заплю в лицето българската армия и поруга българското знаме, което е наредено до знамената на страните от ЕС“. Това заяви пред Faktor.bg депутатът Спас Гърневски, който коментира ветото, което вчера държавният глава наложи на приетите от Народното събрание закони, по повод покупката на самолетите Ф-16.  „Той поруга подписа на родината ни, която е член на мироопазващия съюз НАТО. Избраникът на ген. Решетников не успя да прикрие злобата си и обратния курс, който води страната ни към Евразия. Кой загуби, г-н президент, от сделката с Ф-16? Страната ни спечели. А може би се страхувате, че някои стари зависимости могат да доведат България до катапулт. Не разбрахте, че правителството ни избра натовските самолети не заради самозвани политици, а заради експертизата на офицерите от ВВС. Те поискаха Ф-16, и ще го имат. Вие си позволихте да влезете в насрещното движение на политическите сили. Ген. Решетников подцени политическата памет на българите, но филмът свърши!“, категоричен е Гърневски.  Той вярва, че парламентът ще отхвърли и това вето на държавни глава, защото е против националния интерес.", "date": "2019.07.24", "title": "Спас Гърневски: Президентът си свали двуличната маска и поруга армията"}
{"url": "https://www.faktor.bg/bg/articles/novini/balgariya/balgariya-shte-poiska-ofitsialno-pomosht-ot-ek-zaradi-afrikanskata-chuma-po-svinete", "text": "Агенцията по безопасност по храните ще обяви на брифинг днес мерки за борба със заболяването африканската чума по свинете и актуална информация за проблема. От вчера заради влошената епизоотична обстановка в цяла Русенска област е обявено бедствено положение, а у нас вече са европейски експерти, за да оценят взетите от държавата мерки. България вероятно ще поиска официално от Европейската комисия финансова помощ за обезщетение на стопаните на животни, но парите най-вероятно няма да бъдат отпуснати веднага заради тромавата процедура, обясни пред БНР евродепутатът от ГЕРБ Асим Адемов, заместник в Комисията на Земеделие и развитие на селските райони в Европейския парламент. Той поясни за какво може да бъде похарчена поисканата от ЕК помощ: “Предполагам, че най-вече за обезщетение на стопаните, които ще претърпят големи загуби. Аз имах комуникация вече с Министерство на земеделието и храните и разбрах, че министър Десислава Танева е комуникирала най-вече с ЕК, че ще поискаме такава помощ и мисля, че е въпрос на време това да стане официално. Но дори и да поискаме тази финансова помощ, има си процедури, малко тромави, тези пари няма да пристигнат веднага. На първо време собствениците на свинекомплекси ще бъдат обезщетени от държавния бюджет и когато ЕК одобри поисканите средства, те ще пристигнат в България“. “Чумата, която върлува по свинете, е много силно заразно и опасно заболяване. За съжаление няма разработена ваксина. Тя предизвиква висока смъртност, но най-важното е да успокоим хората, че не е опасна за хората. Мисля, че правителството взима необходимите мерки, за да се справим с това бедствие, защото по актуални данни от ЕК болестта е обхванала цяла Румъния, отделни райони в България, Полша, Унгария, Балтийските републики“, посочи той. Асим Адемов обясни още и какво според него могат да препоръчат европейските експерти на нашето правителство за справяне с болестта: “Има си стандартни процедури при такава заразна болест, които трябва да се прилагат. Тук е важно да се спомене, че е наложително и съдействието на самите стопани, за да се ограничи бързо разпространението на болестта“. Според евродепутата ЕК ще одобри поискана помощ, “защото размерът на заразата е доста голям“: “Заразени са доста животни. Въпросът е в такива случаи дали ще получим сумата, която сме искали, или не, защото обикновено понякога не дават цялата сума“. В интервю за предаването “Преди всички“ Светлана Боянова от Института за агростратегии и иновации коментира дали има високотехнологични решения на проблема, след като няма ваксина: “Все пак има държави като Чехия, които са ликвидирали тази болест. Запознах се с мерките, които са прилагани там за африканска чума по свинете, и виждам, че всъщност ние прилагаме същите мерки. Тук по-скоро трябва да разделим въпроса. Да кажем, че той е всеобхватен и трябва да се погледне от всички нива - на ниво държава и на ниво стопанство. Но въпросът е на ниво кое стопанство - “заден двор“ ли, индустриално ли. А дивите свине, имаме ли начин да наблюдаваме тяхната популация и ако говорим за всичките тези аспекти, има технологични решения, които са на ниво стопанство в Германия. Има разработено приложение, което е за биосигурност – онлайн управление оценка на биосигурността в стопанството. То е точно за африканска чума по свинете. Това приложение помага на съответния стопанин да прецени отделните области, в които може да се внесе африканската чума по свинете“.", "date": "2019.07.24", "title": "България ще поиска официално помощ от ЕК заради африканската чума по свинете"}
{"url": "https://www.faktor.bg/bg/articles/venetsuelskata-opozitsiya-glasuva-za-vazmozhnost-stranata-da-iska-chuzhdestranna-voenna-namesa", "text": "Националната асамблея (парламентът) на Венецуела, който се намира под контрола на опозицията, одобри споразумение, което позволява да се поиска международна военна помощ. \"Обръщам се към вас спешно да утвърдите на второ четене връщането към Междуамериканския договор за взаимна помощ. Одобрено единодушно!\", съобщи опозиционният лидер Хуан Гуайдо, цитиран от ТАСС. Словото му пред Националната асамблея бе предавано в Туитър. Той поясни, че това решение на парламента е насочено срещу изпълнителната власт на Венецуела начело с президента на страната Николас Мадуро. \"Ние казваме на света: не поддържайте тази диктатура. Този, който е замесен (в нейните действия), трябва да носи отговорност\", подчерта Гуайдо. Той обаче отбеляза, че \"Междуамериканският договор за взаимна помощ няма да реши всички проблеми с магическа пръчка\". Междуамериканският договор за взаимна помощ е споразумение, подписано през 1947 г. от повечето американски страни. Той е известен като Пактът от Рио, защото е подписан в Рио де Жанейро. Главният му принцип е в това, че нападение срещу всяка от подписалите го страни ще означава нападение срещу всички страни, участнички в договора. Окончателната му ратификация отне цели 35 години, а по-късно 4 страни - Еквадор, Венецуела, Боливия и Никарагуа излязоха от него.  Гуайдо призова също така гражданите на страната да участват в поредната протестна акция в петък, 26 юли, като обяви този ден на \"велик ден на протест в защита на нашите права\". Според Асошиейтед прес венецуелската опозиция се опитва да използва гнева на населението от поредната голяма авария, заради която вчера спря токът в столицата Каракас и редица части на страната. То засегна ключови сектори на икономиката и инфраструктурата. Снощи електроподаването на много места бе възстановено, но остава нестабилно. Според венецуелската опозиция голямата авария се дължи на претоварване на мрежата заради неправилната й поддръжка. Според правителството огромният срив в електрозахранването се дължи на \"електромагнитна атака\" срещу националната водноелектрическа система. Опозицията се опита да организира протести в столицата заради трудностите, предизвикани от спирането на тока, но събра на демонстрация сравнително малко хора, посочва АП, защото много хора са отчаяни, че едва ли може да се намери лесен изход от неволите им.", "date": "2019.07.24", "title": "Венецуелската опозиция гласува за възможност страната да иска чуждестранна военна намеса"}
{"url": "https://www.faktor.bg/bg/articles/novini/svyat/nova-goreshta-valna-obhvana-evropa", "text": "Нова гореща вълна обхвана Западна Европа. Рекордно високи температури измерват във Франция, Белгия, Германия и Холандия. Във френския град Бордо беше подобрен досегашния рекорд с 41.2 градуса. Почти всички райони на Франция ще бъдат засегнати от горещините. В Париж в четвъртък се очакват 41 градуса. Предишният рекорд във френската столица е 40,4 градуса, от 1947 година. Температурни рекорди: Жега в Арктика и огнени стихии в Аляска В германския град Кьолн също се очакват 41 градуса, а на много места ще бъдат подобрени рекорди. За сряда опасност заради жегата е обявена в пет града на Италия, сред които Флоренция, Перуджа, Торино, Бреша и Болцано.", "date": "2019.07.24", "title": "Нова гореща вълна обхвана Европа"}
{"url": "https://www.faktor.bg/bg/articles/novini/balgariya/represiranite-chiniyata-na-buzludzha-ne-e-pametnik-na-kulturata-a-simvol-na-nesvobodata-panteon-na-zloto", "text": "Съюзът на репресираните в България разпростри специална Декларация, с която атакува решението на американската фондация „Гети” да отпусне 185 хил. долара за проект за възстановяване и визуализация на Дом паметника на БКП на Бузлуджа. Според тях тази идея е гавра с невинните жертви на комунизма и изключително лош знак към младото поколение. От организацията припомнят, че комунизмът в България бе обявен със закон за престъпен. Ето и пълния текст на документа:", "date": "2019.07.24", "title": "Репресираните: Чинията на Бузлуджа не е паметник на културата, а символ на несвободата – пантеон на злото"}
{"url": "https://www.faktor.bg/bg/articles/novini/svyat/robart-malar-shte-bade-izslushan-dnes-v-kongresa", "text": "Бившият спецпрокурор Робърт Мълър ще се яви днес на изслушване на две комисии в американската Камара на представителите, където ще отговаря за първи път публично на въпроси за ръководеното от него разследване за руска намеса в изборите за президент през 2016-а. През май при закриването на разследването Мълър заяви, че ако се наложи да дава показания, те няма да се различават от посоченото в доклада. В заключението бе посочено, че кампанията на президента Доналд Тръмп не е работила заедно с Русия, но не бе даден категоричен отговор дали Тръмп е възпрепятствал правосъдието. По-рано тази седмица стана ясно, че намерението е Мълър да се придържа към написаното в доклада, като така ще се опита да избяга от създаване на сензационни новини. Анализатори посочват, че в ролята си на бивш директор на ФБР той има опит в подобни изслушвания и умее да запазва хладнокръвие и да отклонява въпроси. Демократите вече изпратиха сигнал, че смятат да попитат за епизодите в над 400-те страници на разследването, в които може да се тълкува, че Тръмп се е опитал да попречи на правораздаването. Питанията на републиканците най-вероятно ще произхождат от убеждения, че разследващите не са били безпристрастни. Първото изслушване - в правната комисия, е планирано за 15:30 часа българско време и се очаква да продължи около три часа. След това Мълър ще се яви пред комисията по разузнаването, където ще отговаря на въпроси в продължение на около два часа. Според АП бившият специален прокурор е поискал с него да се яви и Арън Зебли - един от заместниците му. Молбата, за която е станало ясно от анонимен източник, бе критикувана от републиканците. Логичната стъпка на демократите след изслушването е да преминат към по-интензивно призоваване на преки свидетели на ситуациите, в които може да се приеме, че е имало опити за възпрепятстване на правосъдието, но подобна задача вероятно ще се окаже неуспешна. Опитите в тази насока засега са неуспешни, тъй като Белия дом блокира явяването с използване на правомощията си да не допуска публично оповестяване на дадена информация.", "date": "2019.07.24", "title": "Робърт Мълър ще бъде изслушан днес в Конгреса"}
{"url": "https://www.faktor.bg/bg/articles/konstantin-popov-gerb-i-sas-zlatnata-ribka-da-sklyuchi-dogovor-bsp-pak-shte-e-nedovolna", "text": "Депутатът от ГЕРБ и председател на комисията по отбрана Константин Попов коментира ветото на президента Румен Радев за закупуването на американските самолети Ф-16.  \"От БСП винаги ще са недоволни, дори и ако ГЕРБ сключи договор със златната рибка. Все 3 желания ще им се сторят малко\", пошегува се Попов. По думите му, договорът със самолетите е добър за страната ни. Той допълни, че в момента държавата разполага със средствата за военните самолети. Попов попита опонентите от БСП и Румен Радев какво следва, ако развалим договора със САЩ за изтребителите. Той припомни на опозицията, че става въпрос за закупуване на нови оръжия и за превъоръжаване на армията, което не се е случвало от години насам.", "date": "2019.07.24", "title": "Константин Попов: ГЕРБ и със златната рибка да сключи договор, БСП пак ще е недоволна"}
{"url": "https://www.faktor.bg/bg/articles/novini/balgariya/y-tsonev-prezidentat-prosto-e-protiv-sdelkata-za-f-16-natsionalnata-sigurnost-ne-mozhe-da-e-obekt-na-referendum", "text": "\"Когато приключат следствено-процесуалните действия от ДПС ще поискаме отговор какво точно се е случило с НАП от отговорния вицепремиер. Разбрахме, че Томислав Дончев е прехвърлил тази своя отговорност на Мариана Николова, защото при нея имало \"свободни компетентности\". Но така или иначе стана ясно, че по отношение на киберсигурността не сме защитени\", заяви пред Нова телевизия депутатът от ДПС Йордан Цонев. \"Забележете кои са най-шумни  са си присвоили правото от името на обществото да участват в процедурата за избор на главен прокурор. Това е така нареченото \"разградско дясно\". Те не получиха никакви права от хората на последните избори и аз питам защо е тази яростна атака\", каза Цонев. \"Президентът просто е против тази сделка с различни аргументи, той е последователен в това отношение. Но, според нас, националната сигурност не е обект на референдум, за да има искания от Радев консенсус за закупуването на Ф-16. Кой е водещия партньор в НАТО? САЩ. Кой плаща масрафа за сигурността на НАТО? САЩ. Какво да прави малка страна като България, която след кризата в Украйна е застрашена? Да инвестира в сигурност и във военно промишления комплекс на страната, която ще защитава нашата сигурност. Националната сигурност, териториалната цялост има ли цена? Ние не го правим за ГЕРБ, ние го правим за сигурността на България\", коментира той.", "date": "2019.07.24", "title": "Й. Цонев: Президентът просто е против сделката за Ф-16, националната сигурност не може да е обект на референдум"}
{"url": "https://www.faktor.bg/bg/articles/novini/svyat/transportna-stachka-paralizira-italiya-dnes", "text": "За днес в Италия е обявена общонационална стачка на обществения транспорт без въздушния, чийто протест е в петък 26-и юли. Акцията включва всички останали видове превоз, включително и такситата. Под лозунга „Да възстановим движението в страната“ морският транспорт и такситата протестират 24 часа, градският транспорт - 4 часа, като за всеки град стачката е в различни часови пояси, а влаковете няма да се движат от 9 до 17 часа местно време. Обслужващите магистралите служители също ще скръстят ръце и за автомобилистите се очаква да  имат проблеми със заплащането. Профсъюзите отказаха на транспортния министър Данило Тонинели да отменят стачката, защото според тях няма условия това да стане или да бъде насрочена за друга дата. Те уточняват, че недоволството е насочено срещу политиката на правителството относно състоянието на транспортните услуги и инфраструктурата, срещу нелоялната конкуренция и дъмпинга на договорните взаимоотношения, като настояват на правото да се стачкува.", "date": "2019.07.24", "title": "Транспортна стачка парализира Италия днес"}
{"url": "https://www.faktor.bg/bg/articles/novini/balgariya/dazhdoven-den-zhegata-otstapva-za-malko", "text": "Преди обяд в много райони на страната ще има валежи. След обяд над по-голямата част от страната ще е предимно слънчево. Максималните температури ще са между 25 и 30 градуса. По Черноморието преди обяд облачността ще е значителна и главно по южното крайбрежие все още ще има валежи с гръмотевици. По-късно валежите ще спрат и облачността ще намалее до предимно слънчево време. Максималните температури ще са 26-28 градуса. Температурата на морската вода е 26-27 градуса. Вълнението на морето ще бъде около 2 бала.", "date": "2019.07.24", "title": "Дъждовен ден, жегата отстъпва за малко"}
{"url": "https://www.faktor.bg/bg/articles/shefat-na-fbr-rusiya-prodalzhava-da-se-mesi-v-izbornite-protsesi-v-sasht", "text": "Руснаците са абсолютно решени да продължат да се месят в изборите в САЩ въпреки санкциите и другите мерки в опит да им се попречи да вършат тези действия преди изборите през 2020 г., каза директорът на Федералното бюро за разследване /ФБР/ Кристофър Рей, цитиран от Ройтерс. Той говори по време на слушания в юридическата комисия на Сената на САЩ, които предшестваха очакваната с огромен интерес поява пред Конгреса днес на специалния прокурор Робърт Мълър, който ще свидетелства за 2-годишното си разследване за предполагаемата руска намеса в президентските избори в САЩ през 2016 г. в полза на тогавашния републикански кандидат Доналд Тръмп. Председателят на юридическата комисия Линдзи Греъм, републиканец от Южна Каролина, попита Мълър дали казаното от него означава, че Москва продължава същата дейност, въпреки всички санкции спрямо нея от страна на Вашингтон. \"Да, - отговори шефът на ФБР. - Смятам, че те няма да спрат, докато (санкциите) са недостатъчни, за да ги накарат да се въздържат.\" Той потвърди, че американските спецслужби периодически информират президента Доналд Тръмп за своята дейност по пресичане на чуждестранната намеса в избирателните процеси в САЩ.", "date": "2019.07.24", "title": "Шефът на ФБР: Русия продължава да се меси в изборните процеси в САЩ"}
{"url": "https://www.faktor.bg/bg/articles/novini/svyat/arestuvaha-bivshiyat-sobstvenik-na-kremikovtsi-pramod-mital", "text": "Индийският бизнесмен Прамод Митал е бил задържан от полицията в централата на компания в северната част на Босна и Херцеговина по подозрение в организирана престъпна дейност и злоупотреба със служебно положение. Това съобщи босненската прокуратура, цитирана от Ройтерс. Прамод, който е по-млад брат на стоманения магнат Лакшми Митал, оглавява надзорния съвет на металургичния комплекс “Глобал Испат Коксна Индустрия Лукавац”, който е един от най-големите износители в Босна. От районната прокуратура в град Тузла съобщиха, че заедно с Митал са задържани още главният мениджър на комплекса Парамеш Бхатачари и членът на надзорния съвет Разиб Даш. Според него началото на тяхната престъпна дейност датира още от 2003 г. Полицията извършва обиски в офиса им, след което те ще бъдат отведени в прокуратурата на Тузла, а със заповед за арест се издирва и четвърти заподозрян участник в престъпната група. Очаква се задържаните да се явят пред съда днес, добавя Франс прес. Митал бе собственик на българския металургичен комбинат “Кремиковци”, който прекрати дейността си през 2009 г., както и на футболния клуб ЦСКА, продаден от него същата година, припомня Франс прес.", "date": "2019.07.24", "title": "Арестуваха бившия собственик на \"Кремиковци\" Прамод Митал"}
{"url": "https://www.faktor.bg/bg/articles/parlamentat-shte-razgleda-na-vtoro-chetene-predlozhenieto-na-gerb-za-otmyana-na-mashinnoto-glasuvane", "text": "Парламентът ще разгледа на второ четене предложението на ГЕРБ за отмяна на машинното гласуване. Това предвижда програмата за работа на Народното събрание.Предложението на управляващите е заложено в промените в Изборния кодекс. Първоначалното предложение на ГЕРБ бе машинният вот да бъде отменен за местни и парламентарни избори и да се провежда за президентски и европейски вот. Текстът претърпя промяна по време на второто четене в Правна комисия. От ГЕРБ предложиха отмяната да важи само за местния вот. Предложението направи народният представител от ГЕРБ Красимир Ципов, а „за“ предложението му гласуваха 14 народни представители, „против“ - 0 и „въздържали се“ – 7, с което то бе прието. Окончателното решение ще бъде взето от пленарна зала. Между първо и второ четене на законопроекта oт ДПС предложиха софтуерът за всеки вид избори да се изработва от „Информационно обслужване“, АД. От ДПС искат електронните средства да са сертифицирани и тествани от държавна агенция „Електронно управление“ и да се одитират от ДАНС. От ДПС настояват и „Информационно обслужване“ да е преброител на всички бюлетини. Комисията реши да не подлага на гласуване някои от предложенията между двете четения. Това са именно предложението на БСП вместо 350 души, условието за създаване на кметство да бъде 150 жители. Не бе подложен на гласуване и внесеният от ПГ на „Обединени патриоти“ съвместно с независимия депутат Спас Панчев текст създаването на кметство да е при наличие на над 200 жители, а не 350, както е досега. Народните представители ще разгледат и президентското вето върху възможността за отворено финансиране на политическите партии. В мотивите си президентът посочва, че чрез тези промени се подменя политическата система на България като демократична парламентарна република и се дава възможност бизнесът да влезе в политиката. Заради ветото, депутатите ще подложат на повторно гласуване промените в Закона за държавния бюджет за 2019 г., с които се измени Закона за политическите партии и се даде възможност политическите сили да се финансират с дарения от юридически лица и еднолични търговци. Съгласно Правилника за организацията и дейността на парламента Народното събрание приема повторно закона с мнозинство повече от половината от всички народни представители, което означава, че ветото е преодоляно.", "date": "2019.07.24", "title": "Парламентът ще разгледа на второ четене предложението на ГЕРБ за отмяна на машинното гласуване"}
{"url": "https://www.faktor.bg/bg/articles/novini/balgariya/leko-zemetresenie-kray-svoge", "text": "Земетресение е с магнитуд 2,7 по Рихтер е усетено в село Батулия, между Своге и Нови Искър, съобщиха от Националния институт за геофизика, геодезия и география към БАН за „Фокус“. Усетено е от населението в Своге, няма материални щети и пострадали. Епицентърът на земетресение е 1-2 км северно от Батулия.", "date": "2019.07.24", "title": "Леко земетресение край Своге"}
