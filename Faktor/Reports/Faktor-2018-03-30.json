{"url": "http://www.faktor.bg/bg/articles/novini/balgariya/kanyat-patriarh-neofit-za-1000-godishninata-na-ohridskata-arhiepiskopiya", "text": "Главата на Македонската православна църква – Охридска архиепископия - архиепископ Стефан, покани официално българския патриарх Неофит да участва в празненствата по повод 1000-годишнината от създаването на Охридската архиепископия. Поканата до българския патриарх е отправена в писмо, подписано лично от архиепископ Стефан. В него се казва още, че ако духовният глава на БПЦ не може да посети Република Македония, за да участва в празненствата, той може да изпрати свой представител на необходимото ниво Поканата, отправена от МПЦ-Охридска архиепископия, идва само броени дни, след като българският патриарх Неофит заяви пред БГНЕС на Благовещение, че „ако има покана, ще изпратим“ делегация за честванията. На специално заседание на 13-ти март Светият Синод на Македонската православна църква /МПЦ/ - Охридска архиепископия взе решение за отбелязване на 1000-годишнината от Охридската архиепископия в катедралния храм \"Света София\" в Охрид на 28-ми май. Охридската архиепископия е създадена от император Василий Втори през 1018 г. след падането на Първото българско царство под византийска власт. Тя е приемница на понижената в ранг Българска патриаршия и обхваща първоначално 31 епископии. Официалните титли на охридските архиепископи са: първоначално Архиепископ на цяла България, от средата на 12 век се ползва и Архиепископ на Първа Юстиниана и цяла България или на всички българи. През 1767 г. по настояване на Вселенския гръцки патриарх Охридската архиепископия е закрита неканонично, а нейният диоцез присъединен към Вселенската патриаршия. Последният Охридски архиепископ е Арсений II Охридски. През 1872 г. Натанаил Охридски е ръкоположен за пръв митрополит на Българската екзархия в Охрид.", "date": "2018.03.30", "title": "Канят патриарх Неофит за 1000-годишнината на Охридската архиепископия"}
{"url": "http://www.faktor.bg/bg/articles/v-kosovo-tragna-podpiska-za-svalyaneto-na-prezidenta-tachi", "text": "В Прищина е пусната петиция за смяна на президента Хашим Тачи заради ареста и депортацията на шестима турски граждани, за които се предполага, че са свързани с движението на Фетхуллах Гюлен, обвинявано от Анкара за опита за преврат през юли 2016 г., съобщава косовският портал Коха.нет, цитиран от Танюг и БТА.  Депутатката Мимоза Кусари-Лиля поиска смяна на президента във Фейсбук, след като, както посочва тя, било установено, че той е наредил тази операция. \"Трябваше да започне процедура за смяна на президента в момента, когато бе потвърдено неговото участие във вчерашното събитие\", написа във Фейсбук Кусари по повод депортацията на предполагаемите гюленисти. Коха.нет припомня, че косовският президент се ползва с пълен имунитет. По закон парламентът може да смени президента само в три случая - ако е осъден за тежко престъпление, ако се установи, че е нарушил сериозно конституцията или ако не е способен да изпълнява длъжността поради тежка болест.", "date": "2018.03.30", "title": "В Косово тръгна пeтиция за смяната на президента Тачи"}
{"url": "http://www.faktor.bg/bg/articles/novini/balgariya/mvr-za-bratya-galevi-shte-kazhem-kogato-badat-zadarzhani", "text": "\"Дори да знаем къде са братя Галеви, няма как да го кажем, защото това значи да ги предупредим чрез медиите\", каза вътрешният министър Валентин Радев по време на редовния месечен брифинг. Той увери, че по всяко издирвано лице се работи активно.  \"Ще кажем къде са братя Галеви, когато те бъдат задържани\", каза заместник-главният секретар на МВР Георги Арабаджиев, посочи \"24 часа\". Той уточни, че за Пламен Галев и Ангел Христов са получавани много информации затова къде се крият, но нито една от тях не е дала резултат.  \"Да пишат кой откъдето иска, това означава, че ще бъдат задържани\", заяви министърът по повод коментарите на издирвани бандити под снимките им във фейсбук.", "date": "2018.03.30", "title": "МВР: За братя Галеви ще кажем, когато бъдат задържани"}
{"url": "http://www.faktor.bg/bg/articles/korneliya-ninova-1-6", "text": "И публично, и лично поздравих Борисов за решението да не гоним руски дипломати. Дълго говорих по телефона днес с него, не му е било лесно това решение. Това обяви по Би Ти Ви лидерът на БСП Корнелия Нинова. Според нея в случая със Скрипал БСП не защитавали руските интереси, а българските и европейските.  Европейски приоритет е: невинен до доказване на противното. Няма доказателства по случая. Няма човек, който да подкрепя използването на химически оръжия, но трябва да има ясни доказателства за това. В момента ни трябва разум, спокойствие и мъдрост. Да заявиш, че няма да изгониш руски дипломати не е снишаване, а европейска постъпка, твърди Нинова. Тя нападна зам. председателя на ГЕРБ Цветан Цветанов, че се държал обидно и обвинил президента.  Изненадана съм от крайно агресивното изявление на Цветан Цветанов в парламента, че сме антиевропейска партия. Цветанов нападна и президента Радев, че не работи за интересите на страната. Грешно е впечатлението, че не се асоциираме с Европа, трябва да работим, за да го разсеем. Това впечатление тръгна от президентската кампания, покрай подписването на СЕТА, обясни Нинова. Тя обяви, че в срещата във Варна между ЕС и Турция нямало нищо историческо. През последните три месеца имало 12 такива срещи и нищо изключително нямало във варненската. Важен е резултатът – няма резултат от тази среща. Отношенията между Гърция и Турция в Кипър не се решават, а се изострят. Няма напредък и по отношение на визите за турски граждани за Европа. Нинова настоя сделката за ЧЕЗ  да се разрови, защото касае 3 млн. българи, миришело на далавера и нечисти пари, можело да се стигне до вдигане цената на тока.  Говри се, че парите за тази приватизация ще дойдат от офшорни зони,  тесто става дума за нечисти пари. Искаме сделката да се прекрати и да се обяви отново. КЕВР имат правомощия да развалят тази сделка. Смятаме, че Борисов стои за сделката за ЧЕЗ. Там има много противоречия и шикалкавения. Върбакова санира блокове за над 8 млн. лв. Кой дава парите за саниране – правителството. Тя е просто близка до властта и управляващите. Ние си изпълняваме обещанията – ще се борим с паралелната държава и корупцията, зарече се отново лидерът на червените.", "date": "2018.03.30", "title": "Нинова: Борисов стои зад сделката с ЧЕЗ, срещата във Варна не е историческа"}
{"url": "http://www.faktor.bg/bg/articles/moskva-s-ogledalni-merki-goni-diplomati-ot-9-evropeyski-darzhavi", "text": "След като бяха изгони 23-ма британски и 60 американски дипломати, днес стана ясно, че същата съдба ще споделят и техни колеги от Финландия, Италия, Полша, Чехия, Литва, Латвия, Холандия, Швеция и Естония, предаде ТАСС.  Съобщенията бяха направени от външните министерства на засегнатите страни. В това време в дипломатическото ведомство в Москва продължава срещата със специално извикани там посланици на държави, \"предприели недружелюбни действия срещу Русия в знак на солидарност с Великобритания по т. нар. случай \"Скрипал\". От съобщенията става ясно, че Русия гони по двама дипломати от Италия и Холандия, четирима от Полша, трима от Чехия, по един от Финландия, Швеция, Латвия и Естония и трима от Литва. Москва е заявила, че си запазва правото на ответни мерки спрямо Белгия, Унгария, Грузия и Черна гора, които експулсираха руски дипломати, заяви днес руското външно министерство. Стъпките на Русия са огледални мерки. Споменатите страни изгониха руски дипломати, като се солидаризираха с Великобритания. Лондон обвинява службите на Москва, че са отровили бившия агент Сергей Скрипал. Руското външно министерство съобщи също, че е дало на Великобритания срок от един месец да намали броя на дипломатите си в Русия до този на руската дипломатическа мисия във Великобритания, предадоха световните агенции. В изявление на министерството на външните работи се казва, че днес е бил извикан британският посланик в Москва Лори Бристоу и му е била предадена протестна нота. В нея се казвало, че британските \"провокативни действия\" са довели до решението на много западни правителства да изгонят десетки руски дипломати от техните столици. България днес взе решение да не гони руски дипломати, а извиканият за консултации посланик в Русия Бойко Коцев се връща в Москва. Подобна позиция имат Португалия и Австрия.", "date": "2018.03.30", "title": "Москва с огледални мерки: Гони дипломати от 9 европейски държави"}
{"url": "http://www.faktor.bg/bg/articles/novini/balgariya/toma-bikov-nyama-razminavane-v-pozitsiite-na-tsvetanov-i-borisov-i-dvamata-govoriha-za-solidarnost-s-velikobritaniya-i-es", "text": "Това е една балансирана позиция, в контекстта на цялата балансирана политика, която води България. Като самостоятелна държава търсим консенсус в цялото общество и политическия елит. И когато имаме една консолидирана позиция, тя е уважавана и от ЕС, и от Великобритания. Това каза в студиото на БНТ депутатът от ГЕРБ Тома Биков в коментар за днешното решение България да не гони руски дипломати и технически лица. Той опроверга внушенията, че има разминаване в позицията на председателя на ПП ГЕРБ Цветанов с тази на премиера, която от БСП бе изтълкувана като опит за натиск върху решението дали България да изгони руски дипломати или не.  Цветан Цветанов не казва нищо различно от това, което обяви Бойко Борисов - че България е солидарна с Великобритания, че е част от Европа и е стабилен и сериозен член на ЕС, подчерта депутатът и допълни: Една декларация на НС ограничава кабинета от позиция в тази толкова динамична ситуация. Ако получим доказателства, че Русия е намесена в случая „Скрипал“, ние ще променим нашата позиция. Това е нашият принципен аргумент. Българският парламент е консолидиран около позицията на премиера. В тази ситуация Борисов има обаче възможността да играе за отворен диалога с Русия и се надявам това да бъде оценено от нашите евроатлантически партньори. Българското правителство ще трябва да оценява ситуацията с няколко хода напред, посочи депутатът от ГЕРБ.  Тома Биков разкри, че в парламентарна група на управляващата партия има известна обида за неглижирането от БСП на срещата във Варна, където бе постигната една основна цел -  гаранция за сигурност на границата и решаване на бежанския проблем. БСП казват, че в тази среща нямало нищо историческо. Дали е историческа срещата във Варна – ще кажат историците. Второ – колко от тези 12 срещи са осъществени с посредничеството на България. На колко от тези срещи беше поставен въпроса за имотите на тракийските бежанци от Одринска Тракия…Вие имате президент – нека той да поставя на господата Ердоган, Туск и Юнкер всички въпроси, които иска да постави, контрира с аргументи социалистите Тома Биков.", "date": "2018.03.30", "title": "Тома Биков: Няма разминаване в позициите на Цветанов и Борисов - и двамата говориха за солидарност с Великобритания и ЕС"}
{"url": "http://www.faktor.bg/bg/articles/rusiya-obyavi-za-persona-non-grada-rumanski-diplomat", "text": "Румънското министерство на външните работи потвърди, че румънски дипломат, акредитиран в Русия, е бил обявен за \"персона нон грата\", след като подобна мярка беше предприета от страна на Румъния в знак на солидарност с Великобритания във връзка със случая \"Скрипал\", съобщава Аджерпрес. Румънският дипломат има 30 дни, за да напусне територията на Руската федерация, отбелязва в. \"Ромъния либера\", цитиран от \"24 часа\". \"Министерството на външните работи още веднъж изразява позицията си на осъждане на всяко действие, което заплашва колективната сигурност и международното право\", посочва министерството. Днес руското министерство на външните работи извика посланиците на страните, които експулсираха руски дипломати като реакция на отравянето с невротоксично вещество на бившия шпионин Сергей Скрипал в град Солсбъри на 4 март, за което Лондон обвини Москва. По-рано тази седмица румънският външен министър Теодор Мелешкану заяви, че Румъния, като част от ЕС, е дала сигнал за солидарност с Великобритания и е експулсирала един руски дипломат. \"За първи път химически оръжия се използват на територията на държава член на ЕС. (...) Има елементи, които насочват към факта, че най-вероятният източник е Руската федерация\", заяви Мелешкану в интервю за емисията на живо на в. \"Адевърул\". Малко по-късно Русия е обявила за \"персона нон грата\" и хърватски дипломат, предаде Ройтерс, позовавайки се на съобщение на хърватското външно министерство, съобщи БТА. По-рано Хърватия изгони руски дипломат в знак на солидарност с Великобритания във връзка с отравянето на двойния агент Сергей Скрипал в английския град Солсбъри.", "date": "2018.03.30", "title": "Русия обяви за \"персона нон грата\" румънски и хърватски дипломати"}
{"url": "http://www.faktor.bg/bg/articles/novini/balgariya/politikata-na-snishavane-e-nedostoyna-za-evropeyska-i-natovska-balgariya", "text": "Политическо снишаване пред Москва е морално отстъпление от евроатлантическите ценности и принципи. То обслужва чуждите и враждебни на България руски интереси. Това се казва в декларация на Атлантически съвет на България, по повад днешното решение на правителството да не гони руски дипломати от посолството в София.  Това решение показва зависимост на управляващата в момента у нас коалиция от политиката на Кремъл. АСБ преценява, че политиката на „снишаване“ пред Русия ще има тежки негативни последици за България. Ето и пълния текст на декларацията:", "date": "2018.03.30", "title": "Политиката на „снишаване”  е недостойна за европейска и натовска България"}
{"url": "http://www.faktor.bg/bg/articles/kremal-s-porednata-provokatsiya-vashington-opitval-da-verbuva-izgotvenite-ruski-diplomati-ot-sasht", "text": "Руското министерство на външните работи обвини днес американските разузнавателни служби, че се опитват да вербуват руските дипломати, изгонени от САЩ във връзка с отравянето на бившия двоен агент Сергей Скрипал във Великобритания, предаде Асошиейтед прес.  В изявлението се казва, че има \"рязко увеличение на провокационните действия срещу руски дипломати\", след като Съединените щати изгониха в началото на тази седмица 60 служители на руските дипломатически мисии в страната.  Американските спецслужби са предприели \"трескави усилия\" да отправят към изгонените дипломати предложения за сътрудничество, посочва руското външно министерство. То нарича действията на Вашингтон \"цинични и отвратителни\", и отбелязва, че тези опити са се провалили.", "date": "2018.03.30", "title": "Кремъл с поредната провокация: Вашингтон опитвал да вербува изгонените от САЩ руски дипломати"}
{"url": "http://www.faktor.bg/bg/articles/novini/balgariya/ognyan-minchev-tryabvashe-da-sme-nay-solidarni-s-velokbritaniya-zashtoto-sme-nay-uyazvimi-ot-rusiya", "text": "За мен това решение беше погрешно, не толкова заради мерките, които бяха предприети. Можехме да предложим един руски дипломат да бъде изгонен от страната. За мен е още по-погрешна аргументацията за тази позиция – липсата на доказателства по случая „Скрипал“ - които трудно издържат на сериозна проверка. Защото те не се публикуват в тяхната цялост. Това коментира в студиото на БНТ политологът Огнян Минчев по повод днешното решение на правителството да не гони руски дипломати и технически сътрудници от България.  Тази лавина от отзоваване на дипломати от обединения Запад беше много знак, който ясно каза на Русия – вие преминахте всички червени линии в рамките на международните отношения. Продължавате да се държите както по времето на студената световна война към хора, които наричате „предатели“. Дължимото поведение беше да се солидаризираме с нашите партньори, защото ако има заплашени от подобно агресивно поведение, каквото демонстрира Москва, това са страните от Централна и Източна Европа. Русия възстанови „доктрината Брежнев“ – една агресивна политика и тя е най-вече адресирана към нас, страните от бившия соцлагер. Именно по тази причина ние трябваше да вземам различна от тази позиция, аргументира тезата си Минчев и добави: Ние не можем да се конфронтираме с Русия, не сме й по мярката. Говоря за позиция, когато става дума за национален интерес – не трябва да се ръководим от позицията на страх или просто да минем метър – хем да бъдем в НАТО, но да не показваме достатъчно убедително, че можем да бъдем надежден партньор. За да имаме сигурност – ние трябва да имаме място в общата система за сигурност и да показваме, че можем да гарантираме тази сигурност пред  Алианса. В противен случай такава страна няма своя тежест и самостойност в Алианса, аргументира позицията си политологът. По думите му настоящата ситуация, в която се намира светът,  напомня на първия етап от развитието на студена война – между 1944 – 1956 година, която нямаше правила, ескалацията на напрежението се наслагваше. През 70 години  тя обрасна с механизми бифери, които смекчаваха напрежението. За щастие днес силите са съвършено различни, нямаме сили на равностойност между обединения Запад и Русия, която очевидно няма тези възможности, каквито имаше някога. Огнян Минчев коментира и срещата във Варна. Според него тя е била успешна, дори само заради факта, че е бил поставен ясно бежанският проблем и гарантирана сигурността на нашата граница.", "date": "2018.03.30", "title": "Огнян Минчев: Трябваше да сме най-солидарни с Великобритания, защото сме най-уязвими от Русия"}
{"url": "http://www.faktor.bg/bg/articles/obshtestvo/zakon-i-red/plovdivskiyat-apelativen-sad-proiznasya-prisadite-na-ahmed-musa-i-12-te-imami", "text": "Присъда по делото срещу Ахмед Муса и 12 други имами се очаква да бъде обявена днес от Пловдивският апелативен съд.  Те са обвинени в проповядване на антидемократична идеология и в насаждане на омраза на религиозна основа. Делото продължава вече 8 години. Процесът беше върнат за преразглеждане през 2016 г., когато Върховният касационен съд отмени първоначалната присъда.  Апелативният съд беше осъдил Ахмед Муса на 2 години лишаване от свобода, а неговите 12 сподвижници бяха освободени от наказателна отговорност. По-рано през 2014 г. Муса беше признат за виновен. Той беше освободен от ареста в началото на декември миналата година след близо двугодишен престой.", "date": "2018.03.30", "title": "Пловдивският апелативен съд произнася присъдите на Ахмед Муса и 12-те имами"}
{"url": "http://www.faktor.bg/bg/articles/bsp-zagrizheni-za-bankata-za-razvitie-nastoyavat-za-6-mesechen-otchet", "text": "Депутатите от БСП настояват Българската банка за развитие да даде отчет в края на първото шестмесечие на 2018 г. за това какви дружества е кредитирала, от какви сектори и с какви суми. Това обяви по време парламентарния контрол депутатът от левицата Румен Гечев. Причината са съмнения, че в нарушение на закона банката кредитира големи компании, а не малки и средни. \"90% от кредитите са към 20 големи фирми, остава дъжд от трохички за малките и средните предприятия\", заяви Гечев, пише \"Дневник\". Депутатът призова министъра на икономиката Емил Караниколов като принципал \"да изпита\" ръководството на държавната финансова институция дали знае какви са задачите и по закон. \"Притеснени сме, че данните опровергават изпълнението на закона, имаме слабост към банката и притеснения въпреки големия професионален капацитет, че не се движи в правилна посока\", каза Гечев. \"Направете изпит на ръководството на банката - 100 пъти им е написано, че финансират МСП, а не големи, свързани с много интересни български бизнесмени, компании\", продължи левият депутат. Той настоя министърът да провери отпускането на кредит от 20 млн. евро на новосъздадено дружество от Пазарджик за изграждане на фотоволтаици. \"Износа на Китай ли стимулираме?\" попита риторично депутатът. Министър Караниколов отговори, че ще провери случая. Основният въпрос, който Гечев отправи към Караниколов, беше защо банката е разглеждала искане на \"Инерком\" за рефинансиране на кредита на електроразпределителното дружество ЧЕЗ от Европейската банка за възстановяване и развитие. В отговора от банката, прочетен от Караниколов, се казва, че такова искане не е постъпвало и не е разглеждано.", "date": "2018.03.30", "title": "БСП \"загрижени\" за Банката за развитие, настояват за 6-месечен отчет"}
{"url": "http://www.faktor.bg/bg/articles/layf-stayl/klyuki/shte-stane-li-donald-tramp-parviya-razvel-se-amerikanski-prezident", "text": "След като предполагаемата връзка на президента с порноактрисата Сторми Даниълс - чието истинско име е Стефани Клифърд - отново се появи в медиите, че поведението на Мелания Тръмп, третата съпруга на бившия магнат на недвижими имоти, се следи под лупа, посочва БТА. Първата дама остава във Флорида заедно с 12-годишния син Барън Тръмп. След като в неделя Си Би Ес пусна интервю със Сторми Даниълс, американските медии виждат в това признаци на семейно напрежение, по липса на отговор от самата нея. Преди седем дни, когато всички говореха за предполагаемите връзки на президента със Сторми Даниълс или с плеймейтката Карън Макдугъл, а Макдугъл дори се извиняваше на Мелания Тръмп, тя публикува в Туитър снимка на себе си и съпруга си, усмихнати, един до друг в Белия дом. Нейната говорителка Стефани Гришам също не издава нищо. В неделя тя просто порица вкуса на медиите към \"мръснишки истории\" и поиска името на сина й Барън да не се замесва в тях. Това не попречи на някои американски медии да спекулират за разделяне на президентското семейство. Подобно събитие би било първото в историята на САЩ, подчертава Сам Ейбръмс, преподавател по политически науки в колежа \"Сара Лорънс\". Макар че президентите Кенеди, Рузвелт и Клинтън са имали извънбрачни връзки по време на мандатите си, \"първата дама всеки път е оставала до тях\", припомня той. Доналд Тръмп може \"да скъса с тази традиция, както скъса и с други\", но съпругата му също може да \"преглътне горчивия хап\" и да продължи докрай да играе ролята, която й дава \"голямо влияние\", смята той.", "date": "2018.03.30", "title": "Ще стане ли Доналд Тръмп първия развел се американски президент?"}
{"url": "http://www.faktor.bg/bg/articles/bnt-uvolni-ekaterina-genova-gotvi-generalni-promeni", "text": "Ръководителят на дирекция \"БНТ Свят и региони\" Екатерина Генова е била уволнена от \"Сан Стефано\" 29. Пред колегите си Генова е посочила, че причините за това не са ѝ известни. Договорът ѝ вече е прекратен, потвърдиха от телевизията. Пред OFFNews от пресцентъра на БНТ коментират само, че решението е в резултат на формирането на нов ръководен екип след избора на нов генерален директор. Очакват се и промени в каналите БНТ 2 и БНТ Свят, които засега не са обявени официално. Възможно е каналът за регионални новини и програми да бъде трансформиран в културно-образователен. Такава бе концепцията, която генералният директор Константин Каменаров представи в експозето си пред СЕМ по време на конкурса. Тогава той посочи, че вижда БНТ като група канали, като флагман е политематичният БНТ 1, а БНТ 2 трябва да стане програма за култура и образование. Екатерина Генова е дългогодишен кадър на националната телевизия. Започва работа в новините на БНТ през 1990 г. Зрителите я помнят и като водещ на \"Актуална антена\" и \"Ах, тези муцуни\". Досега тя отговаряше за регионалния канал БНТ 2 и за БНТ Свят.", "date": "2018.03.30", "title": "Екатерина Генова аут от БНТ2, телевизията готви генерални промени"}
{"url": "http://www.faktor.bg/bg/articles/kevr-utvardi-po-visoka-tsena-na-gaza-tsenata-na-toka-ostava-bez-promyana", "text": "Комисията за енергийно и водно регулиране /КЕВР/ утвърди цената на природния газ за второто тримесечие на 2018 г. Това съобщиха от пресцентъра на КЕВР. Комисията е приела решение във връзка с подаденото от \"Булгаргаз\" ЕАД заявление за утвърждаване на цени за второто тримесечие на 2018 г., по които общественият доставчик продава природен газ на крайните снабдители на природен газ и на клиенти, присъединени към газопреносната мрежа, съобщава БТА.    В Решението на КЕВР утвърдената цена на природния газ за второто тримесечие на 2018 г., на която \"Булгаргаз\" ЕАД продава природен газ на крайните снабдители и на клиенти, присъединени към газопреносната мрежа, е в размер на 361,82 лв. на 1000 куб.м, или 34,04 лв./MWh /без акциз и ДДС/. Тя е с 2,6% по-висока от досегашната цена за първото тримесечие на 2018 г. и е определена въз основа на представените данни и документи и след направени изчисления съгласно прилагания ценови модел. В утвърдената от КЕВР цена на природния газ от 361,82 лв. на 1000 куб.м са включени компонентът за услугата \"обществена доставка\" по чл. 17, ал. 6 от НРЦПГ в размер на 5,42 лв./1000 nm3, както и компонента \"задължение към обществото\" по чл. 11а, ал. 2 от НРЦПГ от 1,37 лв./1000 nm3, която покрива разходите на \"Булгаргаз\" ЕАД за съхранение на количества природен газ в газохранилището в Чирен, съгласно Плана за действие при извънредни ситуации. В тази цена не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. Увеличението на цената на природния газ с 2,6 процента няма да доведе до промяна на цената на топлинната енергия през второто тримесечие, както и на цената на електрическата енергия за битовите потребители и небитовите потребители на регулирания пазар.     Решението на КЕВР за утвърждаване на цената на природния газ е публикувано на интернет страницата на регулатора.", "date": "2018.03.30", "title": "КЕВР утвърди по-висока цена на газа, цената на тока - остава без промяна"}
{"url": "http://www.faktor.bg/bg/articles/obshtestvo/zakon-i-red/maroko-poiska-da-ekstradirame-izdirvan-za-terorizam", "text": "Мароко поиска екстрадирането на 35-годишния си гражданин, който беше задържан у нас за незаконно преминаване на границата при Свиленград. Мъжът е издирван в родината си по обвинение в тероризъм. Според вътрешния министър Валентин Радев мароканецът е бил доверено лице на \"Ислямска държава\". Окръжната прокуратура в Хасково внесе в съда искане за постоянен арест на Науфал З. Той е запознат със съдържанието на документите в присъствието на защитник и преводач. До момента той отрича да има нещо общо с радикални групировки. Окръжен съд-Хасково ще заседава днес по искането на прокуратурата.", "date": "2018.03.30", "title": "Мароко поиска да екстрадираме издирван за тероризъм"}
{"url": "http://www.faktor.bg/bg/articles/komisiya-v-parlamenta-othvarli-lobistki-popravki-v-proektozakona-za-gorivata", "text": "Комисията по земеделие към Народното събрание отхвърли на извънредно заседание спорния проектозакон за горивата.   Предложеният закон събуди недоволството на земеделски производители, които се заканиха на 3-ти април да излязат на протестно зареждане в масовите бензиностанции с тежка земеделска техника, припомня \"Дарик\".   Според фермерите проектозаконът е либистки и ще им донесе големи разходи и загуби.   Преди два дни и икономическата комисия в парламента отхвърли законопроекта. Протестът на зърнопроизводителите не е отменен.", "date": "2018.03.30", "title": "Комисия в парламента отхвърли лобистки поправки в проектозакона за горивата"}
{"url": "http://www.faktor.bg/bg/articles/obshtestvo/emigranti/zakopchaha-v-germaniya-ventsislav-angelov-chikagoto", "text": "Венцислав Ангелов - Чикагото е задържан в Германия. Той ще бъде екстрадиран в България, където трябва да излежи присъда от три и половина години затвор. От прокуратурата заявиха, че в момента се подготвят документите по процедурата за връщането на Чикагото в България. Венцислав Ангелов е обвинен и признат за виновен за участие в приготовление на международен канал за наркотрафик от Перу до Испания. Ангелов беше 11 месеца в ареста по време на разследването, което се забави заради молбите за правна помощ от няколко държави, след което съдът го пусна срещу по-лека мярка за неотклонение, а краят на делото го завари на свобода.  През 2016 г. в интервю за БНТ осъденият твърдеше, че е в Испания и ще съди държавата в Страсбург, защото бил осъден несправедливо.", "date": "2018.03.30", "title": "Закопчаха в Германия Венцислав Ангелов - Чикагото"}
{"url": "http://www.faktor.bg/bg/articles/obshtestvo/zakon-i-red/simvolichna-prisada-za-ahmed-musa-1-godina-zatvor-no-nyama-realno-da-lezhi", "text": "Пловдивският Апелативен съд потвърди присъдата от една година лишаване от свобода, определена от Пазарджишкия Окръжен съд на Ахмед Муса Ахмед по делото за участие в група проповядваща антидемократична идеология, за разпространяване на антидемократична идеология и за проповядване на омраза на религиозна основа, предаде БТА. С настоящата присъда обвиняемият по делото Юсуф Горелски е изцяло оправдан, а на останалите единадесет обвиняеми са намалени наложените административни наказания /глоби/.  Присъдата подлежи на обжалване и протест в 15-дневен срок.  Прокурорът от Апелативна прокуратура Пловдив Виктор Янков заяви пред журналисти, че ще обжалват така наложената присъда.", "date": "2018.03.30", "title": "Символична присъда за религиозиния проповедник Ахмед Муса - 1 година затвор, но няма реално да лежи"}
{"url": "http://www.faktor.bg/bg/articles/obshtestvo/ulitsata/evrostat-vseki-peti-mladezh-u-nas-raboti-i-prez-uikenda", "text": "Повече от 29% от гражданите на ЕС между 20 и 34-годишна възраст обичайно работят и през почивните дни. Това сочат данните в публикация на Евростат. Нашата страна е под средното за общността ниво – малко под 20% са ангажирани по времето, в което повечето хора почиват. На общоевропейско равнище най-малък е процентът на заетите в почивни дни висшисти. При тях обаче е най-висока вероятността работният ден да е значително по-дълг от общоприетото т.е. да им се събират по над 49 часа седмично. Все пак, обаче, основната част от работещите през уикенда млади хора са ниско образовани. Близо половината от трудещите се гръцки младежи (47%) към 2016 г. са работели в събота и неделя. 40% от италианците, 38% от ирландците, 36% от холандците, 35% от испанците и 34% от британците до 34-годишна възраст са в същото положение. На другия край на класацията са в Унгария, където едва само 11% от младите хора се трудят в събота и неделя. Следват Португалия (12%), Полша (13%) и Чехия и Хърватия (по 18%).", "date": "2018.03.30", "title": "Евростат: Всеки пети младеж у нас работи и през уикенда"}
{"url": "http://www.faktor.bg/bg/articles/obshtestvo/ulitsata/obmislyat-bonusi-za-bolnitsite-koito-nyamat-dalgove", "text": "Допълнителни възнаграждения в болниците ще се получават само ако лечебното заведение няма просрочени дългове. Ръководителите на болници ще трябва да минимизират и възможностите за полагане на извънреден труд. Това е разписано в новия Стандарт за финансово управление на държавните лечебни заведения, който здравният министър Кирил Ананиев вече е депозирал в Народното събрание, пише \"Дарик\".   Основна цел на документа е да стабилизира държавни и общински болници в тежко финансово състояние, като лечебните заведения във Враца, Ловеч и Добрич. По силата на стандарта болниците ще трябва до 15-и януари всяка година да предоставят на министерството програмата си за следващите 12 месеца, в която да посочат източници на финансиране и разчет на очакваните парични потоци.   Ако във въпросната програма болниците не са предвидили сключването на ангажименти по нови договори, програми или проекти, до края на годината те няма да имат право на такива. Положителният текущ финансов резултат, с какъвто вече някои болници се похвалиха, вече няма да може да бъде основание за извършване на непланирани разходи, се казва още в документа.   Той задължава и ръководителите на лечебните заведения да утвърждават работни графици, с които трябва да минимизират възможностите за полагане на извънреден труд. От друга страна, правилата за работната заплата вече ще регламентират изрично условие за получаване на допълнителни възнаграждения само при липса на просрочени дългове.   Болничните директори също така вече се задължават всяка година да правят план на приходите, разходите, активите и пасивите си за средносрочен период от три години.", "date": "2018.03.30", "title": "Обмислят бонуси за болниците, които нямат  дългове"}
{"url": "http://www.faktor.bg/bg/articles/obshtestvo/zakon-i-red/postoyanen-arest-za-10-te-zadarzhani-danachni-iska-prokuraturata", "text": "Прокуратурата поиска постоянен арест за 10 от общо 11 данъчни от столичната НАП, които бяха задържани във вторник по подозрение в престъпна схема за рекет над търговци. За шеф на групата държавното обвинение сочи Владимир Василев, началник звено “Оперативен контрол”,  който получавал отчисление от всеки подкуп, взет от подчинените му, съобщава Нова ТВ. Разбитата престъпна група е от данъчни на ниско и средно ниво, които си затваряли очите при нередности след проверки на търговски обекти, а в замяна получавали подкупи, стана ясно преди дни от думите на шефа на спецпрокуратурата Иван Гешев. Данъчните взимали средно между 500 и 5000 лева в зависимост от бизнеса на търговеца и начина, по който изглеждал обектът, съобщиха преди дни разследващите. Най-голямата сума, с която данъчните рекетирали търговците, за да не им пишат акт, е 10 000 лева. Освен за подкупи, част от данъчните ще бъдат обвинени и за пране на пари.", "date": "2018.03.30", "title": "Постоянен арест за 10-те задържани данъчни иска прокуратурата"}
{"url": "http://www.faktor.bg/bg/articles/novini/svyat/tramp-kam-putin-ako-iskate-nadprevara-vav-vaorazhavaneto-dobre-no-az-shte-spechelya", "text": "\"Съединените щати ще спечелят надпреварата във въоръжаването\", е заявил американският президент Доналд Тръмп в телефонен разговор с Владимир Путин след преизбирането му за четвърти президентски мандат, собщана телевизия NBC News. Според източник на телевизията Тръмп казал на Путин: \"Ако искате надпревара във въоръжаването, добре, но аз ще спечеля\". Американският президент изразил надежда, че изявленията на Путин за нови руски оръжия са били \"само предизборна риторика\". По думите на източника, изявлението и видеодемонстрацията на новите оръжия \"действително ядосали Тръмп\". То съобщил на телевизията, че Тръмп е предложил на Путин лична среща, но по думите на съветници на американския президент коментирали пред NBC News, че той \"предлага среща практически на всички чуждестранни лидери по време на телефонните им разговори и това е формална рутина\".", "date": "2018.03.30", "title": "Тръмп към Путин: Ако искате надпревара във въоръжаването, добре, но аз ще спечеля"}
{"url": "http://www.faktor.bg/bg/articles/novini/svyat/eksperti-novata-studena-voyna-e-fakt", "text": "Новата Студена война е факт и практически я наблюдаваме в момента. В това бяха категорични бившият директор на Националната разузнавателна служба Димо Гяуров и председателят на Центъра за изследване на отбраната и сигурността Ангел Найденов. Позицията на двамата е в контекста на разразилия се международен скандал с отравянето на бившия руски шпионин Сергей Скрипал във Великобритания и последвалото масово експулсиране на руски дипломати.  Димо Гяуров се съгласи с твърдението, че премиерът Бойко Борисов е в капан, тъй като по думите му едни са очакванията към него в страната, а други в рамките на европейското семейство.  \"Няма да ни се размине позиция, която в момента в Европа се оценява като гласувал \"въздържал се\", подчерта гостът на Bulgaria ON AIR. Той добави, че е въпрос на желание на правителството да постави акцента върху проблема с партньорите в управляващата коалиция или върху това да не се дели от европейското семейство. В отговор от Русия може да очакваме икономически мерки и това поставя правителството в много тежка ситуация, предупреди Димо Гяуров.  \"Този ужасен инцидент е само конкретният повод. В отношенията между Русия и останалия свят има доста натрупано напрежение в последните години. Има натрупана нетърпимост спрямо Русия, която в момента експлодира\", обясни той.  Бившият военен министър Ангел Найденов посочи в \"България сутрин\", че позицията на \"Атака\", която се обяви против мерки срещу Русия, създава алиби за правителството да не предприема повече действия от предприетите до този момент.  \"България се солидализира с Великобритания. България каза \"да\" на призива на Великобритания за определени действия срещу Русия и съответно каза, че ние ще преценим мерките\", отбеляза още Найденов. Реципрочността ще бъде приложена, въпросът е какво друго би могло да се очаква от Русия, обърна внимание Найденов.", "date": "2018.03.30", "title": "Експерти: Новата Студена война е факт"}
{"url": "http://www.faktor.bg/bg/articles/novini/svyat/ot-utre-novite-koli-sas-sos-buton", "text": "Всички нови автомобили да имат SOS бутон - това правило влиза в сила от утре и ще важи за всички производители на леки и лекотоварни коли в Евросъюза. Бутонът ще бъде свързан със системата e-call. Така при инцидент автомобилът ни ще подава сигнал към спешния телефон 112 с точни координати за местоположенито ни.  Прогнозите са, че това ще спаси около 2500 човешки живота, а системата ще бъде безплатна. По-новите автомобили вече разполагат с e-call система. Собствениците на по-стари превозни средства няма да бъдат задължавани да си инсталират такава система.", "date": "2018.03.30", "title": "От утре - новите коли със SOS бутон"}
{"url": "http://www.faktor.bg/bg/articles/t-donchev-pred-reuters-tova-koeto-se-sluchi-vav-velikobritaniya-e-nepriemlivo-to-e-varvarsko", "text": ". България, която има силно про-руско лоби в правителството си, има нужда от повече време, за да реши дали да последва своите съюзници от ЕС и НАТО в гоненето на руски дипломати заради случая „Скрипал“, заяви вицепремиерът на страната Томислав Дончев днес в интервю пред Reuters. България отзова посланика си в Москва за консултации по случая „Скрипал“, но не последва повечето страни-членки на ЕС и НАТО, включително САЩ, които изгониха десетки руски дипломати в знак на солидарност с Великобритания, коментира американската агенция. „Политическата ситуация в България е такава, че подобни решения трябва да се вземат на базата на консенсус“, заяви Дончев, визирайки мнението на част от управляващата коалиция и по-голямата част от опозицията, че трябва да се поддържат добри отношения с Русия. „В момента, за добро или лошо, няма такъв консенсус“, констатира българският вицепремиер. България, освободена от османско владичество от Русия, припомня „Ройтерс“, стана един от най-послушните сателити на СССР по време на Студената война. Много българи имат силни културни симпатии към Русия, с която споделят кирилицата и православното Християнствео. Това наследство се трансформира в коалиционно правителство на страната, в което дясноцентристката партия ГЕРБ споделя властта с три по-малки националистически партии, които в различна степен подкрепят добрите отношения с Русия и твърдят, че страната трябва да приеме балансирана позиция по случая „Скрипал“. Те се противопоставиха на призива на високопоставен служител на ГЕРБ да се последват съюзниците и да се изгонят руски дипломати. И президента Румен Радев, и най-голямата опозиционна партия БСП настояват, че Великобритания трябва да предостави доказателства за участието на Русия в отравянето на Скрипал. Правителството свика Съвета за сигурност в петък сутринта, когато коалиционните партньори ще вземат решение какви мерки да бъдат взети по случая. „Категоричен съм, че това (призивите към България да изгони руски дипломати – бел. „Ройтерс“) е грешка“, заяви Волен Сидеров, лидер на проруската националистическа партия „АТАКА“, един от младшите коалиционни партньори на ГЕРБ. „Имаме един неясен случай, в който няма доказателства за участие на Русия“, добави още Сидеров. Дончев, в интервюто си пред „Ройтерс“, заяви, че всяко действие, което предприеме България, ще бъде разглеждан като сигнал за солидарност с Великобритания, но и като сигнал към Русия. Говорейки за международната ситуация, той заяви: „Взимайки предвид това, че нашето правителство е коалиционна... Не съм убеден, че подобно решение може да бъде взето лесно, или бързо“. Дончев заяви, че засега България ще изчака доклада на Организацията за забрана на химическото оръжие (ОЗХО), като междувременно София ще следи развитието на събитията отблизо. „Това, което се случи във Великобритания е... неприемливо. То е варварско, това е химическо оръжие, това е бойно отровно вещество“, констатира българският вицепремиер. Що се отнася до историческите връзки между България и Русия, той заяви: „Това е безспорен факт. Историята понякога е добър, а понякога лош учител в политиката“.", "date": "2018.03.30", "title": "Томислав Дончев пред  Reuters: Това, което се случи във Великобритания е... неприемливо. То е варварско"}
{"url": "http://www.faktor.bg/bg/articles/novini/balgariya/rumanski-tir-se-obarna-na-metri-ot-domovete-v-kichevo", "text": "Румънски тир се преобърна във варненското село Кичево и потроши три автомобила. Катастрофата стана в ранните часове на днешния ден. Шофьорът е излязъл от пътя и возилото му е приключило пътя си в локална улица на селото. Като по чудо инцидентът не завършва с трагедия, тъй като огромният камион спира буквално на метри от близките къщи. Трите паркирани отпред автомобила обаче са смачкани. Местните хора разказват, че живеят в страх, тъй като масово шофьорите преминават през селото с висока скорост и на пътя постоянно стават инциденти. Кметът Иванка Маринова посочва, че от години искат легнали полицаи, камери на КАТ или кръгово. Предполага се, че до катастрофата се е стигнало след като шофьорът е заспал зад волана.", "date": "2018.03.30", "title": "Румънски ТИР се обърна на метри от домовете в Кичево"}
{"url": "http://www.faktor.bg/bg/articles/novini/balgariya/balkanskite-darzhavi-sred-koito-i-balgariya-sa-nay-zastrasheni-ot-manipulatsii-chrez-falshivi-novini", "text": "Балканските държави, сред които – и България, са най-застрашени от манипулации, извършвани чрез фалшиви новини, показват данните от изследване на \"Отворено общество\" в 35 държави, цитирано от бТВ.  Нашата страна е в групата на тези, при които се събират няколко негативни тенденции – контролирани медии, некачествено образование и ниска степен на доверие между хората. Изследването, което се провежда за втори път, се базира на данни на \"Фрийдъм Хаус\" и \"Репортери без граници\" за свободата на словото, на PISA за качеството на образованието, на ООН за електронното участие и на Евростат за доверието. Във всички тях България се представя катастрофално през последните години и не е изненадващо, че е на 30 място от 35 държави, редом със Хърватия, Унгария, Гърция, Сърбия, Черна гора, Босна и Херцеговина, Албания, Македония и Турция. За една година България не е променила позицията си. По показателя \"Доверие между хората\" само Сърбия е по-зле от нас. На обратния полюс са държавите от Северозападна Европа – най-подготвени да противодействат на дезинформацията са скандинавските страни, Холандия, Естония и Ирландия. Най-голям спад спрямо миналата година отбелязва Полша, която губи три позиции, основно заради влошаване на оценките за медийна свобода (на фона на екзалтираната масова подкрепа за ултраконсервативната антиевропейска управляваща партия – б.р.). Подобни процеси текат и в Словакия и Унгария. При съпоставянето на индикаторите измерващи нивата на функционална грамотност и степента на медийна свобода се вижда, че страните с по-добро образование имат повече медийна свобода и обратното – до степен да няма държава със зле образовано население, където медиите да са свободни. Може би не е случайно, че страните с работеща просветна система са все от списъка с желани дестинации за емиграция на жителите на тези с неработеща. Ако вярваме на фалшивите новини, обаче, държавите на челно място в класацията би трябвало да са негодни за живеене поради ислямски нашествия, фашистки режими и други...", "date": "2018.03.30", "title": "Балканските държави, сред които и България, са най-застрашени от манипулации чрез фалшиви новини"}
{"url": "http://www.faktor.bg/bg/articles/moskva-spiraneto-na-izlachvaneto-na-russian-television-vav-vashington-e-diskriminatsi", "text": "Спирането на излъчването на Russian Television (RT) във Вашингтон е дискриминация и тенденцията е плашеща. Това каза говорителят на Кремъл Дмитрий Песков, цитиран от РИА „Новости“. Според Песков този акт противоречи на американското законодателство.  Говорителят добави, че юристи в момента внимателно проучват казуса и смятат, че няма основание RT да бъде изключен от кабелните мрежи. По-рано компанията, на която е поверена дистрибуцията на RT за района на федералната столица, обяви, че от 1 април ще спре излъчването ѝ, тъй като лицензът ѝ изтича и не намира финансов смисъл той да бъде продължаван. Заедно с RT ще спре излъчването на още няколко чуждестранни телевизии. Russian international television network е основана от руското правителство и излъчва на руски, испански, арабски и английски, като в близко бъдеще се планира и версия на френски език.  Телевизията оперира в множество страни, включително в САЩ, и се смята за инструмент на руската държавна пропаганда.", "date": "2018.03.30", "title": "Москва: Спирането на излъчването на Russian Television  във Вашингтон е дискриминация"}
{"url": "http://www.faktor.bg/bg/articles/ruskoto-vanshno-ministerstvo-privika-poslanitsite-na-stranite-izgonili-ruski-diplomati", "text": "Министерството на външните работи на Русия днес ще връчи на посланиците на страните, изгонили руски дипломати, протестни ноти и ще обяви ответни мерки на техните действия. Това съобщиха от руското външно ведомство, предават ТАСС и \"Фокус\".  „На 30 март в МВнР на Русия се привикват ръководителите на акредитираните в Русия дипломатически мисии на редица страни, предприели неприятелски действия по отношение на Русия „в знак на солидарност“ с Великобритания за т.нар. дело Скрипал. На посланиците ще бъдат връчени протестни ноти и ще им бъдат обявени ответните мерки на руската страна“, информираха от руското министерство. Както предава кореспондента на ТАСС, в централната сграда на МВнР на Смоленския площад вече са пристигнали посланиците на Германия, Франция, Полша и Италия, както и ръководителите на дипломатическите представителства на Нидерландия, Албания, Румъния, Украйна, Латвия, Литва и Македония. По-рано руското дипломатическо ведомство бе посетено от британския посланик Лори Бристоу, който не разкри целта на визитата си.", "date": "2018.03.30", "title": "Руското външно готви протестни ноти за държавите, изгонили руски дипломати"}
{"url": "http://www.faktor.bg/bg/articles/novini/svyat/kosovskiyat-premier-uvolni-shefa-na-razuznavaneto-i-vatreshniya-ministar", "text": "Премиерът на Косово Рамуш Харадинай уволни днес вътрешния министър и шефа на разузнаването след ареста и екстрадирането в Турция на шестима турски граждани, предаде Ройтерс, цитиран от БНР.  Премиерът заяви, че не е бил информиран за операцията по депортирането на шестимата, които били арестувани в Косово в четвъртък за връзки с училища, финансирани от движението на Фетхуллах Гюлен. Анкара обвинява тази организация, че стои зад неуспешния опит за преврат през лятото на 2016 г.  И двамата са уволнени заради арестите, които бяха извършени вчера, заяви високопоставен правителствен служител, добавяйки, че ще бъде оповестена повече информация през деня. „Цялата операция - отнемането на правото им на пребиваване, задържането, бързането с депортирането и тайното екстрадиране в Турция на шестимата турски граждани от територията на Косово бе извършена без моето знание и без моето разрешение“, са посочва в изявление на Харадинай. Не е ясно кой ще замени вътрешния министър Флямур Сефай и шефа на разузнаването Дритон Гаши, който дал нареждането за ареста на турските граждани. Както и как ще се отрази решението на Харадинай върху управляващата коалиция, тъй като Сефай е от партията Нов алианс за Косово на вицепремиера и външен министър Беджет Пацоли. Според медии в Прищина Пацоли бил против махането на Сефай, защото смята, че така се изпълнява искането на Сръбска листа заради ареста и депортирането на директора на сръбската правителствена служба за Косово Марко Джурич в началото на седмицата. След инцидента, който бе съпроводен с насилие сръбската партия обяви, че напуска правителството. В решението на Харадинай не се посочват мотиви, свързани с експулсирането на Джурич. По време на пика в своето развитие движението на Гюлен имаше училища в 160 държави - от Афганистан до САЩ. След преврата Турция оказа натиск над съюзниците си за затваряне на институции, създадени от Гюлен.", "date": "2018.03.30", "title": "Косовският премиер уволни шефа на разузнаването и вътрешния министър"}
{"url": "http://www.faktor.bg/bg/articles/novini/svyat/rusiya-s-ultimatum-kam-london-namalete-diplomaticheskiya-si-kontingent-v-moskva", "text": "Министерството на външните работи на Русия е дало един месец на Великобритания в петък да намали дипломатическия си контингент в Москва до нивото на руската мисия в Лондон, предава Reuters, цитирана от Агенция \"Фокус\".  От министерството излязоха със съобщение, че са привикали британския посланик в Москва Лори Бристоу и са му предали протестна нота. В нея пише, че провокативните действия на Великобритания са довели до решението на множество западни правителства да изгонят руски дипломати от своите столици.  Русия информира и посланика на Нидерландия в страната, че ще експулсира двама дипломати в огледална мярка във връзка със случая „Скрипал“.  Посланикът на Нидерландия в Русия Ренее Джоунс-Бос заяви: „Двама от моите колеги напускат Москва. Но ние (посолството) оставаме тук“.", "date": "2018.03.30", "title": "Москва с ултиматум към Лондон: Намалете дипломатите си в Русия"}
{"url": "http://www.faktor.bg/bg/articles/obshtestvo/ulitsata/pozhar-vav-vlaka-sofiya-burgas-nyama-postradali", "text": "Няма пострадали пътници при пожара в бързия влак от София за Бургас, съобщиха от БДЖ.  Днес около 20:00 ч. е възникнало запалване в третия вагон на бързия влак № 8613 от София за Бургас. Огънят е забелязан от превозните служители при влизането на композицията в гара Коньово. Служителите са реагирали своевременно като веднага са евакуирали хората от влака. Няма пострадали пътници и служители на БДЖ. Екипи на Главна дирекция ”Пожарна безопасност и защита на населението” са на място и в момента обливат засегнатите последни два вагона от състава на влака. До този момент няма данни за причините, предизвикали запалването в третия вагон. В пътническата композиция са пътували около 80 човека, за които ще бъде осигурен превоз с автобуси.", "date": "2018.03.30", "title": "Пожар във влака София-Бургас, няма пострадали"}
{"url": "http://www.faktor.bg/bg/articles/politika/hlyab-i-pasti/noviyat-film-na-spilbarg-krivoto-levicharsko-ogledalo", "text": "Новият филм на Спилбърг е огледало на някогашната комунистическа пропаганда „Вестник на властта” от Спилбърг разказва за „доблестните” Бен Брадли /Т. Ханкс/, гл. редактор на „Вашингтон пост” и Катрин Греъм /М. Стрийп/, издател и собственик на вестника през 70-те.  В 1971 Даниъл Елсбърг, висш служител на Пентагона открадна и незаконно предаде на „Ню Йорк таймс” и „Вашинтон пост” десетки папки със секретни материали (The Pentagon Papers), за предисторията и началото на войната във Виетнам. Разрази се огромен скандал, левите вестници, опиянени от самодоволна справедливост гръмко осъдиха четирима американски президенти във връзка с Виетнам. Американската и световната левица изпаднаха в амок, комунистите от Виетконг /армията на комунистическия Северен Виетнам/ тържествуваха, „Ханой” Джейн Фонда си купи виетнамско бойно облекло и замина на обиколка в джунглите с виетнамска бронирана кола, с калашников в ръка.  Днешният „Вашингтон пост”, собственост на Джеф Безос, най-богатият човек на света, се занимава със същото – публикуване на незаконно изтекла инфо против Тръмп.  Но най-любопитна беше   Те, опиянени и тържествуващи, като героите на Спилбърг, ме заляха с тонове злобна антиамериканска пропаганда, която идваше именно от любимците на Спилбърг!  Днес гледах филма и някак нереално се пренесох десетки години назад сред сивата, грозна комунистическа София, обградена и вряща в котела на тъпата комунистическа пропаганда. Това – с любезното съдействие на Спилбърг, Стрийп и Ханкс.  Около 60 % от филма се занимава с ругатни против Айзенхауер, Кенеди, Джонсън, Макнамара, и Никсън, като на последния са отделени най-много ругателства – явно него най-нехаресват авторите. Останалите 40% се посветени на сърцераздирателните житейско-героични истории на Греъм /Стрийп/, която тук е може би в най-лигавата си роля, на себеотрицанието, героизма и всички други добри „изми”, за които се сещате, на Брадли /Ханкс/. Ханкс тук е нарцис, дълбоко влюбен в себе си, и е може би в най-суетната си роля.  Сред безбройните остри критики към четири американски президенти Спилбърг, разбира се дума не казва за най-важното:   Ако беше честен, Спилбърг щеше да каже: войната във Виетнам, /несъмнено огромна травма и досега за Америка, загинаха десетки хиляди, осакатени бяха стотици хиляди!/, беше неразделна част от Студената война. Т.е. всичко, което правеше Америка във Виетнам беше в отговор на съветската експанзия в Югоизточна Азия, и действията на Джонсън и Никсън бяха оправдани, поради простата причина, че не можеха да оставят Кремъл да прави, каквото иска – нагло и безнаказано. Кремъл разбира САМО от сила. Войната на Америка в Югоизточна Азия не беше нищо друго, освен  там. Никсън и Кисинджър успяха да постигнат несигурен мир през януари 1973, но през април 1975 комунистите нарушиха споразумението, насилствено обединиха двете части на Виетнам, избиха около 1 млн. от враговете си и изпратиха в изгнание още толкова виетнамци. /The Boat People/. Американската армия се изтегли през април 1975, под колосалния натиск на амер. левица и съветския блок, и именно в резултат на това в Камбоджа победоносно влязоха червените кхмери, начело с Пол Пот и Йенг Сари, които избиха милиони невинни хора.  Нищо подобно няма да видите във филма на Спилбърг.  Вместо това в кривото левичарско огледало на Спилбърг, Ханкс и Стрийп, предателството се вижда като героизъм, суетата, като безсилна, нежна слабост, лицемерието е почтеност, а левичарството – висша форма на духа и справедливостта.", "date": "2018.03.30", "title": "Новият филм на Спилбърг - кривото левичарско огледало"}
{"url": "http://www.faktor.bg/bg/articles/novini/svyat/turskiyat-premier-iska-aresti-na-gyulenisti-v-bosna-i-kosovo", "text": "Повече твърди действия срещу последователите на движението на Фетхуллах Гюлен в Босна и Херцеговина поиска турският премиер Бинали Йълдъръм.  Анкара иска от Сараево да продължи мерките срещу гюленистите, за да се прекъсне тяхното влияние в образователната система и бизнеса. \"Босненското правителство реагира бързо на опасността от терористичната организация ФЕТО, като зае твърда позиция срещу организаторите на опита за преврат в Турция. Но последователите на ФЕТО продължават да развиват своята дейност, те са пуснали пипалата си в 160 държави по света, включително и в Босна. Надявам се властите да им се противопоставят решително\", заяви той по време на посещението си в Сараево. След неуспешния опит за военен преврат Турция оказа сериозен натиск върху своите съюзници да затворят всички организации от мрежата на ислямския проповедник, който живее в изгнание в САЩ.  Босна и Херцеговина не предприе конкретни стъпки срещу училищата, за които се смята, че са финансирани от мрежата на Гюлен, но някои турски учители напуснаха страната под политически натиск.  Междувременно в Косово бяха арестуваха шестима турски граждани, свързани с училища, финансирани от Фетхуллах Гюлен. Веднага след това те са били депортирани в Турция.  Операцията е била съвместна с турската разузнавателна агенция МИТ и косовските тайни служби.", "date": "2018.03.30", "title": "Турският премиер иска арести на гюленисти в Босна и Косово"}
{"url": "http://www.faktor.bg/bg/articles/novini/balgariya/prokuraturata-povdigna-dve-obvineniya-sreshtu-rumen-ovcharov-umishlena-bezstopanstvenost-i-za-dlazhnostno-prestaplenie", "text": "Софийска градска прокуратура е внесла в Специализирания наказателен съд обвинителен акт срещу Румен Овчаров за умишлена безстопанственост и за длъжностно престъпление, съобщиха от пресслужбата на прокуратурата.  Румен Овчаров е обвинен за това, че в периода от 09.06.2006 год. до 18.07.2007 год. в гр.София, в качеството си на министър на икономиката и енергетиката на Република България, орган упражняващ правата на държавата в еднолично търговско дружество със 100 % държавно участие „Мини Бобов дол\" ЕАД гр.Бобов дол, въпреки задълженията си, умишлено не е упражнил достатъчно контрол, в резултат на което са последвали значителни щети за „Мини Бобов дол\" в общ размер 8 940 231,47 лева, като престъплението е в особено големи размери и представлява особено тежък случай.  Второто обвинение спрямо Овчаров е затова,че  в периода от 31.05.2006 г до 26.02.2007 година в гр.София, в качеството си на министър на икономиката и енергетиката на Република България, орган упражняващ правата на държавата в еднолично търговско дружество със 100 % държавно участие „Мини Бобов дол\" ЕАД гр.Бобов дол, при условията на продължавано престъпление, е превишил властта си и е нарушил служебните си задължения, с цел да набави за частно дружество облага, изразяваща се в осигуряване на възможност за добив на подземни богатства, изключителна държавна собственост, и от това са настъпили немаловажни вредни последици за „Мини Бобов дол“ ЕАД и Българската държава, като случаят е особено тежък.  С обвинителния акт се инкриминират действията на Румен Овчаров във връзка с упражняване правата на държавата във въгледобивното предприятие „Мини Бобов дол\" ЕАД гр.Бобов дол.  В качеството му на министър на икономиката и енергетиката Румен Овчаров бил запознат с влошените финансови показатели на дружеството, поради което извършил смяна на Съвета на директорите. Новоизбраният съвет на директорите предложил три оздравителни плана за дружеството, но и трите били отхвърлени без мотиви от страна на министъра. През пролетта на 2006г. към дейността на дружеството проявили инвеститорски интерес две частни компании.  Въпреки изискването за провеждане на търг при наличие на повече от един кандидат, Румен Овчаров дал разрешение на „Мини Бобов дол“ ЕАД да отдаде възмездно под наем за срок от 5 години на „Ораново“ ЕООД активи, собственост на „Мини Бобов дол“ ЕАД,  при условията на пряко договаряне.    Извършените две финансови проверки от работни групи към министерство на икономиката и енергетиката констатирали, че вследствие на сключения договор за наем не били постигнати заложените цели и не било постигнато финансово оздравяване на „Мини Бобов дол“ ЕАД. Дружеството продължавало да работи на загуба и да трупа задължения, тъй като наемната цена дори не покривала амортизационните разходи. Въпреки че бил запознат с тези констатации, Румен Овчаров умишлено не предприел действия за тяхното отстраняване. През този период Овчаров нарушил служебните си задължения като допуснал да се извършва добив на подземни богатства, изключителна държавна собственост, без проведена процедура за предоставяне на концесия от дружеството наемател, и от това са настъпили немаловажни вредни последици за „Мини Бобов дол“ ЕАД и Българската държава.  Спрямо Румен Овчаров е взета мярка за неотклонение „подписка“. Ако бъде признат за виновен той може да получи наказание за престъплението лишаване от свобода от една до десет години както и лишаване от право да се заема определена държавна или обществена длъжност и да се упражнява определена професия или дейност.", "date": "2018.03.30", "title": "Прокуратурата повдигна две обвинения срещу Румен Овчаров - за умишлена безстопанственост и за длъжностно престъпление"}
{"url": "http://www.faktor.bg/bg/articles/novini/balgariya/ninova-pozdravi-borisov-za-reshenieto-da-ne-ekspulsirame-ruski-diplomati", "text": "\"Поздравявам г-н Борисов за решението да се изчакат доказателствата, фактите и да не се експулсират руски дипломати, както и да не се отзовават наши\", заяви лидерът на БСП Корнелия Нинова пред журналисти в Народното събрание. \"Имаме нужда от истина, от доказателства. Имаме нужда, както той казва от запазване на канала за диалог не само между нас и Русия, между Европа и Русия. Надяваме се като председател на Съвета на ЕС, България да поеме това посредничество и да бъде мост между Европа и Русия в името на мира и спокойствието на всички народи в Европа\", допълни Нинова.", "date": "2018.03.30", "title": "Нинова поздрави Борисов за решението да не експулсираме руски дипломати"}
{"url": "http://www.faktor.bg/bg/articles/novini/balgariya/karakachanov-teoretichnite-shansove-otlomki-ot-kitayskata-kosmicheska-stantsiya-da-padnat-nad-balgariya-sa-0-01", "text": "\"Няма реална опасност, не трябва да се изпада в излишна паника\", каза министърът на отбраната Красимир Каракачанов във връзка с прелитащата над България китайската космическа станция: „Всички необходими мерки са взети от нашите химически модули. На всеки 89 минути китайската космическа станция прелита над територията на България в продължителност 15-20 секунди. Теоретичните шансове отломки от нея при разпадането ѝ да паднат над територията на България са 0,01%. … Ако това се случи над територията на България, никакви отломки не трябва да се докосват. Това е приоритет на специализираните химически модули, които трябва да ги обработят“.  Припомняме, че станцията “Тянгун 1” изгуби наземния контрол преди две години и в момента обикаля около Земята", "date": "2018.03.30", "title": "Каракачанов: Теоретичните шансове отломки от китайската космическа станция да паднат над България са 0,01%"}
{"url": "http://www.faktor.bg/bg/articles/gratskite-vlastite-obyaviha-bedstveno-polozhenie-zaradi-pokachvaneto-na-maritsa-i-arda", "text": "Под заплахата от наводнения гръцките властите обявиха бедствено положение в цялата област Еврос - от Александруполис до Орестиада.  Фермерите и техниката са изтеглени от районите до реките Марица и Арда. Власти имат готовност и за евакуиране на жители, ако водата стигне опасно близо до населени места. Извършва се контролирано изпускане на водната маса, което доведе до наводнения на 45 хиляди декара обработваема земя. На няколко места се скъсаха бентове от силния натиск на водата, предаде БНР. Всички екипи на Гражданска защита са в помощ на жителите на областта. В сила е пълна забрана за доближаване на хора и автомобили до коритото на реките. Има  готовност за евакуация на жителите на селата в близост до двете реки. Позовавайки се на българската страна, от областната управа на Еврос съобщават, че се очаква ново покачване на нивото от изпускане на води от язовир \"Ивайловград\". Прекъснато беше движението по няколко шосета поради огромен риск от наводняване на трасето. Очаква се днес да бъде спряно и движението по железопътната линия.", "date": "2018.03.30", "title": "Гръцките властите обявиха бедствено положение заради покачването на Марица и Арда"}
{"url": "http://www.faktor.bg/bg/articles/novini/svyat/parvan-simeonov-na-borisov-mu-e-po-lesno-da-menazhira-edni-nasipni-patrioti", "text": "Случаят „Скрипал“ е най-лошото, което можеше да се случи на Българското европредседателство, каза в интервю за предаването „Преди всички“ на БНР политологът Първан Симеонов. Той очаква българското правителство да продължи с балансираната политика по този случай:  „От нас се очаква да сме по-западни от Запада. А пък ние не можем да си го позволим съвсем, защото Русия има специфично място в българската народопсихология. …Последните години и във вътрешната, и във външната политика България практикува успешно такъв стил на два гласа. Това безспорно е дефект. В последните няколко месеца и години може би България се опитва да превърне това в ефект. В случая „Скрипал“ служебното лице, професионалният отговорник, външният министър Екатерина Захариева изрази солидарност, т.е. действа по устав. Политическото лице обаче, така да се каже втората камара на външната ни политика, „по-външният министър“ Бойко Борисов каза – „Нека да балансираме\". Предполагам, че това ще се опитат да продължат – такава една двойнствена по-мека позиция“.  „Тази игра на два гласа между тях нито е нещо ново за ГЕРБ, нито е нещо опасно за тях. Напротив – това им позволява да оцеляват. Това не ги разбива. Това, че могат да си позволят да кажат две неща едновременно, то това е ГЕРБ всъщност. Ако не можеха да кажат две неща едновременно, те отдавна да са пропаднали в българската политическа история. На практика Борисов се опитва да направи следното – в тази битка Запад – Изток, той постепенно се опитва да превърне България от западна страна в центристка страна и да си извоюва правото да държи отворените канали за комуникация към югоизток, североизток. Опитва се да превърне нашето кръстопътно положение в аполитически капитал. Това е доста опасна игра. В момента нюансите се загубиха. Отдавна не бях виждал толкова консолидирана западна позиция\".  „Сега и Борисов, и Радев като тоналност са абсолютно еднакви – те са балансьори. Въпреки че във вътрешен план се карат, във външен план те звучат еднакво“, твърди той.  Във вътрешнополитически план Симеонов смята, че коалицията е стабилна:  „Колкото по-крехка е коалицията на „Обединени патриоти\", толкова по-здрава е голямата коалиция. На Борисов му е по-лесно да менажира едни \"насипни патриоти\", отколкото да има срещу себе си монолитна позиция\".  Първан Симеонов отбеляза още, че напрежението расте в глобален аспект: „Струва ми се, че никога глобален унищожителен конфликт не е бил толкова близо. Вярвам, че заради глобалната икономическа свързаност, заради огромния залог, че Западът и Изтокът ще намерят пътища за деескалация\".", "date": "2018.03.30", "title": "Първан Симеонов: На Борисов му е по-лесно да менажира едни насипни патриоти"}
{"url": "http://www.faktor.bg/bg/articles/novini/svyat/buzzfeed-bivshiyat-shef-na-gazprom-mediya-e-ubit-ot-naemnitsi-na-blizak-do-putin-oligarh", "text": "Бившият шеф на \"Газпром медия\" и основател на руския пропаганден канал RT Михаил Лесин е убит от наемници, наети от близък до Путин олигарх. Това са заключенията в доклад на Кристофър Стийл, бившият британски разузнавач и автор на досието за Доналд Тръмп, което разобличи връзките му с Москва. Информаията е получена от четири, независими един от друг източника, съобщава BuzzFeed.  ФБР разполага със секретен доклад, в който се прави извод, че бившият \"цар на путинските медии\" Михаил Лесин е пребит до смърт в хотелската му стая във Вашингтон. BuzzFeed припомня, че официалното заключение на американската полиция е, че Лесин е починал в следствие на \"нещастен случай\". Лесин бешесъветник на Владимир Путин по време на първия му президентски мандат и министър на информацията на Русия. По-късно той основа телевизия RT, оглавяваше и държавната медиина империя \"Газпром медия\". Обезобразеното тяло на Михаил Лесин беше открито в апартамента му в хотел Dupont Circle сутринта на 5 ноември 2015 година. По тялото, шията и главата са намерени множество следи от удари с тъп предмет. След разследване, продължило почти година, федералният прокурор обяви, че Лесин е починал сам в хотела си от „травми получени при няколко падания след прекомерна употреба на алкохол“.   Faktor. bg публикува разследването на  , за убийството на Лесин, който трябваше да даде показания пред американското Министерство на правосъдието за финанирането и дейността на кремълската пропагандна телевизия RT, която излъчва и в САЩ.", "date": "2018.03.30", "title": "BuzzFeed: Бившият шеф на \"Газпром медия\" е убит от наемници на близък до Путин олигарх"}
{"url": "http://www.faktor.bg/bg/articles/novini/balgariya/yotova-iska-balgariya-da-e-balansyor-mezhdu-rusiya-i-zapada", "text": "\"Не смятам, че случаят \"Скрипал\" трябва да се използва за късане на дипломатически отношения. Когато затръшваме врати, трябва да знаем после как ще ги отворим. Случаят \"Скрипал\" не е прецедент, но може би за първи път при подобен случай така масово светът се раздели на две групи и имаме шанс да бъдем балансьор между двата лагера\", заяви пред БНТ вицепрезидентът Илияна Йотова по повод днешното заседание на Съвета по сигурността към Министерски съвет, на което трябва да бъде обсъдено каква да е българската реакция.  \"В момента България има уникален шанс да запази възможността за посредническа роля, за да видим как ще се развият събитията. Мисля, че балансиращата роля, която в момента имаме е възможно най-добрата и се надявам тя да бъде препотвърдена на Съвета по сигурността днес. Много се надявам, че днес при министър-председателя ситуацията ще бъде огледана от възможно най-много ъгли, за да се вземе възможно най-правилното решение\", заяви Йотова.  По думите й скандалът с изказването на руския патриарх Кирил у нас се е отразил негативно на българо-руските отношения.  \"Но мисля, че с излизането на стенограмата от разговорите между президента Радев и руския патриарх много от митовете отпаднаха. Изключително важно е, че се видя позицията на българския държавен глава – отстояване на българските интереси, дипломатично, хладнокръвно и твърдо. В записа се чува как, срещнал твърдата позиция на българския президент, патриарх Кирил сменя тона, иска да смени темата\", посочи вицепрезидентът.  \"С Русия имаме исторически корени, което ни дава огромно психологическо предимство в Трябва да запазим тази роля – имаме нужда диалогът с Русия да се развива, заяви Йотова. България не трябва да се държи като свенливото дете в Европа и да чака да чуе какво ще кажат по-големите от нея. Ние трябва да казваме ясно нашата позиция и да я защитаваме\", подчерта вицепрезидентът.  Тя съобщи, че се водят преговори по дипломатически канали за посещение на Владимир Путин през тази година у нас.", "date": "2018.03.30", "title": "Йотова иска България да е балансьор между Русия и Запада"}
{"url": "http://www.faktor.bg/bg/articles/tramp-skoro-shte-izlezem-ot-siriya-mnogo-skoro", "text": "Президентът на САЩ Доналд Тръмп заяви, че американските войници ще се изтеглят от Сирия „много скоро“ и се оплака, че Вашингтон е хвърлил на вятъра $7 трилиона в хода на войните в Близкия Изток, предава AFP, цитирана от \"Фокус\". В изказване пред индустриалните работници в щата Охайо, Тръмп посочи, че САЩ са много близо до освобождаването на цялата територия, някога контролирана от терористичната групировка „Ислямска държава“. „Скоро ще излезем от Сирия, много скоро. Нека сега други се заемат с нея“, обеща той, предизвиквайки бурни аплодисменти. Американският държавен глава не поясни кои са другите, които ще се грижат за Сирия след изтеглянето на САЩ. „Много скоро – много скоро излизаме. Ще освободим 100% от халифата, както го наричат“, увери той. „Но ще излезем от там наистина скоро. Ще се върнем обратно в нашата страна, на която принадлежим, където искаме да бъдем“, обеща Тръмп. Малко по-късно на брифинг, говорителят на Държавния департамент Хедър Науърт заяви, че не е запозната с решението САЩ да се изтеглят от Сирия. AFP припомня, че в близкоизточната страна има поне 2000 американски военнослужещи, които работят с местните армии за разгромяването на „Ислямска държава“, докато същевременно се опитват да стоят на страна от по-широкия контекст на сирийската гражданска война. Това изказване на Тръмп, твърди френската агенция, е в противоречие с обявената през януари от бившия държавен секретар на САЩ Рекс Тилърсън стратегия на Вашингтон за сирийската война. Тогава той предупреди, в хода на реч в университета Станфорд, че „пълното изтегляне на американските военнослужещи ще позволи възстановяването на режима на Асад и продължаване на бруталното му отношения срещу собствения му народ. „Изхарчихме $7 трилиона в Близкия Изток. И знаете ли какво получихме насреща? Нищо“, обяви Тръмп, като обеща, че в бъдеще САЩ ще се съсредоточат върху инвестиции в домашната инфраструктура.", "date": "2018.03.30", "title": "Тръмп: Скоро ще излезем от Сирия, много скоро"}
{"url": "http://www.faktor.bg/bg/articles/novini/svyat/beliyat-dom-ekspulsiraneto-na-amerikanski-diplomati-ot-rusiya-vloshava-dvustrannite-otnosheniya", "text": "Експулсирането на 60 американски дипломати от Русия вчера не е неочаквано и САЩ ще се справят с това, заяви Белият дом, цитиран от ДПА. Решението обаче влошава допълнително отношенията между двете страни, отбеляза Белият дом в изявление. Изгонването на необявени сътрудници на руското разузнаване от САЩ и над 24 партньорски страни и съюзници в НАТО по-рано тази седмица беше адекватен отговор на руското нападение на британска територия, се казва в комюникето.", "date": "2018.03.30", "title": "Белият дом: Експулсирането на американски дипломати от Русия влошава двустранните отношения"}
{"url": "http://www.faktor.bg/bg/articles/novini/balgariya/b-petkov-sled-2017-godina-pensionnata-sistema-e-v-risk", "text": "\"Увеличаването на пенсионната възраст и увеличаването на вноските са стабилизирали системата най-късно до 2037 г., когато при продължаващо застаряване и намаляване на трудещите се ще започне влошаване в баланса й и ще трябва да се вземат нови мерки\", прогнозира пред бТВ социалният министър Бисер Петков. Той отбеляза, че и в настоящия момент бюджетът се налага да подпомага Държавното обществено осигуряване с 4,2 млн. лв., а субсидията вероятно ще се налага да расте.  Той цитира данни на НСИ, според които натрупаните пенсионни права само за 2015 г. са 150 млрд. лв., от които едва 9 са обезпечени в активи в т.нар трети стълб. За останалите ще се разчита на бъдещите работещи.  Петков го определи като \"скрит дълг\" на държавата. \"Това не са малко пари – 150% от БВП и 16-17 пъти сегашните разходи за пенсии\", коментира Петков. По отношение на добавките за пенсионерите, той посочи, че за Великден по 40 лв. ще получат 1 227 000 души с пенсии под линията на бедността за 2018 г. – 321 лв. Бисер Петков обясни и промените, които ще засегнат новите пенсионери. Техният доход от преди 1997 г. няма да се взема под внимание при изчисляването на пенсиите им. За периода до наши дни има данни в Регистъра на осигурените лица и така няма да се наложи да се издирват документи – включително и от отдавна несъществуващи фирми. Така и таванът на пенсиите отпада, тъй като в края на 90-те е въведен максимален осигурителен доход като естествен регулатор на размера на пенсиите. За старите пенсии таванът ще бъде вдигнат на 40% от максималния осигурителен доход. Бисер Петков призна, че вероятно има хора, които изчакват с пенсионирането си именно заради новите правила.", "date": "2018.03.30", "title": "Б. Петков: След 2017 година пенсионната система е в риск"}
{"url": "http://www.faktor.bg/bg/articles/novini/balgariya/dosieto-na-prof-yuliya-krasteva-veche-e-publichno", "text": "Комисията по досиетата, публикува тази сутрин едно от най-шокиращите си и скандални разкрития – работното досие на философът и лингвист проф. Юлия Кръстева. Преди дни тя бе обявена като агент на комунистическата Държавна сигурност. Живеещата от години във Франция българка е донасяла на Първо главно управление под псевдоним „Сабина”. Пред АФП Кръстев опроверга веднага разсекретената информация и обяви твърденията като „смешни” и „неверни”. Председателят на Комисията по досиетата Евтим Костадинов е категоричен: „Става дума за една продължителност в контактите със съответните служби или оперативен работник, което дава основание да се направят няколко извода в различни посоки. Първият извод е, че ако е искала да прекрати, е можела в първите две-три години, след като е установила своето пребиваване във Франция, да намери начин да преустанови контакта“. Faktor.bg публикува вчера първите доноси на Кръстева, но днес читателите имат възможност да разгледат цялото и работно досие:  ,  ,   ф1.а.е. 2683; ; картони и", "date": "2018.03.30", "title": "Досието на проф. Юлия Кръстева вече е публично"}
{"url": "http://www.faktor.bg/bg/articles/novini/svyat/vtora-sreshta-za-edna-sedmitsa-za-imeto-na-makedoniya", "text": "Министрите на външните работи на Република Македония и на Гърция Никола Димитров и Никос Кодзиас имаха работна вечеря във Виена. Срещата се състоя часове преди преговорите в петък с международния посредник в спора за името Матю Нимиц.  Това е втора среща между дипломатите на двете страни за последните 7 дни. Миналата седмица Кодзиас бе в Скопие където проведе важни разговори с колегата си Димитров, премиера Зоран Заев, опозиционни лидери и албанските партии.  След срещата си в Скопие Димитров и Кодзиас съобщиха, че и двете страни имат желание да решат спора за името. Те съгласуваха позициите си и заявиха, че са постигнали известен напредък, но основният спор за взаимно приемливо име остана.  Посредникът на ООН Матю Нимиц ще формулира писмен доклад за Съвета за сигурност, в който ще се съдържа онова, което страните вече са съгласували и за което ще се споразумеят в негово присъствие.  Гърция настоява за промяна на името на съседната република, за да не я бъркат с гръцката област Македония, и смята че Скопие води политика на иредентизъм, т.е. опит за анексиране на чужди територии към предполагаемо еднонационалната държава.  Макар и страната да е призната с конституционното си име „Република Македония“ от 142 държави , заради позицията на Гърция, в международните организации тя членува под името „Бивша югославска република Македония“  Спорът между двете страни, който продължава почти 30 години, затруднява приемането на страната в НАТО и ЕС.", "date": "2018.03.30", "title": "Втора среща за една седмица за името на Македония"}
{"url": "http://www.faktor.bg/bg/articles/novini/balgariya/zapochna-zasedanieto-na-saveta-po-sigurnostta-pravitelstvoto-reshava-shte-goni-li-ruski-diplomati", "text": "Започна заседанието на Съвета по сигурността към Министерския съвет, на който ще се обсъжда случая \"Скрипал\". Посланикът ни в Русия Бойко Коцев вече пристигна в МС за изслушване.  Преди да влезе в сградата на МС обаче Коцев отказа да коментира случая. Той беше извикан за консултации по повод решението как България да реагира на обвинението, че Русия е извършила химическа атака на територията на Великобритания отравяйки с бойно отровно вещество бившия руски шпионен сергей Скрипал и дъщеря му Юлия. 18 страни изгониха руски дипломати, за които има информация, че са свързани с разузнаването. Българският премиер Бойко Борисов заяви, че България ще предприеме действия след като получи доказателства за руска намеса.", "date": "2018.03.30", "title": "Започна заседанието на Съвета по сигурността, правителството решава ще гони ли руски дипломати"}
{"url": "http://www.faktor.bg/bg/articles/novini/balgariya/ts-tsvetanov-rumen-radev-opredeleno-obsluzhva-chuzhdi-interesi-no-ne-i-da-zashtitava-natsionalnite-interesi", "text": "\"Г-жо Нинова, насочихте партията си към антиевропейска политика, да подкрепяте и да толерирате нарушаването на международното право. За пореден път слушаме едно, а действията са съвсем различни. Не чухме да споменете за нещо, че Русия наруши международното право спрямо Крим\", заяви председателят на ПГ ГЕРБ Цветан Цветанов на Корнелия Нинова, след като тя прочете скандална декларация за случая \"Скрипал\".  \"Румен Радев определено обслужва чужди интереси, но не и да защитава националните интереси. Знаем много добре през 2016 година как си издигнахте кандидата за президент. Да ви говори нещо срещата с Решетников, спомняте ли си я. Какви бяха позициите на вашите народни представители след изборите в Русия? Имаше непристойно поведение от ваш народен представител, с обидни квалификации към държави от ЕС и САЩ. ГЕРБ и правителството винаги сме отстоявали принципната позиция за спазване на международното право. Къде сте вие в тази посока? Призовавате за отмяна на санкциите, с което подкрепяте политиката на Русия спрямо Крим\", попита Цветанов. \"Ние сме за позиция, която да съответства на евроатлантическата ориентация на страната ни. Солидарността е изключително важна\", заяви той. \"Когато излизате и говорите от трибуната, не мога да разбера кога сте искрени. Водите целенасочено страната ни към излизане от ЕС и насочването й в друга посока. Не вярваме на лицемерието, когато показвате постоянно\", заяви Цветанов. \"Борисов се отнася с голяма отговорност и загриженост, защото това, което правят днес е да имаме конституционен съвет за държавна сигурност. Ние трябва да вземем стратегическото си решение -  дали ще бъдем в НАТО или ЕС\", коментира Цветанов и допълни, че от известно време наблюдава различно поведение в БСП.   \"Ако това ще бъде новото поведение на БСП, ние ще ви подкрепим. Имахме призив от Борисов и всички депутати от парламентарното мнозинство да бъдем единни\", заключи председателят на ПГ ГЕРБ.  В момента се провежда извънреден председателски съвет в НС за изработване на позиция по случая \"Скрипал\".", "date": "2018.03.30", "title": "Ц. Цветанов: Румен Радев определено обслужва чужди интереси, но не защитава националните интереси"}
{"url": "http://www.faktor.bg/bg/articles/b-borisov-kam-tozi-moment-ne-schitame-che-tryabva-da-izgonvame-ruski-diplomati-ili-tehnicheski-litsa", "text": "\"Като председателстващи Европейския съвет смятам, че трябва да запазим каналите за комуникации с Русия. На срещата на високо равнище гласувах и подкрепих Великобритания ЕС да извика посланика си от Русия\", заяви на пресконференция след заседаниято на Съвета по сигурността към МС, на което беше обсъждано какви действия да предприема България по повод искането да бъдат екстрадирани руски дипломати, свързани с разузнаването, след отравянето на Сергей Скрипал. \"От месеци наред предупреждавам, че тази ескалацията на напрежението ще продължи. Виждате какво се случва в Косово, в разговорите на президента Путин и президента Вучич се говори за действия отпреди 20 години\", каза премиерът визирайки действията на Русия по време на войната в косово през 1999 година. \"Действията на Турция в Африн, конфликта им с Гърция и Кипър, тлеещия конфликт в Украйна са все събития в нашия регион и ние не можем да си позволим да ги пренебрегваме\", заяви Борисов. \"Затова, решихме да се ограничим в пълната подкрепа на Великобритания, което направихме на Европейския съвет. Чакаме повече доказателства, ако има такива. Към този момент не считаме, че трябва да изгонваме дипломати или технически лица от руското посолство\", категоричен беше премиерът. \"Имаме пълна подкрепа за Великобритания, но и ясно решение, че господин Гоцев на 8 април ще се завърне в Русия, тъй като организираме изложба на Светлин Русев\", каза още той.", "date": "2018.03.30", "title": "Б. Борисов: Към този момент не считаме, че трябва да изгоним руски дипломати или технически лица"}
{"url": "http://www.faktor.bg/bg/articles/novini/balgariya/iliyan-vasilev-prezidentat-se-sriva-barzo-kato-avtoritet-povedenieto-mu-e-groteska", "text": "Първо, лъжата на президента, че не се води стенограма лъсна. Не мога да повярвам, че този човек се срива като авторитет толкова бързо. Така анализаторът и бивш български посланик в Москва Илиян Василев, коментира разпространените вчера от църковен служител непълни записи от срещата между Румен Радев и руския патриарх Кирил, която се проведе на 4 март(виж  , б.р.). Второ, оправдателния му тон след агресията на патриарх Кирил е унижение за българската държава и нейния глава. Нека да Ви въведа малко в протокола - по принцип, приема при българския държавен глава на главата на РПЦ е от т.н. визите на вежливост. Държавният глава като йерархия е много над църковния, и като правило патриарх Кирил не трябва да говори с политически оценки, още повече критики към приемащата страна. Той е духовен глава на друга църква и трябва да говори за християнски ценности, обединение и т.н. В по-голяма част от критиките му има негови оценки за потенциално неуважение към империята Русия. Опитва назидание - което в случая иска да предаде на народа през Радев. Това държание е откровено извън приемливото и е задължение на българския държавен глава да пресече подобна лекция и тон, а не да се оправдава. Как става това - ами много просто. С твърди отговори и прекъсване на темата. Ако Кирил пак тръгне да повтаря критиките има начини да скъси срещата. Тази стенограма вероятно има за цел да оневини Радев, но постига обратен ефект. Със сигурност мога да предположа, че щом се появява в сегашния момент, с явната цел да внуши на читателя, че Русия е гневна, то появата и по инициатива на Светия Синод е повече от гротеска, казва още Василев.", "date": "2018.03.30", "title": "Илиян Василев: Президентът се срива бързо като авторитет, поведението му е гротеска"}
{"url": "http://www.faktor.bg/bg/articles/novini/balgariya/borisov-sabira-saveta-po-sigurnostta-zaradi-sluchaya-skripal", "text": "Съвет по сигурността към Министерския съвет ще се проведе днес.  На заседанието ще бъде обсъден случаят с отровения бивш руски шпионин в Лондон Сергей Скрипал и ще бъде изслушан посланикът на страната ни в Руската федерация Бойко Коцев.Той бе повикан в София за консултации.  Съветът по сигурността се ръководи от министър-председателя, а в състава му са включени членове на правителството, ръководителите на специалните служби и представител на Президента на Република България.  Атаката срещу Сергей Скрипал и неговата дъщеря предизвика международен скандал и дипломатическа криза. 20 държави, 18 от които от Европей ския съюз, експулсираха руски дипломати.", "date": "2018.03.30", "title": "Борисов събира Съвета по сигурността заради случая \"Скрипал\""}
{"url": "http://www.faktor.bg/bg/articles/novini/balgariya/stefan-vodenicharov-golemiyat-problem-na-balgariya-e-bednostta", "text": "\"В нашето общество има много проблеми - демография, здравеопазване, образование. Всички промени в тези области ще се виждат след 15-20 г. Ето защо трябва да имаме национални програми, които да не се променят с всички следващи управляващи\", коментира пред БНТ акад. Стефан Воденичаров. Екип от БАН е разработил \"Възгледи за национални цели за устойчиво развитие на България\", където са обсъдени всички социални проблеми, пред които сме изправени. \"Големият проблем на България е бедността, а ние сме бедни, защото не произвеждаме нищо. Трябва да се възстанови нормалният стопански живот\", заяви Воденичаров. По думите му доходите се повишават, но това се случва на нищожна основа спрямо европейската.", "date": "2018.03.30", "title": "Стефан Воденичаров: Големият проблем на България е бедността"}
{"url": "http://www.faktor.bg/bg/articles/sedem-chasa-gorya-blok-v-studentski-grad", "text": "До късно снощи горя жилищният блок в \"Студентски град\" в София, който се запали снощи. 50 пожарникари, четири водоноски и две стълби бяха хвърлени  в гасенето на пожара. Борбата с огънят продължи повече от седем часа. Заради пламъците се стигна до евакуация и на съседни сгради, а районът беше отцепен.", "date": "2018.03.30", "title": "Седем часа горя блок в Студентски град"}
{"url": "http://www.faktor.bg/bg/articles/novini/svyat/kosmicheskata-stantsiya-tyangun-1-koyato-mozhe-da-udari-balgariya-se-ochakva-da-se-vzrivi-do-50-chasa", "text": "Китайската космическа станция \"Тянгун-1\", която може да удари България, се очаква да се взриви до 50 часа, пише  \"Дейли мейл\".  Експертите твърдят, че в нея има силно токсични вещества, сред които химизин. Някои от предполагаемите райони, в които се очаква да падне са Ню Йорк, Барселона, Пекин, Чикаго, Истанбул, Рим и Торонто. Когато станцията навлезе в атмосферата, може да предизвика огнен дъжд. По-рано стана ясно, че под въпрос е и зоната, в която ще паднат отломките. Засега е ясно, че в Северното полукълбо това може да се случи около 42 паралел. На тази географска ширина в Европа са Испания, Франция, Италия, Черна гора, Албания, Сърбия, Македония и България.  Станцията “Тянгун 1” е необитаема от 2013 г. насам, а през 2016-а наземният контрол загуби изцяло връзка с апарата. Известният като “Небесният дворец” космически кораб е дълъг 12 м и тежи 8,5 тона. В момента обикаля около Земята на височина около 250 км.", "date": "2018.03.30", "title": "Космическата станция \"Тянгун-1\", която може да удари България, се очаква да се взриви до 50 часа"}
{"url": "http://www.faktor.bg/bg/articles/novini/balgariya/ban-kam-2040-g-balgariya-shte-e-pod-6-mln-dushi", "text": "20% за 22 г. – с толкова е много вероятно да се стопи населението на България според анализ на Центъра за изследване на населението на БАН. Така от 7 057 606 през 2040 г. ще станем 5 933 535 т.е. на равнището от края на 20-те години на XX век. Елица Димитрова от центъра обясни пред бТВ, че в резултат на ниската раждаемост, високата смъртност и продължаващата миграция много сериозно ще се промени и възрастовата структура на населението. Към момента все още раждаемостта у нас е по-ранна от тази на Запад, но след 22 г. българката ще ражда средно на 30,7 г. т.е.на същата възраст като италианката, испанката, германката и т.н. Ще спадне чувствително и броят на живородените деца – от 64 414 на 51 230. Така с 1% - от 14,2% на 13,2% ще спадне броят на децата до 14 г. Тези в трудово активна възраст (15-64 г.) спада от 64,7% на 58,9%.  \"Това е доста сериозен спад, става дума за един неголям период от време\", отбеляза Димитрова.  В същото време тези над 65 г. ще са повече – не 21,1%, както в момента, а 28% т.е. почти всеки трети. Най-положителният резултат в базирания на данни от Евростат и Фонда на населението анализ според Димитрова е, че българите на над 80-годишна възраст ще са двойно повече – не 4,8%, а 8,6%. Това е свързано с по-високата очаквана продължителност на живота – 77,4 г. за мъжете и 83 г. за жените. Любопитното е, че тези прогнозни стойности за 2040 г. отговарят на сегашните в Западна Европа.", "date": "2018.03.30", "title": "БАН: Към 2040 г. България ще е под 6 млн. души"}
{"url": "http://www.faktor.bg/bg/articles/novini/svyat/atentator-samoubiets-se-vzrivi-v-libiya", "text": "Най-малко осем души, включително цивилни, загинаха, а още осем бяха ранени снощи при самоубийствен атентат в Източна Либия, предаде Франс прес.  Атентатор-самоубиец взриви колата си при заграждение, издигнато от силите, верни на маршал Халифа Хафтар на източния вход към град Адждабия, намиращ се на 840 км източно от Триполи.  Петима души починаха след приемането им в болница малко след атентата, а трима от приетите 11 ранени, починаха по-късно от раните си, каза източник от градската болница.  За момента никой не е поел отговорност за атентата.  Това е втора подобна атака в района за по-малко от месец. При предишния самоубийствен атентат, извършен на 9 март на 60 км южно от Адждабия, бяха ранени трима души. Отговорност за него пое групировката \"Ислямска държава\".  На 21 февруари трима души от силите на маршал Хафтар загинаха при атентат в района на Уадан, за който пое отговорност джихадистката групировка.", "date": "2018.03.30", "title": "Атентатор-самоубиец се взриви в Либия"}
{"url": "http://www.faktor.bg/bg/articles/novini/balgariya/ivaylo-kalfin-s-privikvaneto-na-poslanika-premierat-pripozna-vinata-na-moskva", "text": "\"С привикването на посланика ни от Mосква на практика България, премиерът припозна вината на Русия за случая \"Скрипал\", коментира пред бТВ бившият външен министър Ивайло Калфин. \"Привикването на посланика ни е по-слаб ход, отколкото експулсирането на чужди дипломати, но не е слаб дипломатически ход – има много по-меки дипломатически мерки. Това, което е важно за мен, е, че на практика България, премиерът припозна вината на Русия. Ние казваме: \"Да, има основание и затова ще вземем двустранни мерки към Русия\", каза Калфин и добави, че най-вероятно премиерът е получил съответните доказателства. Според Калфин не трябва да се гонят дипломати.  \"Ние вече реагирахме. Нещо ново трябва да се случи, което да е много убедително, за да направим следваща крачка. Не виждам смисъл в момента да правим следващата крачка без това нещо\", каза той.", "date": "2018.03.30", "title": "Ивайло Калфин: С привикването на посланика премиерът припозна вината на Москва"}
{"url": "http://www.faktor.bg/bg/articles/georgi-harizanov-antievropeyskite-pozitsii-na-g-zha-ninova-ne-tryabva-da-sa-chast-ot-politikata-na-balgariya", "text": "Антиевропейските позиции на г-жа Нинова не трябва да са част от политиката на България, категорично. Слабо ме интересува какво е мнението на хора, на които демокрацията им е отнела някакви неща. .  Прочитът на президента на срещата ЕС-Турция беше кошмарен и обиден.Това заяви в студиото на \"Нова телевизия Георги Харизанов от Института за дясна политика. \"Историята със Сергей Скрипал е като случаите със Сергей Антонов и Георги Марков\", заяви в студиото на \"Нова телевизия\" социологът Андрей Райчев, който разви теза,  която е достойна да се нареди сред най-добрите образци на съветската пропаганда от 50-те.  Русия за нищо не ни натиска, по думите му. Виж, Великобритания ни натискала, за да я подкрепим и всъщност сме го направили.  \"Има и твърде много примери, че представители на руската държава и нейни симпатизанти са вършили отвратителни. Съгласен съм, че Великобритания още не е дала пълни доказателства, но британските служби са проникнали най-дълбоко в руските. Вероятно имат солидни доказателства. Ние категорично трябва да застанем на страната на нашите съюзници\", заяви Георги Харизанов.", "date": "2018.03.30", "title": "Георги Харизанов: Антиевропейските позиции на г-жа Нинова не трябва да са част от политиката на България"}
{"url": "http://www.faktor.bg/bg/articles/novini/svyat/putin-obeshtal-na-vuchich-da-prati-samoleti-i-spetsialni-chasti-pri-pogrom-nad-sarbi-v-kosovo", "text": "При нов опит за погром над сърбите в Косово, Руската федерация ще изпрати своевременно значителна военна помощ на Сърбия. Това обещал Владимир Путин на сръбския си колега Александър Вучич в телефонен разговор, твърди белгардското електронно издание Srbija Danas, цитирано от \"Фокус\". Сайтът се позовава на източник от Москва, който разкрива детайли за дискусията между двамата президенти. Сърбия, която Путин официално определи като \"най-важния партньор и съюзник в Европа\" на Русия, може да разчита на максимална помощ и защита от страна на Москва, твърди източникът на изданието. Според него още преди време Путин лично наредил на генералитета и други военни експерти да разработят подробни планове за спешна военна помощ за Сърбия в случай на крайна необходимост. В тях е посочено, че руските самолети може да достигнат до Косово в рамките на два часа и да действат, за да защитят сръбските държавни и национални интереси. Също така е разработен подробен план за прехвърлянето на най-известните руски специални сили в Сърбия. Оценката е, че те може да бъдат дислоцирани в Сърбия, т.е. в Косово, за най-малко 24 часа. На въпрос как руските самолети ще достигнат до Косово, след като е малко вероятно страните от НАТО, които заобикалят Сърбия в обръч, да разрешат преминаването им, официалното лице от Москва, чието име не се разкрива, отговаря по следния начин: \"Наистина ли смятате, че българи, румънци или унгарци биха се осмелили да свалят руските самолети? Не забравяйте, че Русия е най-мощната военна сила в света и имаме начини ефективно да неутрализираме всяка опасност. Затова не вярвам, че те биха се осмелили заради Косово и албанците да рискуват една голяма европейска и може би световна война\". В документа \"стратегия за защита на Сърбия\" се споменава и възможността да се действа в Косово и от далечни разстояния. \"Русия има ракетна система в Черно море, но и от други места може да действа срещу вражески цели в Косово. Няма сила, която да ни попречи да защитим сърбите\", категоричен е източникът.", "date": "2018.03.30", "title": "Путин обещал на Вучич да прати самолети и специални части при \"погром над сърби\" в Косово"}
