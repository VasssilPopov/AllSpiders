{"url": "https://www.faktor.bg/bg/articles/eksploziya-na-peshehodna-ulitsa-v-lion", "text": "Експлозия избухна на пешеходна улица във френския град Лион, има най-малко шестима ранени, предаде АФП. Според източници от прокуратурата възможната причина може да е саморъчно направено взривно устройство, поставено в пакет.", "date": "2019.05.24", "title": "Експлозия на пешеходна улица в Лион"}
{"url": "https://www.faktor.bg/bg/articles/naydzhal-farazh-za-ostavkata-na-tereza-mey-tya-ne-otchete-pravilno-nastroeniyata", "text": "В първа реакция веднага след изявлението на британския премиер Тереза Мей, че ще подаде оставка на 7 юни, лидерът на опозиционната Лейбъристка партия Джереми Корбин каза, че тя е взела правилно решение, предаде Ройтерс. Корбин подчерта, че нейната разединена партия не е в състояние да управлява страната и настоя за провеждане на нови парламентарни избори. Лидерът на новосъздадената Партия на Брекзита Найджъл Фараж обясни неуспеха на Мей да намери изход от създалата се ситуация с излизането на страната от ЕС с това, че тя не е отчела правилно настроенията в страната и в собствената си партия. \"Отидоха си вече двама лидери на торите, чиито инстинкти бяха проевропейски. Или тяхната партия ще извлече поуки от този урок, или ще умре\", каза той. Министърът по пенсионните въпроси Амбър Ръд каза, че Брекзит е процес и е необходим компромис, за да бъде прието споразумение за развода, което да работи за всички. Тя призова за обединение на редиците на консерваторите, за да се постигне успех в следващата фаза на славната история на нашата партия. Консервативната депутатка Тереза Вилиърс също посочи, че бъдещият лидер на Консервативната партия трябва отново да я сплоти и да осигури реално лидерство и политическа посока. Според нея новият партиен лидер трябва веднага да потърси подобряване на условията в споразумението за излизане от ЕС. Според лейбъристкия депутат Джон Ман оставката на Мей няма да промени парламентарната аритметика. Той отбеляза, че не е налице мнозинство за свикване на предсрочни избори, няма мнозинство за компромис, няма мнозинство и за напускане на ЕС. Керълин Фейрбейн, директор на Конфедерацията на британската индустрия, похвали усилията на Тереза Мей да осигури такова споразумение за Брекзит, което да защитава икономиката на Великобритания и изрази мнение, че тя се оттегля с уважението на бизнес средите. Нейната оставка обаче трябва да бъде катализатор на промяна, защото не може да има план за Великобритания без ясен план за Брекзит.", "date": "2019.05.24", "title": "Найджъл Фараж за оставката на Тереза Мей: Ако партията й не извлече поуки, ще умре"}
{"url": "https://www.faktor.bg/bg/articles/novini/balgariya/hristo-stoyanov-obidno-e-radev-da-govori-za-bukvite-ne-mozhe-da-vazstanovi-izgoryalata-biblioteka-v-rodnata-si-selo", "text": "Писателят Христо Стоянов изригна във фейсбук срещу словото на президента Румен Радев, за 24 май: „Обидно ми е някак слово да произнесе на днешния ден някакъв си Румен Радев. Който ми говори за буквите, за азбуката, за духа. И то пред тези, чиито книги са горели в читалищната библиотека на родното му село. Вярно, пожарът е случаен. Но е съучастие в аутодафе от този, който можеше да направи нещо за тази библиотека. Господин Радев, не се наричайте мой президент. Вие сте президент на низшите духом, които довечера ще приемете на кратко селфи в резиденция \"Бояна\"... И тези, които ще дойдат, въпреки изгорелите им книги в това читалище, също са съучастници в това аутодафе. И не заслужават моя народ... Толкоз”, казва гневен писателят.", "date": "2019.05.24", "title": "Христо Стоянов: Обидно е Радев да говори за буквите - не може да възстанови изгорялата библиотека в родното си село"}
{"url": "https://www.faktor.bg/bg/articles/dmitriy-peskov-upravlenieto-na-tereza-mey-beshe-truden-period-za-nas", "text": "Руският президентски говорител Дмитрий Песков заяви в петък, че времето на Тереза ​​Мей като премиер на Обединеното кралство е било много труден период за отношенията на Лондон с Москва, предаде ТАСС. Песков обаче посочи, че Русия ще продължава да наблюдава ситуацията във Великобритания и в Брюксел, тъй като Европейският съюз е основен търговски партньор на Москва. \"За съжаление, не мога да си спомня за каквито и да са отличителни знаци, които биха могли да илюстрират някакъв принос за развитието на двустранните отношения между Русия и Великобритания. По-скоро беше обратното: Премиерството на Тереза Мей беше много сложен период в нашите двустранни отношения\", отбеляза говорителят на руския президент. \"Ние внимателно наблюдаваме настоящите процеси, на първо място, тъй като Европейският съюз е нашият основен търговски и икономически партньор. Поради тази причина ние естествено се интересуваме от предвидим, стабилен и развиващ се партньор\", добави той. Междувременно френският президент Еманюел Макрон настоя за \"бързо изясняване\" от Обединеното кралство за това как страната планира да подходи към процеса на Брекзит след оставката на премиера Тереза Май, съобщи в петък Елисейският дворец. Франция отбеляза, че Макрон е готов да работи за осигуряването на контролиран и дисциплиниран Брекзит заедно с наследника на г-жа Мей, но предупреди, че \"във времена на важни избори, британските гласове за отхвърляне, без представянето на алтернативни проекти, водят до безизходица\". Ирландският външен министър Саймън Ковъни пък настоява, че няма вероятност Европейският съюз да предоговори вече съществуващата Брекзит сделка, независимо от това кой ще бъде следващия британски премиер. Говорителката на испанския премиер пък посочи, че \"твърдият Брекзит вече изглежда невъзможно да бъде спрян\" след решението на Тереза Мей да се оттегли от поста на британския премиер на 7 юни. Мадрид определи оставката на Мей като \"лоша новина\" и подчерта готовността на страната за Брекзит без сделка. Испанската говорителка също така отбеляза, че правителството на Великобритания и британските депутати ще бъдат единствено отговорни за неконтролиран Брекзит и за негативните последици от подобен сценарий. От Европейският съюз завиха, че оставката на Тереза Мей няма да промени с нищо преговорите за оттегляне на Обединеното кралство. Крайният срок за излизането на Великобритания от ЕС е на 31-ви октомври тази година.", "date": "2019.05.24", "title": "Песков: Управлението на Тереза Мей беше много труден период за отношенията ни с Лондон"}
{"url": "https://www.faktor.bg/bg/articles/oshte-trima-alpinisti-zaginaha-na-everest-zaradi-zadrastvane", "text": "Още трима катерачи загинаха на Еверест, съобщиха днес организаторит на експедициите. Така броят на загиналите на най-високия връх тази седмица достига 7 човека, предаде БГНЕС.  „Още двама индийски катерачи починаха на Еверест ”, заяви Мира Ачаря, говорител на непалското министерство на туризма, а организаторите на експедициите потвърдиха трета смърт. Капа Дас на 52 години е достигнал върха и е починал вчера следобед по време на слизането си. Друг индиец 27-годишният Нихал Багуан също е починал на връщане от върха. „Той бе в задръстването повече от 12 часа и бе изтощен. Шерпите го пренесоха до лагер 4, но той почина там”, заяви Кешав Пудел. Третата жертва е австрийски катерач, който е починал от северната страна на планината също по време на спускането си. Вчера се оформи опашка от катерачи в близост до върха, след като около 200 човека са се възползвали от ясното време в сряда, за да се опитат да изкачат върха от Китай и Непал. Екипите е трябвало да се наредят на опашка, за да стигнат върха, като по този начин рискуват да получат измръзване или височинна болест. В резултат на това забавяне вчера двама катерачи изгубиха живота си по пътя надолу.", "date": "2019.05.24", "title": "Още трима алпинисти загинаха на Еверест заради \"задръстване\""}
{"url": "https://www.faktor.bg/bg/articles/zoran-zaev-nikoga-ne-sme-bili-po-blizki-s-balgariya", "text": "„Отношенията между Македония и България са приятелски, задълбочени и топли. Според мен, ние никога не сме имали по-добри взаимоотношения. Няма нито един гражданин, който да не потвърди това нещо”. Това каза македонският премиер Зоран Заев, цитиран от БГНЕС. \"От тези отношения са щастливи както нашите, така и гражданите на България, в този момент на единство и взаимна подкрепа. Без този подход, без Договора за приятелство с България, нямаше да бъде възможно и споразумението с Гърция\", каза още македонският министър-председател. „Приказката за интеграцията на региона достигна кулминацията си точно с Договора с България. Днес и България и Гърция са нашите най-големите поддръжници по пътя ни към Европейския съюз. Има културна размяна, художествени проекти, сериозни бизнес отношения и увеличаване на търговския обмен\", подчерта Заев. Според него \"българските инвестиции са добре дошли в родината му\". \"Имам информация за много инициативи, които в момента вървят. Сътрудничеството ни тепърва ще нараства. Ние сме част от НАТО. Вървим към ЕС. Имаме договор за сътрудничество и той може само да ни тласка напред, няма връщане назад\", казва още Зоран Заев пред МКД.", "date": "2019.05.24", "title": "Зоран Заев: Никога не сме били по-близки с България"}
{"url": "https://www.faktor.bg/bg/articles/borisov-v-myunhen-otkrivam-vseki-den-nemski-zavodi-v-balgariya", "text": "Преди минути премиерът Бойко Борисов пристигна в Мюнхен. Борисов беше приет от премиера на Бавария и председател на ХСС Маркус Зьодер.  Тази вечер Борисов ще участва в закриването на кампанията на Манфред Вебер, който е водещият кандидат на ЕНП за нов шеф на ЕК. \"Откривам всеки ден немски заводи в България\", каза премиерът при посрещането му.  \"Имаме покана от Мюнхен септември месец да покажем всичките заводи с целия немски бизнес, с български гозби, както Шрьодер каза, че много ги хареса. Двустранните отношения между България и Германия са отлични, със стратегическа важност, а връзките с Бавария са най-активните и динамично развиващите се сред германските федерални провинции“, заяви премиерът по-късно по време на срещата си с министър-председателя на Свободната държава Бавария д-р Маркус Зьодер, която се състоя в Държавната канцелария на Бавария в Мюнхен. Разговорите между Борисов и Зьодер бяха продължение на успешната и продуктивна среща, която двамата проведоха в София в началото на май. Днес във фокуса на обсъжданията бяха икономиката и инвестициите. Министър-председателят Маркус Зьодер отбеляза, че е впечатлен от това колко много немски заводи се откриват в България. „Очакваме още по-засилено икономическо сътрудничество. Придаваме голямо значение на доверието на баварския бизнес за търговия и инвестиции в нашата страна, и полагаме усилия в тази посока“, подчерта министър-председателят Бойко Борисов. Той добави, че за страната ни е от изключителна важност разширяването на присъствието на български продукти на баварския пазар в перспективни сектори като електрониката и електротехниката, машиностроенето, химическа промишленост, селското стопанство и др. „Стремим се да развиваме иновативни производства с висока добавена стойност и да подобряваме възможностите за развитие на технологиите“, каза още премиерът Борисов пред Маркус Зьодер. Министър-председателят Борисов заяви, че България активно работи за още по-добри условия за привличане на инвеститори, включително чрез реформиране на професионалното образование и подготвянето на квалифицирани кадри, чрез намаляването на административната тежест и развитието на индустриалните зони. Двамата премиери бяха категорични, че политическият диалог между България и Бавария е интензивен на всички нива и ще продължи полагането на всички необходими усилия за доразвиване на неизползвания потенциал. Маркус Зьодер предложи да се организира Икономическа вечер на България в Бавария, която да е още един израз на отличните отношения между България и Бавария.", "date": "2019.05.24", "title": "Борисов в Мюнхен: Септември показваме всичките заводи с целия немски бизнес"}
{"url": "https://www.faktor.bg/bg/articles/korneliya-ninova-s-klyuchova-rolya-v-aferata-hoheger", "text": "На фона на подадената оставка от правителството от Австрия и аферата с вицеканцлера Хайнц-Кристиан Щрахе, обвиняван във връзки с руски олигарси, във Виена продължава поредното дело срещу осъдения за измами лобист Петър Хохегер, съобщава Телевизия „Европа“. Хохегер е част от мащабния процес срещу бившия министър на финансите Карл-Хайнц Грасер и общо 14 други заподозрени. Те са обвинени в получаване подкупи в размер на 9.6 милиона евро. Преди години австрийският лобист бе в центъра и на корупционен скандал в България, който все още не е разплетен. „Аз не разбирам какво ще маркетираме. Освен че нещо ще маркетираме с едни пари, друго не виждам. Какво ще правим в тези пари“? Така Николай Василев, министър на държавната администрация и административната реформа в кабинета на Тройната коалиция, реагира на предложението държавата на практика да отпусне 1.5 млн. лв. на оглавявания от Корнелия Нинова „Пловдивски панаир“ за реклама на държавното дружество. Парите се отпускат по време на заседание на правителството на Сергей Станишев на 20 юли 2006 г. по предложение на министъра на икономиката Румен Овчаров. Само месец по-късно „Пловдивски панаир“ ЕАД, председателят на управителния съвет на което е зам.-министър Корнелия Нинова, сключва договор за реклама с небеизвестния австрийски лобист Петър Хохегер, осъден за злоупотреби в Австрия. Нещо повече, офертите за популяризиране на дейността на панаира постъпват на 19 юли 2006 г., само ден преди заседанието на Министерския съвет. Отпуснатата сума е същата като цената на договора с „Хохегер“ и това е единият от индикаторите за измама. Договорът е сключен така, че в него не е ясно какви точно мероприятия трябва да бъдат извършени, колко ще струва всяко едно от тях. Парите, отпуснати на подопечното на Нинова предприятие, се оказват и прецедент, става ясно от думите на Николай Василев по време на скандалното правителствено заседание. „За пет години досега не е имало такъв прецедент, според мен. Тоест ние в момента какво правим? Взимаме едни пари от приходната част на бюджета, които трябва да дойдат от дивиденти на едно държавно дружество и ги даваме за нещо“, заявява Василев. Думите му се потвърждават и от правния отдел на Министерския съвет Галина Маринска: „В рамките на този половин час, който успях да видя предложението, помолих колегите от правна информация да ми направят една справка има ли такива прецеденти. Напълно сте прав, министър Василв, няма. Аз ги помолих да търсят от 1997 г. до 2006 г. Няма прецедент“… Ако тези средства се разходват за нуждите на държавата, но се разходват чрез търговско дружество, все пак трябва да е ясно с каква цел го правите това за дружеството. На практика те остават в патримониума на дружеството“, обяснява Маринска. Василев допълва: „Според мен тук има няколко аргумента – внася се без съгласуване. Няма такъв прецедент, търговско дружество да прави държавна политика, като пропускаме техническия аргумент, че няма цифри вътре, но според мен не трябва да го правим. Въпреки тези предупреждения от страна на Николай Василев и Галина Маринска, правителството на тройната коалиция приема решението, чрез което Корнелия Нинова успява да сключи договор за реклама с осъдения в Австрия Петер Хохегер. Припомняме, че Хохегер бе осъден на две години и половина затвор затова, че по време на предизборната кампания през 2006 г. партия „Съюз за бъдещето на Австрия“ е получила 960 хиляди евро от австрийски мобилен оператор с помощта на фалшиви фактури и чрез рекламни и пиар агенции.", "date": "2019.05.24", "title": "Корнелия Нинова с ключова роля в аферата „Хохегер“"}
{"url": "https://www.faktor.bg/bg/articles/borisov-lesno-im-e-na-sotsialistite-da-kazhat-bezplatno-no-to-shte-bade-plateno-ot-drugite", "text": "„На избирателите послания не им трябват, против лозунгите и посланията съм, кой ги вижда, кой ги чува. Хората искат сигурност и високи доходи, искат да виждат развитие. И ние това можем и това правим. Всички други имат много лозунги, а това обикновено отблъсква, а не привлича.“ Това коментира премиерът Бойко Борисов днес пред журналисти в Мюнхен след срещата си с министър-председателя на Свободната държава Бавария Маркус Зьодер. И продължи: „Затова ние говорим – заводи, фабрики, индустриализация, високо технологични, електроника, инвестиции  - това донася високите доходи. Най-лесно е да кажа – ще направя безплатни детски градини и всичко да е безплатно. Англичаните са казали – безплатно няма, някой плаща! Така че други пък, които работят, няма да взимат по-високи доходи, ще фалират или ще избягат. Това са сложни процеси. Най-лесно им е на социалистите да кажат: „Безплатно!“ Да, де, ама безплатното е много тежко платено от другите.“ Борисов обобщи работното си посещение, като обясни, че през септември ще доведе представители на „всички заводи, които са в машиностроенето, електрониката, индустрията, да им дадем 30-40 секунди видеопрезентации пред целия немски бизнес, с български гозби, както Зьодер каза, че му харесали, така че да съединим икономиките максимално на Бавария и България.“ Премиерът даде заявка и да привлече обратно в България част от 90 000 българи, които работят в Германия, като разберат, че заплатите у нас са подобни на немските, а в същото време ще са си при близките у дома. „Да направим тези презентации, и да си ги прибираме от тука в България“, каза Борисов. После обобщи, че „те си ни харесват, обичат, знаят, че сме най-стабилната държава на Изток, спор няма, дисциплинирана. Мога да ви говоря един час.“ Помолен да коментира обявяването на датата за оставка на Тереза Мей, Борисов отговори: „Дано не ми се сбъднат най-страшните прогнози, чемесеци наред ние заради нея, заради надеждата, че ще направим Брекзит като хората, така че да не понесем проблеми едните и другите, накрая сега тя ще си тръгне и ще дойде някой друг, който ще каже било каквото било айде сега, когато вече имаме и 70 и кусур евродепутати, айде сега да си говорим пак за това, което мислим. Няма да е коректно и честно, но това направихме. Съжалявам за нея, действително работехме с нея много добре всички.“ Премиерът коментира и победата на холандската Партия на труда, водена от Ханс Тимерманс, който е и кандидат на левицата за председател на ЕК: „Не съм се и изненадал от резултата на Тимерманс. Ханс Тимерманс ми е приятел от много години, вие сте свидетели как ме посреща. И хубавото е, че ние със сърце и душа си подкрепяме Манфред Вебер, на 100 процента, защото това си е нашият шпиценкандидат, но хубавото е, че има и от другата страна такъв добър кандидат. И битката, виждате, и в диспутите и във всичко беше много добра. Така че лично него го поздравявам за резултатите.“ Борисов обясни още, че другата седмица започват консултации между европейските лидери за следващите позиии в ЕС.", "date": "2019.05.24", "title": "Борисов: Лесно им е на социалистите да кажат \"безплатно!“, но все някой трябва да плати"}
{"url": "https://www.faktor.bg/bg/articles/gnevat-na-mazhete-sas-sivi-kostyumi", "text": "Който е следил внимателно поведението на Тереза Мей през последните няколко месеца, сигурно е бил изненадан от нейните забележителни съпротивителни сили. Нищо не бе в състояние да я извади от релси - нито униженията в Долната камара на парламента, нито поредната оставка на министър от кабинета й. Тя винаги успяваше да се изправи на крака - както за всяка нова битка в британския парламент, така и за всяка извънредна среща в Брюксел, посветена на Брекзит. Вярно, случвало се е да си губи гласа от стрес. Но дори и нейните противници я съжаляваха - заради тежката задача, с която се беше нагърбила. Британската министър-председателка изглеждаше така, сякаш има седем живота - както котките. Но краят й вече настъпи.  През последните дни съпартийците й многократно повтаряха, че ако Мей иска да си тръгне с достойнство, този петък (24.05.) е последната й възможност за това. Защото идния понеделник, на който се очаква да бъде обявен катастрофален резултат за торите от евроизборите, \"мъжете със сиви костюми\" от влиятелната Комисия 1922 изобщо няма да се церемонят с нея.  Именно очакваната катастрофа на изборите за ЕП е една от причините за гнева на консерваторите срещу Мей. Привържениците на Брекзит пък смятат, че тя е отговорна за това, че Великобритания (която на 29 март трябваше да е напуснала ЕС) въобще участва в целия този фарс. А умерените са гневни заради друго: че тя не потърси навреме някакво надпартийно решение на спора, а вместо това правеше отстъпка след отстъпка на хардлайнерите, докато вече не беше възможен никакъв компромис. Освен това преди изборите за Европейски парламент торите не проведоха истинска предизборна кампания и отстъпиха без съпротива пред Найджъл Фараж и неговата новосформирана \"Партия на Брекзита\". Резултатът: гняв от всички страни.    Капката, която накара чашата на търпението да прелее, беше опитът на Тереза Мей да прокара през парламента в последния момент редактиран вариант на закона за напускането на ЕС, съдържащ още няколко отстъпки пред Брюксел - като временно оставане в Митническия съюз и обещание за провеждане на втори референдум. Отстъпки, които трябваше да й осигурят достатъчно опозиционни лейбъристки гласове. Само че докато правителствената ръководителка се опитваше да защити сделката пред полупразната парламентарна зала, брекзитърите обсъждаха извън нея как по най-бързия начин да се освободят от Мей. Ето, че днес (24.05.) Тереза Мей посочи датата, на която ще освободи лидерския пост в партията, а заедно с това и премиерския - 7 юни. Но кой ще я наследи? Гласуването за неин заместник ще започне в седмицата след това (10-14 юни). Според социологическите сондажи, с най-големи шансове за успех е бившият външен министър Борис Джонсън. Тереза Мей ще остане на премиерския пост до момента, в който бъде решено кой ще я наследи. Ясно е едно: тя все още ще бъде министър-председател по време на държавното посещение на Доналд Тръмп в началото на юни, както и по време на срещата на министър-председателите от ЕС послучай годишнината от десанта в Нормандия. Във Великобритания няма преходен период: в деня, в който старият премиер си тръгне, новият трябва да е готов да застане на поста. Твърдоглавието, погрешните политически сметки и липсата на достатъчно усет накрая препънаха Тереза Мей. През последните няколко месеца тя многократно обещаваше, че ще осъществи Брекзита. Но така и не успя. Мей докара нещата до задъдена улица и загуби всякаква подкрепа. Тереза Мей не оставя никакво политическо наследство: нейният наследник на премиерския пост ще трябва да намери решение на дълбокото разделение сред народа и в парламента, породено от Брекзит. Брекзит, който се оказа много по-силна политическа отрова от очакваното.", "date": "2019.05.24", "title": "Изглеждаше, че има седем живота - като котките"}
{"url": "https://www.faktor.bg/bg/articles/praznichno-shestvie-v-sofiya-po-povod-24-may", "text": "От Археологическия музей до паметника на светите братя пред Националната библиотека в столицата ще се проведе традиционно празнично шествие. В него ще се включат президентът Румен Радев и генералният директор на ЮНЕСКО Одри Азуле. Шествието започва в 10:30, а от 11 часа балони с буквите от родната азбука ще бъдат пуснати в небето. Заради шествието ще има и промени в движението в столицата. По случай празника общинските музеи, галерии и зоологическата градина ще работят с вход свободен. Безплатен ще бъде и достъпът до парка \"Врана\". Заради празничното шествие се забранява движението и паркирането в центъра на София. От 8 до 11 ч. автомобили няма да могат да влизат в част от центъра на града. Между 9 и 12 часа леки коли няма да се движат и по част от булевард \"Васил Левски\", улица \"Оборище\" и \"Шипка\". Частично ще бъдат променени и маршрутите на градския транспорт в центъра.", "date": "2019.05.24", "title": "Празнично шествие в София по повод 24 май"}
{"url": "https://www.faktor.bg/bg/articles/do-24-gradusa-dnes-otnovo-shte-ima-valezhi", "text": "Днес ще се развива значителна купеста и купесто-дъждовна облачност, ще има превалявания от дъжд, придружени с гръмотевици, съобщи „Фокус”. Има условия и за градушки. По-голяма вероятност за значителни валежи има в източната половина на страната, в следобедните часове. Вятърът от запад -северозапад ще се усили, по-чувствително в западната половина на Дунавската равнина и там ще е почти без валежи и с повече слънце. Максималните температури ще са между 19° и 24°. Над Черноморието ще се развива значителна купеста и купесто-дъждовна облачност. Ще има краткотрайни валежи и гръмотевици. Ще духа слаб до умерен запад-северозападен вятър. Максималните температури ще са 20°-21°. Температурата на морската вода е 17-18°. Вълнението на морето ще е 1-2 бала. Атмосферното налягане ще се понижи, ще е по-ниско от средното за месеца. Над планините ще се развива купеста и купесто-дъждовна облачност и на много места ще има валежи, придружени с гръмотевици. Вятърът ще е слаб до умерен от северозапад. Максималната температура на височина 1200 метра ще е около 12°, на 2000 метра – около 6°.", "date": "2019.05.24", "title": "Между 19 и 24 градуса днес, отново ще има валежи"}
{"url": "https://www.faktor.bg/bg/articles/komunistite-premahvat-ot-chitankite-tseli-kupleti-ot-varvi-narode-vazrodeni", "text": "Първите български химни, прославящи науката и образованието, са написани в град Елена още в средата на 19 век. Първият е на просветителя и книжовника Стоян Робовски и носи заглавието „Български звезди от Солун“. Вторият е на Иван Момчилов, основател на класното училище в Елена, наречено впоследствие от един от възпитаниците си, Петко Славейков, „даскалоливница“. Има още два химна: на Йордан Ненов, отново учител в това училище, и на Иван Кършовски, възпитаник на училището. Петият, най-успешният и всенародно признат химн, също принадлежи на потомствен еленчанин, възпитаник на еленското класно училище и син на един от неговите най-видни преподаватели Никола Михайловски. На 15 май 1892 г. преподавателят по френски език в Русенската мъжка гимназия Стоян Михайловски написва възторженото стихотворение „Химнъ на Св. св. Кирилъ и Методи“ с първи стих „Върви, народе възродени…“. Девет години по-късно, през 1901 г., на преподавателя по музика в ловешкото училище Панайот Пипков е възложено да напише нова песен, която учениците да изпеят на наближаващия църковен празник на Кирил и Методий на 11 май. Той все не намира подходящ текст и постоянно отлага. На 9 май, в час по музика, Пипков забелязва, че едно от момчетата съсредоточено чете стихотворение в неговия час, взема книжката му и се зачита. Преди да стигне половината от стихотворението, в главата му вече се ражда музиката за поръчаната ученическа песен. Взема тебешира и започва да записва нотите върху дъската. За 15 минути съчинява мелодията, а до края на часа учениците му я разучават и запяват. На училищния празник я запява цялото училище. Друга версия разкрива спомен на ловчанлията Петко Топалов, който се е преместил да живее в Русе. Топалов бил дежурен ученик в класа. Заедно със свой съученик трябвало да почистят дъската. Предния час са имали български език и учителят им написал стихотворението на Михайловски на черната дъска, като поставил за задача да го препишат и да го научат наизуст. Цялото стихотворение е 56 строфи. Учениците обаче не изтрили дъската в междучасието, а излезли навън край реката. След биенето на втория звънец се прибрали в класната стая, където ги чакал строгият и взискателен Панайот Пипков с цигулката и лъка. Извикал двамата дежурни пред дъската, единият от тях се опитвал с ръкав да я изтрие. Тогава Пипков забелязал написания текст и го спрял, прочел го и както той самият казва, музиката зазвучала в ушите му. Начертал петолиние и започнал да пише ноти, а целият клас да припява. Бил звънецът и цялото училище с директора Христо Бръмбаров се събирало пред вратата на класната стая. След това директорът строил всички в двора и учениците започнали да маршируват и да пеят, разказва учителят Христо Борисов,който е автор на мемоарната книгат \"Звездата е любов\". \"Новото, което аз открих, е че на 11 май, по нов стил 24 май, цялото училище тръгва от двора надолу към града и учители и ученици пеят песента за възхвала на делото на Кирил и Методий и на българската просвета. По този начин пред обществеността, а и в цяла България химнът \"Върви, народе възродени\" е манифестиран в градски условия. Така се превръща в химн, който пеем и днес\", допълва учителят. През 1902 г. за Деня на българската просвета и култура и на славянската писменост песента се подема и запява от всички училища в страната. След идването на тоталитарната власт върху песента са нанесени задължителните идеологически промени. Сменени са някои редове, премахнати са куплети, в които се споменава за Бога и апостолите. Цели куплети са напълно премахнати от читанките. В четвъртия куплет думите \"духовно покори страните, които завладя със меч\" са заменени с \"ведно със другите славяни кръстосвай дух със огнен меч\". Всичко след шестия куплет пък напълно изчезва. През 60-те години политбюро дори обсъжда идеята празникът да не бъде честван официално заради претенциите на Скопие за \"македонска народност\" на светите братя. Едва през 90-те години на 20 век, след демократичните промени в страната, е възстановен оригиналният текст. Но по традиция по ученическите празници продължават да се изпълняват първите 6 куплета от общо 14-те на стихотворението. През последните 100 години Химнът е изпълняват от много музикални състави на всяко училище в България. Версиите му са много, но мелодията остава.", "date": "2019.05.24", "title": "Комунистите премахват от читанките цели куплети от \"Върви, народе възродени\""}
{"url": "https://www.faktor.bg/bg/articles/papa-frantsisk-posreshtna-delegatsiyata-ni-pazete-mira", "text": "С посланието „Пазете мира, разпространявайте мира“ Папа Франциск посрещна във Ватикана българската парламентарна делегация, която е в Рим по повод 24 май. Главата на римокатолическата църква прие на аудиенция в Апостолическия дворец и подари на председателя на Народното събрание Цвета Караянчева метална статуетка с гълъб, който държи маслинова клонка. В основата на статуетката  пише „Пазете мира, разпространявайте мира“, съобщиха от пресслужбата на Народното събрание. Председателят на Народното събрание Цвета Караянчева му подари реплика на парламентарния звънец, с който е открито Учредителното събрание и фототипни издания на Търновската и Сребърната конституции. „Разказах му, че България през тази година чества 140 години от Учредителното събрание и приемането на Търновската конституция. Той беше много впечатлен от това и дари няколко книги за библиотеката на Народното събрание, както и речта „Мир на земята“, която произнесе по време на посещението си в България, лично подписана от него за всички българи с послание за мир, благоденствие и разбирателство между хората“, посочи след аудиенцията председателят на Народното събрание. Председателят на парламента Цвета Караянчева е изразила благодарност на Папа Франциск за визитата му в страната, по време на която той отправи важни послания като обединение, обич и разбирателство между народите. Разказах му за мирното съжителство между различните етноси в България и благодарих за възможността днес да изразя своето уважение и благодарност, че той посети България и отправи тези послания именно от нашата страна, която е с богата култура, невероятна природа и фолклор, отбеляза след аудиенцията председателят на Народното събрание. По време на срещата Папа Франциск благодари за гостоприемството и за сърдечното и топло отношение на българския народ, показано по време на посещението му в България. Вие сте народ с много дълга история и дълбока вяра, заяви той.  По думите му българите почитат традицията, която гледа към бъдещето. Бях развълнуван много от тези 249 деца, които получиха първо причастие в град Раковски, посочи Папа Франциск и добави, че е бил впечатлен от личността на Българския патриарх Неофит, който e човек на вярата и смирението. Папа Франциск ме развълнува с познанията, които има за светите братя Кирил и Методий и за България, както и с отношението си към патриарх Неофит, коментира пред журналисти Цвета Караянчева. Тя уточни, че е разказала на главата на Римокатолическата църква за неделното училище в Кърджали, където живеят християни и мюсюлмани, взаимно се уважават и заедно празнуват празниците си. Важно е да работим за децата и младите хора, да ги възпитаваме да почитат доброто и да могат да правят добро, подчерта Цвета Караянчева. След аудиенцията председателят на българския парламент разговаря с Държавния секретар на Ватикана Пиетро Паролин и му подари копие на златната маска на одриския цар Терес, намерена в близост до Шипка. Председателят на Народното събрание Цвета Караянчева отправи поздрави към всички българи по повод 24 май - Денят на славянската писменост и българската просвета и култура. Заедно с българските парламентаристи тя поднесе цветя на паметника на патриарха на българската литература Иван Вазов в италианската столица.", "date": "2019.05.24", "title": "Папа Франциск посрещна делегацията ни: Разпространявайте мира!"}
{"url": "https://www.faktor.bg/bg/articles/gerb-pernik-otbelyaza-24-may-s-parad-na-knigata", "text": "Перник тържествено отпразнува 24 май – най-светлият празник - Денят на българската култура и просвета и на славянската писменост. В парада на книгата се включиха 23 представителни блока от всички училища на територията на общината. Площад „Кракра“ беше пълен с хора, които истински се наслаждаваха на шествието, предвождано от мажоретния състав на най-старото училище в града VІ СУ „Св.Св. Кирил и Методий”. След него бяха официалните лица, водени от кмета на община Перник Вяра Церовска и екипа й, народния представител д-р Александър Александров, областния управител Ирена Соколова, председателя на кметът на \"Изток\" инж. Емил Костадинов и общински съветници.Официалните лица присъстваха на издигането на националния флаг на площад „Кракра”. След това пред погледите на многобройната публика бе извършено щафетното предаване на символното „Знаме на знанието“ от представителите на Випуск 2019 на Випуск 2020.Учителите и учениците бяха приветствани от кмета на общината Вяра Церовска. „Най-сърдечно Ви поздравявам по повод националния празник 24-ти май- Ден на българската просвета и култура и на славянската писменост. Днес под звуците на всенародния химн „Върви, народе възродени“ се прекланяме пред делото на Светите равноапостоли братята Кирил и Методий и изказваме дълбока почит и признателност. С гордост можем да заявим, че великото им дело е част от културната съкровищница на Европа. 24 май е празник, какъвто нямат другите народи – ден на словото и път към духовното израстване. Той е най-яркото свидетелство за жаждата на нашия народ за наука и духовност, за непреходни традиции и национално достойнство“, заяви в приветственото си слово към перничани и гостите на града кметът Вяра Церовска. Тя поднесе горещата си благодарност на учителите, които поощряват своите ученици да бъдат любознателни, нетърпеливи, креативни, неочаквани. „Изказвам искрената си благодарност и признателност към вас, всички културни и просветни дейци, за желанието, енергията, всеотдайността и упоритостта, които влагате в работата си, за да реализирате своята мисия и призвание в живота и да поддържате жив духа и стремежа за развитие на община Перник“, каза още Вяра Церовска. Перничани възторжено аплодираха малките таланти на града, които поднесоха прекрасна празнична програма. Децата от художествените колективи от ЦПЛР-Обединен детски комплекс играха народни хора, танцуваха, пяха, играха балет и доказаха, че са истински дарования и гордост за Перник. Победители в конкурса „Талантите на Перник” също се изявиха с прекрасни изпълнения, а по-късно беше открита изложба, посветена на 90-годишнината от обявяването на Перник за град.", "date": "2019.05.24", "title": "ГЕРБ-Перник отбеляза 24 май с парад на книгата"}
{"url": "https://www.faktor.bg/bg/articles/vlak-se-zapali-kray-gara-roman-nyama-postradali-patnitsi", "text": "Екипажът забелязал, че от машинното отделение на локомотива излиза дим и незабавно евакуирал над 300 пътници, пътували в композицията. Животът на хората е бил вън от опасност, а за извозването им е осигурен друг локомотив от гара Мездра. От БДЖ информират, че само два влака са закъснели заради инцидента - международният влак от Русе за София и бърз влак от София за Силистра.", "date": "2019.05.24", "title": "Влак се запали край гара Роман, евакуираха над 300 пътници"}
{"url": "https://www.faktor.bg/bg/articles/otkriha-tyaloto-na-izdirvaniya-v-angliya-valentin-kachanov", "text": "27-годишният Валентин Качанов бе намерен мъртъв в канал край град Грайс в Англия след тримесечно издирване, съобщава Struma.com. Валентин заминал на гурбет преди 4 години, но в края на февруари спрял да се обажда на близките си. Започнало търсенето му и на 7 май, източно от Лондон, в канал е открит труп на мъж. По-късно станало ясно, че трупът е на издирвания Валентин. Черната новина потресе съселяните му. Съкрушеното от мъка семейство няма пари да го докара, за да го погребе в родното село, затова негови близки започнаха кампания за събиране на средства, казаха приятелите му. Има арестуван за смъртта на Валентин. Това е 22-годишен мъж, който по-късно е освободен. Полицията съобщи, че няма \"видими индикации за намесата на трети лица\", посочва Би Би Си. Валентин е бил видян за последно на 8 февруари в мол Lakeside Shopping Centre.", "date": "2019.05.24", "title": "След 3-месечно издирване откриха тялото на издирвания в Англия българин"}
{"url": "https://www.faktor.bg/bg/articles/fandakova-motiviraniyat-i-vdahnoven-uchitel-e-osnoven-faktor-v-obrazovanieto", "text": "Основен фактор в образованието е мотивираният, вдъхновен и добре подготвен учител”. Това каза пред Нова телевизия кметът на София Йорданка Фандъкова. Тя подчерта, че политиката на правителството за повишаване възнагражденията на преподавателите е правилна и това е задължително условие за привличане на млади кадри. Според градоначалника друг определящ фактор е възможността за кариерно развитие. Фандъкова подчерта, че на децата трябва да бъде обяснявано, че книгата дава въображение и заема специално място в живота на всеки човек. „Децата са по-умни от смартфоните”, подчерта Фандъкова.", "date": "2019.05.24", "title": "Фандъкова: Мотивираният учител е основен фактор в образованието"}
{"url": "https://www.faktor.bg/bg/articles/tsatsarov-obyavi-dezhurni-prokurori-za-evroizborite", "text": "Дежурни звена от прокурори и служители ще работят на 24, 25 и 26 май 2019 г. във всички районни и окръжни прокуратури, в Софийска градска прокуратура и в Специализираната прокуратура, съобщава официално прокуратурата. Сигнали за  престъпления във връзка с произвеждането на избори за членове на Европейския парламент от Република България могат да се подават до дежурния прокурор в съответната прокуратура. Дейността на дежурните звена е в изпълнение на Указанията за организацията на работа и осъществяване на контрол за законосъобразност на прокуратурата при провеждане на избори и референдуми, утвърдени със заповед на главния прокурор на Република България Сотир Цацаров. Във Върховна касационна прокуратура също работи дежурно звено на 24, 25 и 26 май 2019 г.", "date": "2019.05.24", "title": "Цацаров обяви дежурни звена от прокурори за евроизборите"}
{"url": "https://www.faktor.bg/bg/articles/obshtestvo/ulitsata/prerazglezhdat-maturata-po-angliyski-ezik", "text": "МОН има готовност да направи проверка след появилата се снощи петиция с искане за ревизиране на матурата по Английски език, каза пред БНР заместник-министърът на образованието Таня Михайлова. Подписката е подкрепена от хиляди абитуриенти, според които изпитът трябва да се промени, защото съдържа „неточности, двусмислици, граматични и правописни грешки“. Михайлова обаче подчерта, че трябва да има посочени конкретни примери: „Петицията, която в късните часове излезе, ми даде основание да се свържа с колегите, които отговарят за съдържанието на този изпит и отново да се провери, въпреки че технологията за съставяне на един държавен зрелостен изпит и изпитните материали е доста сложна и отговорна задача. Ако постъпи конкретен въпрос, примерно на втори въпрос, отговорът е посочен съответно да бъде С, а пък примерно трябва да бъде А, в този смисъл, естествено, че тогава ще бъде разгледан, но трябва да има конкретика“.", "date": "2019.05.24", "title": "Преразглеждат матурата по английски език"}
{"url": "https://www.faktor.bg/bg/articles/tsvetanov-samo-za-obrazovanite-hora-nyama-zatvoreni-vrati", "text": "Само за образованите хора няма затворени врати. Днес имаме и повод за пореден път да изразим своята благодарност към хората, които даряват със знание нашите деца - учителите, и да препотвърдим ангажимента си образованието да е основен приоритет на държавата. Това написа във Фейсбук зам.-председателят на ГЕРБ Цветан Цветанов. \"Скъпи приятели, днес отбелязваме един от най-старите и най-българските празници - Деня на българската просвета и култура и на славянската писменост. Освен да отдадем почит на Солунските братя Кирил и Методий и да честваме българската култура и духовност - на 24 май трябва за пореден път да си припомним, че просветата е единственият път към по-хубавия утрешен ден. Само за образованите хора няма затворени врати. Днес имаме и повод за пореден път да изразим своята благодарност към хората, които даряват със знание нашите деца - учителите, и да препотвърдим ангажимента си образованието да е основен приориет на държавата. Честит празник на всички!\"", "date": "2019.05.24", "title": "Цветанов: Само за образованите хора няма затворени врати"}
{"url": "https://www.faktor.bg/bg/articles/zemetresenie-v-dimitrovgrad-i-haskovo", "text": "Земетресение разлюля Димитровград и Хасково. Магнитутът му е 3,2 по Рихтер, съобщи Националният институт по геофизика, геодезия и география (НИГГГ) към Българската академия на науките (БАН). Епицентърът на труса е между Димитровград и Гълъбово. Трусът е усетен по високите етажи в района. Няма данни за разрушения и пострадали.", "date": "2019.05.24", "title": "Земетресение в Димитровград и Хасково"}
{"url": "https://www.faktor.bg/bg/articles/boyko-borisov-shte-uchastva-v-zaklyuchitelnoto-predizborno-sabitie-na-manfred-veber-v-myunhen", "text": "Председателят на ГЕРБ Бойко Борисов ще участва в заключителното предизборно събитие на кандидата на ЕНП за председател на ЕК Манфред Вебер. Това съобщиха от пресцентъра на ПП ГЕРБ. Заедно с министър-председателя на България ще бъде и водачът на листата на ГЕРБ и СДС за европейските избори Мария Габриел. Форумът ще се проведе в столицата на германската провинция Бавария – Мюнхен, като на него са поканени и канцлерът на Германия Ангела Меркел, канцлерът на Австрия Себастиан Курц и премиерът на Хърватия Андрей Пленкович. Председателят на ГЕРБ ще направи и изказване, което ще бъде в рамките на заключителния панел на събитието. Освен Борисов, като говорители на него са предвидени и Ангела Меркел, председателят на Европейския парламент Антонио Таяни, бившият президент на Полша Лех Валенса и Манфред Вебер. В Мюнхен Бойко Борисов ще проведе и редица двустранни срещи, една от които с министър-председателя на Бавария и председател на ХСС Маркус Зьодер.", "date": "2019.05.24", "title": "Борисов ще участва в заключителното предизборно събитие на Манфред Вебер в Мюнхен"}
{"url": "https://www.faktor.bg/bg/articles/partiyata-na-truda-pecheli-evropeyskite-izbori-v-holandiya", "text": "Холандската Партия на труда печели най-много гласове на изборите за Европейски парламент в страната, показва екзитпол на агенция Ипсос, цитиран от световните агенции. Партията на труда печели 5 от общо 26-те места за холандски евродепутати, съобщава Франс прес. Консервативната Народна партия за свобода и демокрация (НПСД) на премиера Марк Рюте завърши на второ място с 4 депутатски места, а Форумът за демокрация на популиста Тиери Боде получава общо три. Общо двете популистки партии печелят 4 места, като антиислямската Партия на свободата печели само едно място, с 3 по-малко отколкото на предишните избори, посочва Асошиейтед прес. Партията Християндемократически призив също получава 4 места, посочва ТАСС. Възможната статистическа грешка в екзитпола на Ипсос е едно място. Самите избори преминаха в спокойна обстановка, а избирателната активност беше около 40 на сто. Окончателните резултати се очакват в понеделник. Изненадващият резултат увеличава шансовете на Франс Тимерманс, водещият кандидат на Партията на труда, да наследи Жан-Клод Юнкер на поста председател на Европейската комисия, отбелязва Ройтерс. Утре правото си на глас ще упражнят в Латвия, Малта и Словакия. Гражданите в останалите страни от Европейския съюз, включително и България, ще гласуват в неделя - 26 май. Великобритания и Холандия бяха първите, където се проведе евровотът. По данни на екзитпол, холандската Партия на труда на Франс Тимерманс е големият победител с пет места в новия Европейски парламент.", "date": "2019.05.24", "title": "Партията на труда печели европейските избори в Холандия"}
{"url": "https://www.faktor.bg/bg/articles/borisov-neka-se-gordeem-s-prinosa-na-balgariya-ne-samo-kam-slavyanskite-narodi-no-i-kam-sveta", "text": "Премиерът Бойко Борисов честити Денят на българската просвета и култура и на славянската писменост. \"Нека помним делото на Св. Св. Кирил и Методий и се гордеем с приноса на България не само към славянските народи, но и към света. Нека пазим културата си и я обогатяваме. Докато се стремим към напредък, нека запазим народността и човечността си.\", написа той във Фейсбук. Благодаря, че след като възложих на министъра на културата, говорих и с президента Путин, когато бях там, българите имат възможност да видят пръстена и меча на хан Кубрат. Това заяви премиерът Борисов преди предстоящото днес официално откриване на изложбата „Мечът на хан Кубрат“ в Националната галерия. По инициатива на министър-председателя и с активното съдействие на министъра на културата Боил Банов изложбата се осъществява в рамките на Дните на Ермитажа в София. Toва съобщиха от правителствената информационна служба. На събитието присъстваше и генералният директор на ЮНЕСКО Одри Азуле. Премиерът Борисов напомни за делото на хан Кубрат и за смисъла на снопа, завещан от него, символизиращ съединението. Това е единственият изход на една нация да бъде успешна, категоричен беше Борисов и напомни, че Българското председателство на Съвета на ЕС също е преминало под мотото „Съединението прави силата“. Министър-председателят Бойко Борисов изрази надежда, че ще бъде възможно да се направи официална отливка на меча за България. Надявам се на вашето разрешение, ще бъдем щастливи и ще го приемем като знак на приятелство, обърна се премиерът към заместник-директора на Държавния Ермитаж проф. Георги Вилинбахов. В галерията са експонирани временно два от най-емблематичните за българската история предмета – мечът на хан Кубрат и пръстенът с монограм. Пръстенът и мечът са част от съкровище, открито през 1912 край с. Малая Перешчепина, на брега на р. Ворскла в околностите на днешния град Полтава, Украйна. Цялата находка се състои от около 800 предмета, от които голяма част са златни, а други - от сребро. През 1984 германският археолог проф. Йоахим Вернер предизвиква истинска революция в науката, определяйки ги като собственост на българския владетел хан Кубрат. Артефактите от времето преди създаването на българската държава, са от изключително значение за историческата наука, но и за историята на изкуството. Премиерът Борисов разгледа и изложения в галерията портрет на княз Александър I Батенберг, който, заедно с други ценни предмети, принадлежащи на княза, българската държава откупи на търг във Виена.", "date": "2019.05.24", "title": "Борисов: Ще говорим с Ермитажа за отливки на меча и пръстена на хан Кубрат"}
{"url": "https://www.faktor.bg/bg/articles/krasimir-valchev-imame-edna-fiksiranost-varhu-izpitite-sled-7-mi-klas", "text": "Всички ние разчитаме на образованието, възлагаме всичките си надежди на него. Образованието е разговорът за нашите деца, заради него вярваме в тези светли бъднини. Това заяви пред БНТ по повод Празника на българската култура и писменост 24 май министърът на образованието и просветата Красимир Вълчев. Ако искаме да станем образовани и да сме добри в нещо, трябва да отделим хиляди часове. Конкретно, за частните уроци, имаме една фиксираност върху изпитите след 7-ми клас. Едно дете обаче може да получи добри възможности и без да влезе в набеденото за най-добро училище. От учителя очакваме чувство за професионализъм, творческа нагласа, за да положи усилия и да вдъхнови всяко едно дете да учи. Всеки един от нас носи спомена за учителите, които са ни вдъхновили, коментира министър Вълчев. Бих призовал учениците да четат. Спомням си, може би бях втори или трети клас, ми бяха подарили \"Ян Бибиян\", двете му части. Сега нищо не си спомням от него, но той ме провокира да чета повече и повече, каза той.", "date": "2019.05.24", "title": "Красимир Вълчев: Имаме една фиксираност върху изпитите след 7-ми клас"}
{"url": "https://www.faktor.bg/bg/articles/sasht-povdignaha-17-novi-obvineniya-sreshtu-asandzh", "text": "Министерството на правосъдието на САЩ повдигна 17 нови обвинения срещу съоснователя на \"Уикилийкс\" Джулиан Асандж. В момента австралиецът се намира в затвор във Великобритания и го грози екстрадиция в САЩ. Сред новите обвинения е незаконно публикуване на имената на анонимни журналистически източници. Други престъпления, за които Асандж ще отговаря, са конспирация и публикуване на засекретени военни документи.   Ако Асандж бъде намерен виновен дори по няколко от обвиненията, ще прекара в затвора десетилетия. От \"Уикилийкс\" веднага коментираха новите обвинения, като ги нарекоха Краят на първата поправка в САЩ. Белият дом пък отговори, че Асандж не е никакъв журналист, така че конституцията е спазена. Швеция също настоява за екстрадицията на Асандж заради дело за сексуално посегателство. Дали австралиецът ще напусне Великобритания и пред кой съд ще се изправи, ще реши вътрешният министър Саджид Джавид.", "date": "2019.05.24", "title": "САЩ повдигнаха 17 нови обвинения срещу Асандж"}
{"url": "https://www.faktor.bg/bg/articles/borisov-izvezhdame-obrazovanieto-kato-osnoven-prioritet-v-natsionalnata-programa-za-razvitie-2030", "text": "България ще изведе образованието като основен приоритет в проекта на Национална програма за развитие 2030. Това заяви министър-председателят Бойко Борисов по време на срещата си с генералния директор на ЮНЕСКО Одри Азуле. Фокус на разговорите бяха приоритетите на политиката на българското правителство в областта на образованието и науката и на сътрудничеството с ЮНЕСКО. Участие в срещата взеха министърът на образованието и науката Красимир Вълчев и министърът на културата Боил Банов. „Най-важният фактор за доброто образование са учителите, затова изпълняваме ангажимента си за увеличение на техните заплати“, акцентира премиерът Борисов. Той посочи, че правителството полага усилия за осигуряване на високо качество на образователния процес и учебната среда. „Държавата осигурява още равен достъп до всички нива на образование и професионално обучение за възрастните и децата в уязвимо положение, както и за българите с увреждания“, каза още министър-председателят Бойко Борисов. Генералният директор на ЮНЕСКО Одри Азуле поздрави България за това, което е постигнала в областта на образованието и науката, благодари и за подкрепата на страната ни в ООН за превенцията срещу екстремизма и антисемитизма. Министър-председателят Бойко Борисов и генералният директор на ЮНЕСКО Одри Азуле обсъдиха сътрудничество в сферата на подводната археология, на каквато е особено богат районът около остров Свети Кирик и Юлита край Созопол. Българският премиер напомни, че много от нашите паметници на културата са обекти на ЮНЕСКО. Одри Азуле заяви, че е била изключително впечатлена от Тракийското златно съкровище, което бе изложено в музея „Лувър“ в Париж през 2014 г.", "date": "2019.05.24", "title": "Борисов: Извеждаме образованието като основен приоритет в Националната програма за развитие 2030"}
{"url": "https://www.faktor.bg/bg/articles/rumen-radev-balgarskata-pismenost-se-e-prevarnala-v-nash-shtit", "text": "Тържествен водосвет беше отслужен пред Националната библиотека „Св. Св. Кирил и Методий“ по повод Деня на българската просвета и култура и на славянската писменост – 24 май. Той се отслужи от Белоградчишкия епископ Поликарп под звуците на църковен хор и се състои пред Националната библиотека \"Св. св. Кирил и Методий\". Тук бе и крайната точка на шествието, в което се включиха президентът Румен Радев, вицепрезидентът Илияна Йотова, политици и общественици, представители на столични училища, ректорът на СУ \"Св. Климент Охридски\" проф. Анастас Герджиков и представители на академичната общност. Част от събитието е и генералният директор на ЮНЕСКО Одри Азуле. Пред паметника на светите братя присъстват представители на политически партии, ученици, учители, десетки родолюбиви граждани, които носят знаменца. Минути преди началото на водосвета градинката пред Националната библиотека бе огласена от звуците на химна \"Върви народе възродени\", или така наречения Български всеучилищен химн, чийто автор е Стоян Михайловски, а музиката на химна е написана от Панайот Пипков. С вдъхновение нашите предци отредиха най-значимото място в националния ни календар за празник на словото и просветата, защото сме благосословени да имаме като покровители светци, дарили ни буквите. Това заяви в словото си по повод празника на българската просвета и култура 24 май, президентът Румен Радев. В нашия български език нашият народ е отривал своето спасение от робството, от мракобесието, от отчаянието, заяви той. Българската писменост се е превърнала в наш щит, заяви държавният глава. По думите му в днешната глобализация всяка година изчезват езици, затова ние българите трябва сме призвани да пазим нашия език, защото нашата българска кирилица не е достояние единствено на българия народ, а свръзва милиони хора от различни държави, тя е нашият най-ценен дар към световното културно наследство. Няма по-добра дата от 24 май за посещение на един генерален директор на ЮНЕСКО, заяви Радев при официалните си слова към генералния директор на ЮНЕСКО Одри Азуле. Радев подчерта, че е бил сред първите президенти, провели среща с нея при избирането й на поста. Според Радев посещението на генералния директор на ЮНЕСКО е признание за духовността на България. \"Както е известно, духовността и просветата са свети неща за българина“, отбеляза президентът.", "date": "2019.05.24", "title": "Румен Радев: Българската писменост се е превърнала в наш щит"}
{"url": "https://www.faktor.bg/bg/articles/rusiya-otkaza-viza-na-viktoriya-nyuland", "text": "На бившия помощник държавен секретар по европейските и евроазиатските въпроси Виктория Нюланд бе отказана руска виза, защото се намира в руския черен списък, въведени в отговор на американските санкционни списъци, съобщи руското външно министерство, цитирано от TACC и Фокус. \"На Нюланд е отказана руска виза, тя е в черните списъци на Руската федерация в отговор на американските санкционни списъци\", заявиха от руското външно министерство. Русия не е публикувала списък на лицата, които са в черния списък. По-рано руска виза беше отказана на бившия американски посланик в Русия Майкъл Макфол. По-рано в четвъртък вестник \"Коммерсантъ\" съобщи, че на Нюланд е отказана руска виза, която тя е поискала, за да участва в закрита международна конференция, организирана от Руския съвет по международни въпроси , Германското общество за външна политика и Училището за напреднали международни изследвания на университет \"Джон Хопкинс\". Това събитие се проведе в Москва на 20-21 май.", "date": "2019.05.24", "title": "Русия отказа виза на Виктория Нюланд"}
{"url": "https://www.faktor.bg/bg/articles/tereza-mey-podade-ostavka", "text": "Премиерът на Великобритания Тереза Мей обяви, че подава оставка на 7 юни, пише \"Гардиън\". По време на обръщение към нацията пред \"Даунинг стрийт\" 10 Мей съобщи дългоочакваната новина, че подава оставка като лидер на Консервативната партия. Тя се оттегля на 7 юни, петък. Процесът по избор на нов лидер ще започне на следващата седмица. Тя отбеляза, че се е борила да направи Великобритания страна, която работи за мнозина, а не за някои, а също така да изведе държавата от ЕС. Мей допълни, че е направила най-доброто, за да изпълни волята на британския народ за Брекзит. \"Направих всичко по силите си да убедя депутатите да подкрепят това споразумение... за съжаление не успях да го направя\", изрази тя разочарованието си. Мей поясни, че винаги ще има източник на голямо съжаление, че не е успяла да изведе страната от Общността.  Обявяването на очакваната оставка на Мей ще даде ход на процедура по избирането на нов лидер на управляващата Консервативна партия и, съответно, на правителството, който ще настоява за по-радикално споразумение за развода с ЕС. Според източник от този комитет, цитиран от ДПА, Мей ще остане на поста си като служебен премиер до избирането на нов лидер на консерваторите. Очаква се надпреварата между кандидатите да трае около 6 седмици. Това ще бъде процес, протичащ в два етапа, при който за двама финални кандидати ще трябва да гласуват 125 000 членове на Консервативната партия. За фаворит за спечелването й се сочи бившият външен министър Борис Джонсън - най-видният привърженик на Брекзит. Залозите дават 40 на сто вероятност той да я спечели. Друг вероятен претендент е Доминик Рааб, също привърженик на Брекзит и бивш министър по въпросите за развода с ЕС. Неговите шансове се оценяват на 14 на сто. Други вероятни кандидати за наследници на Мей са Майкъл Гоув, Андреа Ледсъм и сегашният външен министър Джереми Хънт, като шансовете на всеки от тях се оценяват на 7 процента. Очаква се Мей да остане на поста си по време на предстоящото държавно посещение на президента на САЩ Доналд Тръмп в началото на юни. Той идва по нейна отдавнашна покана, съобщава агенция Прес Асошиейшън. Според Би Би Си и вестник \"Дейли телеграф\" много поддръжници на премиерката са й отказали подкрепа, след като във вторник тя обеща пред депутатите, че те ще могат да гласуват за провеждане на втори референдум за Брекзит, ако подкрепят споразумението с ЕС. Според източници на Би Би Си от правителството това е предизвикало истински шок у някои министри и на заседание на кабинета, посветено на въпроса за Брекзит такава възможност не е била одобрена. Редица министри, включително тези на вътрешните и на външните работи и по въпросите за Шотландия, се опитали лично да информират Мей за позициите си и поискали среща с нея. Тя обаче отказала. Тогава последва оставката на Андреа Ледсъм - лидерка на Камарата на общините и по същество личен представител на Мей в долната камара на парламента. В писмо до премиерката тя изрази несъгласие с курса й по въпроса за развода с ЕС. Очаквайте подробности!", "date": "2019.05.24", "title": "Тереза Мей в обръщение към нацията: Подавам оставка на 7 юни"}
{"url": "https://www.faktor.bg/bg/articles/ivan-kostov-gerb-shte-tragne-kam-mestnite-izbori-s-naglasa-da-pobedi-i-tam", "text": "Ръководеният от бившия министър-председател Иван Костов Център за анализ и управление на рискове публикува тази седмица прогноза за разпределението на мандатите на българските евродепутати. Костов разкри в интервю за mediapool как се прави консолидираната прогноза.  \"Методиката предполага претегляне на прогнозите на всички социологически агенции, които са публикували проучвания в периода на анализа. След това се отчита степента на отклонение на всяка социологическа агенция за всяка политическа формация. След това прогнозите на всяка социологическа агенция се претеглят на базата на нашата оценка за достоверността на всяка от тези агенции. На тази база правим консолидираната прогноза. Тя показва, че по-вероятният изход от европейските избори е ГЕРБ да има 7 места, за БСП 6, три места за ДПС и едно място за ВМРО. Тъй като \"Демократична България\" е близо до това да прескочи бариерата, има друг вариант, който не е толкова вероятен. Той е \"Демократична България\" да успее да излъчи кандидат. Тогава, според числата, с които разполагаме, местата на ГЕРБ ще станат 6. На БСП остават 6, на ДПС остават 3, на ВМРО и \"Демократична България\" – по едно.\" Според ръководителя на Центъра за анализ и управление на рискове процесът на спад при ГЕРБ след \"Апартаментгейт\" е спрян и е обърнат. \"Вероятно и поради масираното публично присъствие на Бойко Борисов и кандидатите от листата на ГЕРБ. Още повече, че БСП не е излязла със силни политически послания за евроизборите. Оставя се впечатление, че там ударението е върху скандалите, върху компроматите, върху изнесени данни за злоупотреби, корупция и т.н. Това обаче не е точно европейската перспектива. От тази гледна точка се вижда, че някак си няма непосредствена управленска алтернатива. Ако нашата прогноза се оправдае, сборният резултат, който очакваме, е, че БСП и ДПС формално ще имат 9 евродепутати срещу 8 на ГЕРБ и техните партньори. ДПС обаче, както и досега, няма да промени позицията си и да оттегли неформалната подкрепа за ГЕРБ и да я прехвърли на Нинова, която фактически в очите им ще изглежда загубила, тъй като заявката ѝ беше да спечели преднина пред ГЕРБ.\" На въпрос има ли отношение към бъдещия резултат изявлението на Борисов още в началото на кампанията, че няма да подаде оставка, ако загуби евроизборите, Костов отговаря утвърдително. \"Да. Защото като се направи такова заявление, е ясно, че вътрешнополитическото развитие няма да зависи пряко от тези избори.\" Прогнозата за ситуацията след изборите Костов вижта така: ГЕРБ вероятно ще продължи да има официалната подкрепата на \"Обединените патриоти\" и неофициалната и неформалната такава на ДПС в ключови моменти, както е било и досега. Така партията вероятно ще тръгне към местните избори - с нагласа да победи и там.  Помолен да коментира съюза на СДС с ГЕРБ за евровота, бившият лидер на ДСБ заяви: \"Ще кажа, че ГЕРБ използва едно оръжие, което досега не е използвала в битката си срещу автентичната десница. То е да привлича и да прави коалиция с партии, които доскоро са претендирали да са част от тази автентична десница. Това ГЕРБ го прави за първи път. Затова е много важно как ще завършат тези избори за демократичните избиратели. Дали тази тактика на ГЕРБ ще се оправдае и \"Демократична България\" няма да успее да излъчи кандидат или няма да се оправдае и тогава вече \"Демократична България\" ще излезе на нов хоризонт.\"", "date": "2019.05.24", "title": "Иван Костов: БСП не акцентира върху европейската перспектива, предпочете скандалите"}
{"url": "https://www.faktor.bg/bg/articles/rektorat-na-sofiyskiya-universitet-gneven-dnes-polititsite-izvarshiha-edno-bezobrazie", "text": "По традиция Софийският университет „Св. Климент Охридски” отбеляза 24 май с академично тържество в аулата. Ректорът на висшето учебно заведение проф. Анастас Герджиков заяви: „Всички усещаме дълбоко в себе си, че културата и духовността са най-човешко, това, което никой не може да ни даде наготово или да ни отнеме насила. Нека всеки ден да е празник на духа и на човешкото в нас, на красивото и възвишеното“. В началото на словото си проф. Герджиков критикува това, че политици са застанали начело на празничното шествие в София, и отбеляза: „Безобразието се превръща в традиция\".  „През тази година имах много време да мисля защо се получава така и стигнах до извода, че те не са злонамерени. Повечето от политиците просто никога, преди да станат политици, не са участвали в шествието и затова не знаят традиционния ред. Винаги традиционният ред е бил следният, най-отпред върви българското духовенство, след него вървим ние, а после цялото българско гражданство, което обича светлия празник“, каза проф. Анастас Герджиков.", "date": "2019.05.24", "title": "Ректорът на Софийския университет с гневна реакция: Днес политиците извършиха едно безобразие!"}
{"url": "https://www.faktor.bg/bg/articles/politika/hlyab-i-pasti/spas-garnevski-zastavayki-do-oligarha-gergov-yoncheva-se-samoubi-kato-borets-sreshtu-koruptsiyata", "text": "Натрапваха ни пропагандно  Елена Йончева като борец срещу корупцията, като рицар на свободното слово, като стожер на социалната справедливост. Но тази седмица категорично се убедих, че всички тия помпозни определения за нея са тотално кухи фрази, празни от всякакво съдържание. Въпросната другарка си е обикновена политическа партизанка и лицемерка, която може да вижда сламката в чуждото око, но не и гредата в своето.  Една снимка от преди няколко дни разголва  истинската  същност на  водача на листата на БСП за евроизборите. Снимката е направена в Пловдив, на последната предизборна среща на Йончева с червения електорат. На нея „борецът” срещу корупцията е редом до една скандална и спорна личност, която присвои  от пловдивчани имоти за над  1 200 млрд. лв. Става дума за руския гражданин, олигарх, масон, и виден социалист  Георги Гергов. Точно от него лидерът на БСП Корнелия Нинова уж демонстративно се „разграничи” преди време. Но би било наивно да се смята, че тези хора някога са се разделяли. Всички те са неразривна част от един отлично режисиран актьорски състав, в който всеки изпълнява блестящо своята роля. Днес всеки средно интелигентен човек е наясно със сценария, написан преди началото на прехода от комунистическата върхушка и изпълняван от нейната номенклатура и еничарите й от ДС: Георги Гергов е крещящо потвърждение на този пъклен план. Но какво прави редом до него чистата и морална Елена Йончева, представяща се като боркиня срещу корупцията и проповядваща социална справедливост, лицето на БСП и острие на Нинова в тези избори? Връзката им е неслучайна – Гергов е знаков член на Националния съвет на БСП и лидер на областната структура на червените в Пловдив. Наивно е да вярваме, че Нинова е срещу Георгов или се е очистила от него. Разиграваните метаморфози са комунистически трикове,  част от сценария, сътворен за политически наивници. И Нинова, и Гергов са  изпълнители на главната роля на криминалния филм – „Разграбването на България”, а Йончева никога няма да посегне на своите. Приватизаторката на „Техноимпекс” беше синя, докато докопа златната кокошка, после обаче навлече червената фуста и стана зам.-министър в правителството на Станишев и точно в това си качество, отговаряща за приватизацията и като председател на борда на директорите на Международен панаир в Пловдив, затвори очите си, когато държавата хариза на Георги Гергов това национално богатство, за да го превърне в истински олигарх. Дистанцирането на Корнелия по-късно от Гергов е просто жалък опит за рязане опашката на гущера.  Като придоби Панаира без да даде и пет лева за него, Гергов успя да ужили и пловдивската община чрез смесеното дружество „Пълдин тур инвест”. Това стана факт благодарение на  Чрез отлично разигран спектакъл наляха в това дружество в полза на олигарха безценни градски имоти за близо 200 млн. лв. Така само за 10 месеца - от 15 юни 2006 г. до 19 април 2007 година - държавата и общината загубиха имоти за 1 200 млрд. лв., без да са получили до днес нито лев печалба или дивидент. Техен притежател стана руският гражданин и почетен консул Георги Гергов.  Учудващо ли е тогава, че в навечерието на  европейските избори Йончева се е облегнала на рамото на олигарха. Гнездото змии дори и да се разплете, винаги при нужда отново се заплита. Но Елена Йончева окончателно загуби доверите на пловдивчани, след като се идентифицира с човека, който извърши грабежа на века. Документите за този грабеж вече са внесени в КПКОНПИ и в прокуратурата, тече проверка и да се надяваме, че и недосегаемият руски гражданин ще последва съдбата на Баневци, Бенчевци, Ветковци и Миньовци. Пловдивчани искат справедливост, а Йончева демонстрира нагло, че не е способна да се отърси от червените кучи синове, защото ги приема като свои. Тогава да забрави за тяхната подкрепа!", "date": "2019.05.24", "title": "Спас Гърневски: Заставайки до олигарха Гергов, Йончева се самоуби като борец срещу корупцията"}
{"url": "https://www.faktor.bg/bg/articles/novini/balgariya/n-pr-vitaliy-moskalenko-parvoto-pismeno-slovo-v-kievska-rus-ukrayna-e-balgarsko-video", "text": "Първото писмено Слово в Киевска Рус - Украйна е българско.  Това истъква в свое видеообръщение към българите посланикът на Украйна у нас, Н. Пр. Виталий Москаленко. В приветствието си за 24 май той признава - кирилицата е дошла при нас с богослужебни книги на старобългарски след официалното приемане на християнството през 988 г. Над 250 млн. по света използват кирилицата днес като национална азбука, казва дипломатът.", "date": "2019.05.24", "title": "Н. Пр. Виталий Москаленко: Първото писмено Слово в Киевска Рус - Украйна е българско(видео)"}
{"url": "https://www.faktor.bg/bg/articles/novini/balgariya/-varvi-narode-vazrodeni-kam-svetla-badnina-varvi-1", "text": "\"Върви, народе възродени,     към светла бъднина върви, с книжовността, таз сила нова,     съдбините си ти поднови! Върви към мощната Просвета!     В световните борби върви, от длъжност неизменно воден -     и Бог ще те благослови! Напред! Науката е слънце,     което във душите грей! Напред! Народността не пада     там, дето знаньето живей! Безвестен беше ти, безславен!...     О, влез в Историята веч, духовно покори страните,     които завладя със меч!...\" Тъй солунските двама братя     насърчаваха дедите ни... О, минало незабравимо,     о, пресвещени старини! България остана вярна     на достославний тоз завет - в тържествуванье и в страданье     извърши подвизи безчет... Да, родината ни години     пресветли преживя, в беда неописуема изпадна,     но върши дългът се всегда! Бе време, писмеността наша     кога обходи целий мир; за все световната просвета     тя бе неизчерпаем вир; бе и тъжовно робско време...     Тогаз Балканский храбър син навеждаше лице под гнета     на отоманский властелин... Но винаги духът народен;     подпорка търсеше у вас, о, мъдреци!... През десет века     все жив остана ваший глас! О, вий, които цяло племе     извлякохте из мъртвина, народен гений възкресихте -     заспал в глубока тъмнина; подвижници за права вярна,     сеятели на правда, мир, апостоли високославни,     звезди върху Славянски мир, бъдете преблагословени,     о вий, Методий и Кирил, отци на българското знанье,     творци на наший говор мил! Нека името ви да живее     във всенародната любов, речта ви мощна нек се помни     в Славянството во век веков! Русе, 1882, априлий 15 [сп. \"Мисъл\", 1892, кн. IX-X]", "date": "2019.05.24", "title": "Върви, народе възродени, към светла бъднина върви!"}
