{"url": "http://www.faktor.bg/bg/articles/novini/svyat/blizo-15-000-poleta-v-evropeyskoto-vazdushno-prostranstvo-otmeneni-zaradi-sriv-v-sistemata", "text": "Някой от най-големите летища в ЕС, включително амстердамското летище Схипхол, бяха предупредени за проблеми и съобщаваха на пътниците да проверят полетите си заради повреда в системата на агенцията, грижеща се за въздушното пространство на Европа – Евроконтрол, съобщава бТВ.  „29 500 полети се очакваха днес в европейското въздушно пространство. За съжаление половината от тях трябваше да бъдат отменени заради повреда в системата”, заявиха от Евроконтрол.    Базираната в Брюксел агенция, която координира европейското въздушно пространство каза, че проблемът е идентифициран и се работи по неговото отстраняване, за да може да се работи нормално, но това ще се случи най-рано „късно тази вечер”.    „Никога не сме виждали нещо подобно”, заяви говорителят на Евроконтрол.    „Във връзка с информация, получена от Евроконтрол за техническа неизправност в навигационните съоръжения от централата на организацията в Брюксел съобщават за възможни затруднения на полетите днес“, съобщиха и от летище София.  До 23.00 часа се очакват закъснения на излитащи и кацащи самолети в цяла Европа, което може да засегне и полетите от и до летище София. Ръководството на летището съветва пътниците да следят полетното разписание на интернет страницата.", "date": "2018.04.03", "title": "Близо 15 000 полета в европейското въздушно пространство отменени заради срив в системата"}
{"url": "http://www.faktor.bg/bg/articles/novini/svyat/probiv-sauditskiyat-prestolonaslednik-zayavi-che-izraeltyanite-imat-pravo-nad-sobstvenata-si-zemya", "text": ". Престолонаследникът на Саудитска Арабия принц Мохамед бин Салман заяви днес, че израелтяните „имат право над собствената си земя“ и че формалните отношения между Израел и Кралството са взаимноизгодни за двете страни, пише американското издание The New York Times, цитиран от \"Фокус\". Коментарите на могъщия крон принц бяха направени в интервю пред американски издание и отразяват стоплянето на отношенията между Рияд и Ерусалим в последно време, коментира вестникът. Саудитска Арабия все още не е признала Израел, а саудитските лидери до скоро критикуваха еврейската държава за действията им спрямо палестинците и за блокирането на достъпа до мюсюлманските свети места в Ерусалим, припомня изданието. Но отношенията между двете страни се промениха с издигането на принц Мохамед, който е на 32 години и иска да реформира саудитската икономика. Вместо да посочи Израел като враг, в светлината на последните събития около границата на Ивицата Газа, принц Мохамед смята, че Израел е атрактивен регионален икономически и технологически възел, както и потенциал партньор в студената война на Саудитска Арабия с Иран, пише The New York Times. Част от това е признаването на правото на съществуване на Израел, а за предпочитане, според думите на крон принца, е това да се случи в контекста на мирна сделка с палестинците. „Вярвам, че всички хора, навсякъде, имат правото да живеят в рамките на мирните си държави“, заяви принц Мохамед пред вестник The Atlantic. „Вярвам, че палестинците и израелците имат право да имат свои държави. Но трябва да се постигне мирно споразумение, за да се обезпечи стабилността и за да имат те нормални отношения“. Както отбеляза той, установяването на официални отношения ще е от полза и за двете нации. „Израел е голяма икономика в сравнение с неговия размер и е растяща икономика. Разбира се, че с Израел споделяме много общи интереси“, посочи Мохамед бин Салман.", "date": "2018.04.03", "title": "Пробив! Саудитският престолонаследник заяви, че израелтяните имат право над собствената си земя"}
{"url": "http://www.faktor.bg/bg/articles/novini/svyat/radan-kanev-v-ankara-se-provezhda-sreshta-na-sultanite-na-dvete-imperii-s-nay-pryako-trayno-i-pagubno-vazdeystvie-varhu-istoricheskata-ni-sadba", "text": "Зам.-председателят на ДСБ Радан Кънев коментира срещата Ердоган-Путин във Фейсбук. Ето какво написа: В момента в Анкара се провежда тържествена среща на султаните на двете империи с най-пряко, трайно и пагубно въздействие върху историческата ни съдба през последните няколко века.  Поредно действие от постановката на сближаване между Путин и Ердоган (която все повече напомня на 30-те и 40-те години на XIX век, но това е донякъде отделна тема). На този фон, българското правителство, ротационен председател на Съвета на ЕС, прави непрекъснати демонстрации на близост с двамата султани. Демонстрации, които ни отдалечават от единствения източник на сигурност, сила и самочувствие пред лицето на подобен азиатски съюз - единството на Запада, проектирано като Шенген, обща политика по сигурност на ЕС и скрепяване на съюзническите връзки през Атлантика. Това е единствената линия на политическа идентичност, която следва да ни интересува - защита на националната сигурност чрез принадлежност към модерния западен свят и отхвърляне на агресивните попълзновения от изток. Всичко друго - леберали, консерви, досиета на видни интелектуалци, джендъри и други глупости, са куки за шарани. Ченгетата, които ни поднасят тези манджи, са същите, които говорят за България като \"мост\" между Европа и Азия. Тц, единствената смислена национална позиция е да откажем да бъдем мост. Защото при конфликт, първо взривяват мостовете.", "date": "2018.04.03", "title": "Радан Кънев: В Анкара се провежда среща на султаните на двете империи с най-пряко, трайно и пагубно въздействие върху историческата ни съдба"}
{"url": "http://www.faktor.bg/bg/articles/novini/svyat/putin-obeshta-aets-akkuyu-da-zaraboti-za-100-godishninata-na-turskata-republika", "text": "Президентите на Турция и Русия Реджеп Ердоган и Владимир Путин дадоха начало на строежа на първата турска атомна електроцентрала. Путин обяви, че с руска помощ АЕЦ \"Аккую\" ще заработи от 2023 година, когато турската република ще празнува 100-годишнината от създаването си.  Централата близо до средиземноморския бряг на областта Мерсин ще бъде построена от \"Росатом“ и ще разполага с четири блока, всеки от тях с мощност от 1 200 мегавата. Тя ще струва на Турция 20 милиарда долара, но ще осигурява поне 10 на сто от енергийните ѝ нужди. Ердоган подчерта, че АЕЦ \"Аккую\" ще осигури енергийна независимост на Турция. Освен в енергетиката, Турция и Русия са в \"тясно сътрудничество и за пресичане на терористичната заплаха от Сирия“, отбеляза турският президент.", "date": "2018.04.03", "title": "Путин обеща  АЕЦ \"Аккую\" да заработи за 100-годишнината на турската република"}
{"url": "http://www.faktor.bg/bg/articles/novini/svyat/shte-ima-li-pametnik-na-kirilitsata-v-ruskiya-ekaterinburg", "text": "Паметник на кирилицата в четвъртия по големина град в Русия може и да няма. Договореното от археолога Николай Овчаров и кмета на Екатеринбург Евгений Ройзман създаване на монумента има вероятност да не се случи, поради законодателни промени в местния парламент, съобщава Дарик.  Според тях градоначалникът вече няма да се избира пряко от хората, а по предложение на нарочно създадена комисия. Ройзман обаче отказва да участва в избори по новите правила. Той бе избран за кмет на Екатеринбург през 2013 г. Ройзман не крие опозиционните си възгледи като открито критикува политиката на Владимир Путин и заявява подкрепата си за опозиционния лидер Андрей Навални.    Наскоро Ройзман се срещна и с българския археолог Николай Овчаров, с когото договориха създаването на третия в света паметник на кирилицата по инициатива на българската страна.   „Беше приятно да чуем думите му: „Правилен е пътят на България в ЕС и дано Русия го последва някога“, коментира Овчаров.    Дали Евгений Роизман ще има правомощия за създаване на паметници в Екатеринбург още дълго обаче не е сигурно, тъй като с приетите във вторник от местния парламент законодателни промени, кметът на града вече ще се избира от градския съвет от списък, предложен от специално избрана комисия.    Самият Ройзман, чиито 5-годишен мандат изтича тази година, коментира пред Интерфакс, че няма да се кандидатира за включване в списъка, тъй като по думите му е ясно, че няма да бъде избран.    Решението за отмяна на прекия вот за кмет на Екатеринбург, който съществува от 2010 година, изкара малоброен граждански протест на улицата, като в него се включиха около 2000 души.", "date": "2018.04.03", "title": "Ще има ли паметник на кирилицата в руския Екатеринбург"}
{"url": "http://www.faktor.bg/bg/articles/novini/svyat/desetki-sa-raneni-pri-sblasak-na-dva-vlaka-v-metroto-v-germaniya", "text": "Най-малко 20 човека бяха ранени, след като два влака на метрото в германския град Дуисбург се сблъскаха днес, съобщи сп. \"Фокус\".  Двама от ранените са в тежко състояние.  По данни на градската транспортна администрация ударът не е бил челен - единият влак е ударил втория отзад.  Асошиейтед прес цитира съобщение на ДПА, според което ранените са над 20, но сред тях няма сериозно пострадали.  На място работят екипи на аварийните и противопожарните служби.", "date": "2018.04.03", "title": "Десетки са ранени при сблъсък на два влака в метрото в Германия"}
{"url": "http://www.faktor.bg/bg/articles/novini/svyat/ima-li-opasnost-ot-teroristichna-ataka-na-balkanite-po-velikden", "text": "За опасност от терористична атака на Балканите по Великден информира македонското издание \"Нова Македония\".  Едва ли по Великден ще видим рутинни патрули на Специализирания отряд за борба с тероризма, но службите ще са бдителни по време на празниците. Експертът по контратероризъм Славчо Велков смята, че опасността от терор у нас не е толкова голяма като в западноевропейските страни, но заплаха за България не липсва. „Предвид факта, че част от балканските държави, най-вече Република България участват активно в противодействието срещу тероризма в различни региони на света, в това число и в Афганистан, ние имаме екипи и в Мали”, коментира Славчо Велков пред бТВ. Нарастващата радикализация би довела до атентати в региона, казва пък Йордан Божилов. „Много чуждестранни бойци, които са се сражавали на територията на Сирия и Ирак, произхождат именно от балкански страни, Косово, Босна, Македония и тези бойци се завръщат обратно”, заяви Йордан Божилов.", "date": "2018.04.03", "title": "Има ли опасност от терористична атака на Балканите по Великден?"}
{"url": "http://www.faktor.bg/bg/articles/novini/balgariya/prokuror-kogato-myusyulmanite-stanat-30-darzhavata-e-zastrashena-tsatsarov-nedopustimo-e", "text": "Висшият мюсюлмански съвет осъди остро на извънредно заседание днес изказването на Недялка Попова, която е наблюдаващ прокурор по делото за проповядване на религиозна омраза срещу Ахмед Муса и 12 имами в Пазарджик.  В интервю преди дни Попова заяви, че \"когато мюсюлманите у нас станат 30%, държавата ще е застрашена\".  Според главния прокурор Сотир Цацаров изказването на Попова е недопустимо и е възложена проверка по случая. \"Тя противопостави по един, бих казал много недопустим начин, българските граждани, християни и мюсюлмани, защото предмет на разследване е проповядването на радикален ислям и екстремистка идеология, а не просто определена религия. Без да предопределям това, казвам го като предварително лично отношение, за мен подобни изявления са изключително недопустими и то особено, когато са направени от прокурор\", заяви той.", "date": "2018.04.03", "title": "Прокурор: Когато мюсюлманите станат 30%, държавата е застрашена. Цацаров: Недопустимо е"}
{"url": "http://www.faktor.bg/bg/articles/novini/svyat/-chez-praga-ako-balgariya-se-ottegli-ot-sdelkata-protsedurata-prodalzhava-s-inerkom-na-ginka-varbakova", "text": "Ако България се оттегли от сделката за закупуването на активите на ЧЕЗ в България, процедурата продължава с \"Инерком\" на Гинка Върбакова. Това заявиха от \"ЧЕЗ-Прага\" за NOVA.  Те уточниха, че каквото и да се случи, тепърва ще се запознават със ситуацията, но договорът с \"Инерком\" остава в сила. По-рано днес държавата се отказа да участва в сделката за ЧЕЗ. Финансовият министър изненадващо обяви, че било нецелесъобразно. Заявявам категорично,че българската държава няма намерение по какъвто и да било начин да участва в придобиването - частично или изцяло, в стартирането и неприключилата сделка при оформянето на собствеността на активите на ЧЕЗ\". Това каза финансовият министър Владислав Горанов по време на заседание на ресорната комисия по казуса в парламента. Първоначално идеята беше България да придобие контролен пакет акции. За целта от \"ЧЕЗ- Прага\" започнаха анализ дали законът позволява подобна намеса. В официална позиция до NOVA от чешкото дружество обявиха, че не са информирани за оттеглянето на България и продължават да проверяват възможността за държавно участие.", "date": "2018.04.03", "title": "\"ЧЕЗ-Прага\": Ако България се оттегли от сделката, процедурата продължава с \"Инерком\" на Гинка Върбакова"}
{"url": "http://www.faktor.bg/bg/articles/novini/balgariya/london-obvinyava-rusiya-opitva-da-provali-razsledvaneto-po-sluchaya-skripal", "text": "Великобритания обвини днес Русия , че е свикала среща на Организацията за забрана на химическото оръжие (ОЗХО) единствено с цел да я използва като „отклоняваща тактика“, за да провали разследването по случая „Скрипал“, предава AFP. „Руската инициатива е поредната отклоняваща тактика, целяща да провали усилията ОЗХО за достигане до заключение“, заяви министърът на външните работи на Великобритания Борис Джонсън.", "date": "2018.04.03", "title": "Лондон обвинява: Русия опитва да провали разследването по случая „Скрипал“"}
{"url": "http://www.faktor.bg/bg/articles/obshtestvo/zakon-i-red/ministerstvo-na-pravosadieto-s-podrobnosti-za-izbyagalite-zatvornitsi", "text": "\"Двамата престъпници, които избягаха днес от Софийския затвор, са нападнали трима служители с оръжие. Тепърва ще разберем при какви обстоятелства е извършено и чия е отговорността\", съобщи на извънреден брифинг заместник-министърът на правосъдието Николай Проданов.  При инцидента са нападнати директно трима служители един след друг. Първо е нападнат служителят на СОТ, после на първи и съответно на втори пост.  \"Чистачката, която е била на работа по това време, подгонила криминалното дуо в опит да помогне. Назначена е проверка по случая. Инцидентът действително е неприятен\", каза още заместник-министърът.  Изяснява се обаче точно как е вкарано огнестрелното оръжие, с което осъдените си проправили път извън затвора.  \"Упражнена е принуда, заплаха с огнестрелно оръжие, има реакция от нашите служители, за съжаление неуспешна. Дали реакцията е адекватна ще се види\", посочи Проданов.  На мястото са произведени 3 изстрела, за щастие няма пострадали.  \"Случаят е тежък, проверката ще установи чия е отговорността\", каза още той.", "date": "2018.04.03", "title": "Министерство на правосъдието с подробности за избягалите затворници"}
{"url": "http://www.faktor.bg/bg/articles/ognyan-minchev-istoriyata-na-verbovchitsite-tryabva-da-bade-bezkompromisno-razkrita", "text": "В голяма степен се разминаваме със смисъла от отваряне на досиетата - с преживяването на катарзис, с осъзнаването на собственото си минало и с надмогването на собствената си слабост. На форума ечи преди всичко злорадство, кроене на дребни идеологически и политически сметки, дори удовлетворение по повод на поредното доказателство, че всички са маскари. Зная, че е по-добре късно, отколкото никога. Но мисля, че разкриването на тази част от истината, която се оказа достъпна, понякога създава превратни представи за живота по време на комунизма сред поколенията, които имат привилегията да не познават тази епоха от българската история. По време на комунизма (след масовата съпротива от 40-те и 50-те години, сломена от репресиите на режима) останаха малцина тези, които се противопоставиха открито и съзнателно на болшевишката тирания. Тези хора платиха с живота си и те са наши национални герои - малцина на брой, но герои. Останалите се деляхме на властници - велможи на режима, подлеци - съзнателно творящи зло и унижение за другите в сътрудничество с режима, и хора, които търсеха допустимата за тях самите степен на компромис с режима, която им позволяваше да водят що-годе приличен живот. Законът за досиетата даде възможност да бъдат разкрити част от деянията на подлеците - сътрудници на режима, и да бъдат осветени компромисите, направени с властта от голям брой хора, неможещи и нежелаещи да влязат в малката група на съпротивляващите се герои. Първият от тях е, че направените в съответствие с него разкрития не дават достатъчна възможност да бъдат разграничени подлеците от тези, които са направили компромис със съвестта си, но са се въздържали, или са правили минимално необходимото или неизбежното в ущърб на други свои съграждани. Вторият - и по-голям, недостатък на закона се крие във факта, че той разкрива деянията на завербуваните от ДС, но пази както тайната, така и легитимността на вербовчиците, на тъмничарите на милиони човешки души, на палачите на човешкото достойнство от онази епоха. Вербовчиците и техните наследници са новият стар български елит - стопански, политически, културен... Те пречеха на отварянето на досиетата в продължение на 15 години, защото трябваше да използват оказалата се срамна тайна на сътрудничество с ДС, за да инфилтрират \"своите хора\" в институциите и общностите на българското посткомунистическо общество. Когато тази вторична употреба на завербуваните - вече след края на комунизма - изтощи полезния си за вербовчиците потенциал, те самите решиха да отворят досиетата. Идеята се появи в обкръжението на вътрешния министър Румен Петков и двама негови съветници - известни социолози. Речено - сторено. Целта е ясна - вербовчиците са от \"нашата страна\" на политическото разделение. Мнозинството от завербуваните са \"оттатък\". Хайде още малко да им се надсмеем и да им натрием носа... Не отричам ни най-малко ползата за обществото от това макар и закъсняло отваряне на досиетата. Но не съм сляп, за да не видя и ползата за самите вербовчици. Те получиха възможността да унижат още веднъж своите жертви - не само подлеците и \"самоинициативниците\", но и тези, които са направили компромис, за да могат да водят що-годе нормален живот. Аз не мога да обвинявам или да оправдавам когото и да било - най-малкото защото съм направил своя дял от компромиси в годините преди 1989-а. Искам обаче да кажа няколко думи на тези, които не помнят тези времена. Драги мои по-млади съграждани, комунизмът не беше изпитание, което трябваше да се изтърпи в името на едно по-добро бъдеще, очаквано да настъпи след неизбежния му край. Никой от нас не вярваше в края на комунизма. В неговия край не вярваха и западните му изследователи - \"кремлинолози\". Комунизмът беше зло, обещаващо да остане безкрайно, във всеки случай - много по-дълго, отколкото собствения ни живот. Ние нямахме идея и представа за възможен живот след комунизма. Единствената възможност за раздяла с него бе бягството зад граница - с неговите рискове от залавяне и досъсипване на живота ни, с изпитанията, на които неизбежно бяха подлагани близките на избягалия \"невъзвращенец\". - по-тясна и задушаваща или по-широка и по-комфортна според случая, но килия. Нашите мисли, нашите думи и нашите действия бяха вързани за синджира на дължимото поведение, отвъд което се попадаше в долните кръгове на ада. Припомням това, защото когато при някого идваха представители на вербовчиците, отказът от сътрудничество не бе свързан с временни изпитания в очакване на справедливия край на тази система и този режим. Отказът най-често представляваше отказ от нормален живот до края - доживот. Сигурно прекалявам с черната краска, защото има мнозина, които по един или друг начин са отказали да сътрудничат - с хитрост, с отлагане, с демонстрация на некадърност да служат и т.н. Но същността бе тази - мнозинството от хората, до които стигаше \"поканата\" за сътрудничество, трябваше да направят компромис между собственото си достойнство и почтеност и необходимостта да платят данъка на \"кесаря\". Тук трябва да се направят важни и необходими разграничения, които законът и обявяващите фактите от досиетата не правят и не могат да направят. Някои от завербуваните са направили компромиса от меркантилни подбуди - за да получат пари, обществено положение, за да ги пуснат в чужбина... Други - за да направят възможно кариерното си развитие, вървящо нагоре при съгласие за сътрудничество и застрашено от провал при отказ. Трети, защото са притиснати до стената от \"буржоазен произход\". Четвърти, защото трябва да спасят живота на близък човек - с операция в чужбина. Причините са многообразни като самия живот. За да имаме катарзис, трябва да имаме възможност да оценим това многообразие, да преценим степента на компромиса, който е направен. Трябва да преценим и да отхвърлим греха и да простим на грешника. Но не и да простим на режима, на системата за тоталитарно изнудване на милиони хора. А сега се получава точно обратното. Почти три десетилетия след края на режима \"ангелогласни\" лицемери и негодници пеят носталгични химни за \"изгубения рай\" на Живкова България, а хора, направили компромис в името на оцеляването си, са покрити с позор и насмешка. С чувство на дълбока обида си отиде от този живот Вера Мутафчиева, която освен носител на буржоазен произход бе и талантлив историк - османист и писател. Представяте ли си как режимът би допуснал тя да работи в турските османски архиви, ако не я \"завербува\". С тихо отвращение и сарказъм си отиде писателят Георги Данаилов (също с \"буржоазен произход\"), когото са \"завербували\", за да разрешат животоспасяващо лечение в чужбина на негов близък. Смятам, че откриването на досиетата - на истината за миналото, макар и частична и несъвършена, трябва да продължи. За да има справедливост обаче, историята на всяко едно досие трябва да бъде максимално справедливо разказана. А историята на вербовчиците - на елитарните душегубци на режима, трябва да бъде безкомпромисно разкрита. Защото зад тази история стои цялата истина за същността на режима, по който и днес плачат тесни кръгове бенефициенти и широки кръгове глупци.", "date": "2018.04.03", "title": "Огнян Минчев: Историята на вербовчиците трябва да бъде безкомпромисно разкрита"}
{"url": "http://www.faktor.bg/bg/articles/zukarbarg-nuzhni-sa-godini-za-da-razreshim-problemite-na-feysbuk", "text": "„Фейсбук“ ще има вероятно нужна от „няколко години“, за да разреши проблемите, разкрити от скандала за пропуските н при защита на личните данни на потребителите, заяви създателят ѝ Марк Зукърбърг в интервю за сайта „Вокс“. \"Един от основните проблеми на „Фейсбук“ е неговият „идеализъм“, защото той дълго време виждаше само добрите страни на свързването чрез интернет между хората. Не обърнахме внимание върху лошите страни на използването на някои от инструментите ни. Мисля сега, че хората напълно основателно се фокусират върху някои от рисковете и върху лошите страни. Мисля, че ще разрешим този проблем, но това ще отнеме няколко години. Бих искал да разреша всички тези въпроси за три или четири месеца, но истината е, че за някои от тях ще е нужно повече време\", призна Зукърбърг. Той отхвърли критиките на президента на „Епъл“ Тим Кук, според когото „Фейсбук“ е имал проблеми заради икономическия си модел. \"Мисля, че този аргумент, че ако не плащате, на нас няма да ни пука за вас, е формулиран с много лека ръка. И той не отговаря изобщо на истината. Действителността е, че ако вие искате да създадете една услуга, която помага за свързването на всеки на планетата, тогава много хора няма да имат средствата да платят. Ето защо, както е при много медии, един модел, базиран на рекламата, е единственият рационален модел, защити тезата си създателят на „Фейсбук“.", "date": "2018.04.03", "title": "Зукърбърг:  Нужни са години, за да разрешим проблемите на „Фейсбук“ с личните данни"}
{"url": "http://www.faktor.bg/bg/articles/kolyo-paramov-kolkoto-poveche-otlagame-priemaneto-na-edinnata-evropeyska-valuta-tolkova-poveche-gubim", "text": "Икономистът Кольо Парамов обяви пред Bulgaria ON AIR, че около 345 хиляди души у нас, които се осигуряват, са декларирали средни за страната доходи за миналата година. По думите му това са близо 10% от всички осигуряващи се лица, което е прекалено малко.  \"Тези 10% платени по нивото на средната класа трябва да станат минимум 30%\", категоричен беше Парамов. Другият събеседник в студиото - финансистът Емил Хърсев, обясни, че средното възнаграждение не значи средна класа. \"Изнасянето на възнагражденията от минималната към тази средна за България норма на доход е това, което ще закрепи пазара на труда\", обясни Хърсев. По думите му така у нас ще се върнат да работят българи от чужбина, а и чужденци ще има, които ще искат да работят у нас. Финансистът каза също, че ако темповете на нарастване на трудовите доходи у нас, което е средно с около 10% на година за последните 4 години, продължи още 3 години, ще наблюдаваме обръщане на демографските прогнози. Хърсев смята също, че българите никога няма да си признаем, че живеем по-добре. Икономистът Кольо Парамов пък допълни, че въпросът с приемането на единната европейска валута е фундаментален за България и че колкото повече го отлагаме, толкова повече губим.", "date": "2018.04.03", "title": "Кольо Парамов: Колкото повече отлагаме приемането на еврото, толкова повече губим"}
{"url": "http://www.faktor.bg/bg/articles/komisiyata-po-finansov-nadzor-obyavi-litsata-dlazhnitsi-kam-darzhavata", "text": "Комисията за финансов надзор обявява списъци на всички поднадзорни лица с непогасени в срок задължения за такси, дължими до 31 януари 2018 г., съобщава dir.bg. Представени са таблици с неиздължилите се дружества по параграф 1д, ал.3 от ЗППЦК, АДСИЦ, облигационни емисии на публични дружества и други емитенти, публични дружества, застрахователни брокери, застрахователни дружества и застрахователни агенти – физически лица, еднолични търговци и юридически лица.  Съгласно разпоредбата на чл. 27, ал. 5 от Закона за Комисията за финансов надзор при неплащане в установения срок върху дължимите суми се начислява и дължи законна лихва за забава. Просрочените задължения за таксите за осъществяване на общ финансов надзор следва да бъдат заплатени от поднадзорните лица заедно с дължимата лихва към момента на плащане.  Лихвата за забава не е включена в посочените списъци и за нейното изчисляване може да се ползва лихвения калкулатор от страницата на КФН.   Просрочените такси за осъществяване на общ финансов надзор подлежат на принудително изпълнение от публични изпълнители по реда на Данъчно-осигурителния процесуален кодекс или от съдебни изпълнители по реда на Гражданския процесуален кодекс.  При неплащане на таксите за общ финансов надзор в установените срокове комисията и нейните органи могат да откажат предоставянето на административна услуга на поднадзорното лице до изпълнение на задължението му за заплащане на таксата заедно с начислените лихви за забава и разноските по образуваното изпълнително производство.  Обявените списъци на поднадзорни лица с непогасени в срок задължения за такси за осъществяване на общ финансов надзор за 2018 г. са актуални към 29.03. 2018 г. и ще бъдат актуализирани и публикувани на интернет страницата на Комисията за финансов надзор всяка седмица. Заплащането на таксите се извършва на касата на Комисията за финансов надзор или по следната банкова сметка в БНБ.", "date": "2018.04.03", "title": "Комисията по финансов надзор обяви лицата, длъжници към държавата"}
{"url": "http://www.faktor.bg/bg/articles/biznesat-natiska-kabineta-zaradi-seta", "text": "Темата за споразумението СЕТА между ЕС и Канада не беше много засегната в България. Към този момент българското правителство по никакъв начин не е изследвало ефектите от споразумението, не е изготвен доклад, нямаше и добър публичен дебат. Това заяви Ивайло Попов - член на Управителния съвет на Екологично сдружение \"За Земята\", в хода на пресконференция в БТА, озаглавена \"Търговското споразумение СЕТА: сериозни рискове срещу малко ползи\".  На пресконференцията беше представен нов доклад за икономическата несъстоятелност и обществените заплахи, които произтичат от споразумението СЕТА. Притеснителен е фактът, че повече от година след подписването на търговското споразумение между Европейския съюз и Канада само 8 държави от ЕС са го ратифицирали. Сред страните членки на съюза не се забелязва особен ентусиазъм, за което има основателни причини, констатира доклада. Според Попов главните рискове за обществото произтичат от арбитражните механизми, които СЕТА предвижда. Тези арбитражни механизми няма да влязат в сила, докато държавите членки на ратифицират споразумението, а клаузите са \"меко казано спорни\". \"Има дефицит на информация в общественото пространство, заради което направихме този доклад. Рисковете не са малко по отношение на социални въпроси и екологични процеси\", допълни още Попов.", "date": "2018.04.03", "title": "Бизнесът натиска кабинета заради СЕТА"}
{"url": "http://www.faktor.bg/bg/articles/inspektsiyata-po-truda-shte-poiska-30-firmi-da-badat-obyaveni-v-nesastoyatelnost", "text": "ИА „Главна инспекция по труда“ е идентифицирала около 30 предприятия, за които са събрани или са в процес на събиране годни доказателства за иницииране откриване на производство по несъстоятелност, съобщиха от агенцията. Исковите молби ще бъдат подавани поетапно в съда, като първите ще бъдат подадени в Софийски градски съд, съобщава БНТ. Условието Инспекцията по труда да се възползва от новото си правомощие да инициира откриване на производство по несъстоятелност, е работодателят да дължи възнаграждение за повече от два месеца на поне 1/3 от работниците и служителите за три години назад. За да изпълняват новото си правомощие, юрисконсулти и директори бяха консултирани от специалисти по търговско право какви доказателства трябва да бъдат събирани в рамките на производството по несъстоятелност, за да бъдат годни в съда. Бяха приети и промени в Устройствения правилник, с които изрично се регламентира кои служители ще осъществяват процесуалното представителство на ИА ГИТ пред Търговски съд в рамките на производство по несъстоятелност. От началото на годината инспекторите по труда провериха около 250 предприятия, които в отделни периоди през последните три години са имали проблеми със заплащането на труда. Някои от проверените предприятия се разплатиха с работниците и служителите си, благодарение на предприетите от ИА ГИТ действия от началото на годината. Има предприятия, които дължат възнаграждения за стари периоди, но в момента се разплащат на работниците и служителите си редовно, поради което не може да бъде доказана трайност на неплатежоспособността. В тези фирми контролните органи на Агенцията продължават да осъществяват контрол с цел работещите да получат забавените си за минали периоди възнаграждения. Немалка част са микропредприятия с до 5 наети лица, които са забавяли възнаграждения в отделни периоди, но Инспекцията по труда засега успява да въздейства на работодателите чрез предприетите в рамките на контрола мерки. Някои от предприятията междувременно са обявени в несъстоятелност или вече е внесена искова молба за откриване на производство по несъстоятелност. В около 70 предприятия са идентифицирани проблеми, които ограничават възможността на инспекторите по труда да използват новото си правомощие да инициират откриване на производство по несъстоятелност. Най-сериозен е проблемът с предприятия, които вече не осъществяват дейност и не могат да бъдат открити техни представители или длъжностни лица, за да бъдат предоставени документи за установяване на задълженията, броя на работещите, към които работодателят имат такива, както и периодът на забава. В тези случаи не могат да бъдат събрани годни доказателства, за да бъдат подадени искови молби в съда. Има и случаи, в които са установени новите собственици – безимотни лица, на които обаче не са предоставени никакви документи. Има предприятия, които имат дейност в цялата страна. Констатирани са задължения към работници и служители само в обекти на територията на конкретна област, но при цялостната проверка е установено, че задълженията са към по-малко от 1/3 от работещите. Въпреки затрудненията, Главна инспекция по труда прилага и ще продължи да прилага всички свои правомощия, предоставени й от закона, за да защити правата на работещите в България. При сигнали за неизплатени възнаграждения се проверява дали те са за поне 1/3 от персонала и съответно за повече от два месеца, за да бъде инициирано откриване на производство по несъстоятелност. Подаването на искова молба в съда от ИА ГИТ е основание единствено за стартиране на съдебно производство, в рамките на което се изследва неплатежоспособността на предприятието на базата на множество доказателства и експертизи. Едва след като съдът излезе с решение за откриване на производство по несъстоятелност или за обявяване на такава, ощетените работници и служители могат да претендират за обезщетения от Фонда за гарантираните вземания. От началото на годината след намесата на Инспекцията по труда са изплатени 8.7 млн. лв. забавени възнаграждения. Сумата на установените забавени възнаграждения, за които са предприети мерки за изплащането им в рамките на закона, е 8 млн. лв.", "date": "2018.04.03", "title": "Инспекцията по труда ще поиска 30 фирми да бъдат обявени в несъстоятелност"}
{"url": "http://www.faktor.bg/bg/articles/ikonomika/biznes/ekspert-balgariya-mozhe-da-izvleche-polza-ot-eventualna-targovska-voyna-mezhdu-sasht-i-kitay", "text": "България може да извлече полза от евентуална търговска война между САЩ и Китай. Това е мнението на Лъчезар Динев – председател на Българо-китайската търговско-промишлена палата. В предаването „12+3“ на БНР той обясни: „Ако например Китай наложи мита на американски стоки като вино, хранителни продукти – ние сме голям производител на такива неща. Може да сме малка страна, но за нас е важно, защото в този момент се открива ниша, която ние може да запълним. Същото нещо и ако Америка наложи 60 милиардна забрана за китайски стоки. Може да се окаже, че ние можем да бъдем междинно звено, т.е. да произвеждаме част от стоките и да ги продаваме в Америка. За нас може да се окаже, че това до известна степен е плюс, въпреки че всяка една война е огромен минус за двете страни и за целия свят“. Според Динев, търговска война между САЩ и Китай при настоящото ръководство на САЩ е много вероятно да се случи: „Независимо към коя държава се отправят санкции, веднага следват реципрочни и най-интересното е, че винаги инициаторът е Америка. Идеологията на Китай е да не са те инициатор на каквото и да било. Ако е добро да - могат да бъдат инициатор, но когато става дума за търговска война или друг механизъм, който ще ощети определена страна – те обикновено изчакват и приемат някаква въздържателна позиция“. Динев изказа мнение, че от евентуална търговска война Китай ще е по-малко потърпевш заради инициативата си „Път на коприната“. Тази идея може би ще неутрализира голяма част от мерките, които САЩ предприема срещу тях, добави той.  \"Политически за Тръмп е добре в краткосрочен план, но твърдя, че в дългосрочен план това ще бъде огромен проблем за Америка, защото Китай вече не зависи само от Америка\", категоричен е Лъчезар Динев. Той добави: \"Ако някой наложи мита на Китай, те няма да останат без последствия. По-скоро ще загубят много американски производители от тази история. В момента за тях Америка е важен пазар, но не е животозастрашаващ. За американците също не е животозастрашаващ китайският пазар, но те няма да си променят структурата на потребление в Америка и всъщност налагането на тези мита ще увеличи цените на стоките за вътрешно потребление за американския краен потребител\".  Динев посочи, че в Китай има 42 български компании. По думите му в последно време се забелязва много положително отношение към китайския бизнес. Той е категоричен, че трябва да се работи за по-тясно сътрудничество с Китай.", "date": "2018.04.03", "title": "Експерт: България може да извлече полза от търговска война между САЩ и Китай"}
{"url": "http://www.faktor.bg/bg/articles/minyor-pochina-v-rudnik-krushev-dol-v-madan", "text": "38-годишен миньор почина в рудник „Крушев дол“ в Мадан,съобщи Радио „Фокус“ – Смолян, позовавайки се на изпълнителния директор на „Горубсо Мадан“ инж. Сергей Игнатов. По думите му снощи в края на смяната миньорите вече са си тръгвали от работа, колегата на починалия е отивал да остави част от материалите и като се е върнал, го е намерил паднал на забоя и издъхнал. Той посочи, че мъжът е бил доста дълго време в болнични.  „По непотвърдена информация трябваше да оперира разширени вени и е имал здравословни проблеми. Лекарите, които пристигнаха на място още снощи, предположиха, че причината за смъртта е инсулт или инфаркт“, добави инж. Игнатов. Починалият е живял с родителите си. „Предприятието ще поеме разходите по транспорта и погребението на миньора, като това е най-малкото, което можем да направим за него\", каза още изпълнителният директор на „Горубсо Мадан.", "date": "2018.04.03", "title": "38-годишен миньор почина в рудник „Крушев дол“ в Мадан"}
{"url": "http://www.faktor.bg/bg/articles/mvr-proveri-kamerite-na-letishte-sofiya-nyama-nov-sluchay-na-pusnati-bez-proverka-patnitsi", "text": "Направен е преглед на записите на автоматизираните работни места на Гранична полиция и охранителните камери на летищния комплекс. Полетът FB 462 с начална дестинация Амстердам каца на летище София с 27 минути закъснение. Първият пътник от полета влиза в салон „Пристигане“ в 14.31 часа. В този момент в салон „Пристигане“ има служители, извършващи гранични проверки на 4 работни места. Минута по-късно в обработката на пътникопотока се включва още 1 граничен полицай. В 14.46 часа приключва обработката на полета. Всичките 103-ма пасажери от полета са обработени без изключение.", "date": "2018.04.03", "title": "МВР провери камерите на Летище София за нов случай на пуснати без проверка пътници"}
{"url": "http://www.faktor.bg/bg/articles/ot-velikden-tragva-noshtniyat-transport-v-sofiya", "text": "Началната спирка на четирите линии е площад \"Княз Александър Първи\". Най-късно до утре там ще бъдат монтирани информационните табла за разписанието и маршрута на превозните средства. Автобусите ще се движат на интервал от 40 минути, а цената на билетите за цялата нощ ще е два лева. В момента те са в печат и до дни ще бъдат готови. На практика всички автобуси вече са оборудвани с камери, така че да се гарантира максимална сигурност, както за водачите и кондукторите, които ще се возят в автобусите, така и за самите пътниците. Така че в събота на Великден цялата организация ще бъде готова. Там, където спирките на нощния транспорт не се засичат със спирки на другите линии, които се изпълняват през деня, ще бъдат сложени допълнителни указателни табели, така че хората да знаят максимално ясно къде ще спират нощните автобуси. Те ще бъдат и светещи, за да се различават в тъмната част на нощта, обясни Евгени Крусев, заместник-кмет по транспорта в София.", "date": "2018.04.03", "title": "От Великден тръгва нощният транспорт в София"}
{"url": "http://www.faktor.bg/bg/articles/90-ot-kolite-v-avtoborsite-sa-katastrofirali", "text": "Над 25 на сто от катастрофите в България стават заради техническа неизправност на автомобилите - заключението е на експертите от Института за пътна безопасност и Карстори - платформа, създадена от български екип, за да отговори на огромните проблеми, съпътстващи пазара на употребявани автомобили. На дискусия по темата \"Некоректните търговски практики на пазара за продажби на употребявани автомобили\" експертите анализираха проблемите, свързани с неефективната процедура при покупко-продажба на употребявани автомобили у нас. Масово от Италия се внасят автомобили с повредени двигатели, претърпели удари, които впоследствие, преди продажба, се привеждат в търговски вид. Около 80-90 на сто от колите на автоборсите са претърпели катастрофи. Всяка трета кола е с манипулиран километраж, но \"постегнати, напудрени\", се предлагат на клиентите, които в по-голямата си част поради некомпетентност стават лесна мишена за злоупотреби. Много скрити дефекти на тези автомобили не се обявяват и купувачите са в неведение. Честа практика е фалшифицирането на сервизни книжки, скриват се проблеми с въздушните възглавници, АВС системата, колите са с изкривена геометрия. За съжаление от страна на държавата няма решителност за решаване на проблема, липсва регулация, коментира по Нова тв Богдан Милчев от Института за пътна безопасност.  Въпросът за автомобилите втора ръка е много сериозен. Това, което в момента пазарът предлага, е в състояние, което сериозно застрашава безопасността на движението, посочи Димитър Ганев, бивш ръководител на ИА \"Автомобилна администрация\". По думите му липсата на регулация от страна на държавата именно води до непрозрачни взаимоотношения продавач-купувач. От Карстори са разработили система за установяване на техническото състояние на колите втора употреба. Организацията е отговорът на порочната практика за внос на употребявани автомобили със съмнително техническо състояние, които се предлагат на пазара като \"перфектни\" - т. нар. модел \"Горубляне\", посочи основателят на системата - Явор Иванов. Купувачите стават жертва на измами поради некомпетентност, а това до голяма степен застрашава тяхната безопасност, коментира той. Това, което организацията предлага, е сертифицираните продавачи да качват на сървър данните за автомобила и те да бъдат прозрачни и без ограничения на време, място и начин на достъп с гарантирана достоверност. За да получат сертификат \"Карстори\", продавачите на коли втора употреба могат да минат на технически преглед в някой от 15-те автосервиза на територията на цялата страна, оторизирани за целта. Така всеки купувач ще може да получи гарантирана достоверна информация за техническото състояние на харесания от тях автомобил. Тази информация е разделена на две части - обобщена и детайлна. Карстори покрива около 40 процента от марките на пазара, каза още Явор Иванов. Цената за проверка на един автомобил се формира от съответните сервизи, уточни той. Според проучване на Европейската комисия, свързано с пазара на употребявани коли в ЕС - 41 на сто от анкетираните споделят, че са имали проблеми до една година от покупката, 40 на сто са възникнали до месец след това и 25 на сто са се оплакали от нечестни търговски практики, обявиха още от Института за пътна безопасност.", "date": "2018.04.03", "title": "90% от колите в автоборсите са претърпели катастрофи"}
{"url": "http://www.faktor.bg/bg/articles/osiguryavat-do-mesets-elektronni-uchebnitsi-ot-1-vi-do-7-i-klas", "text": "До един месец се очаква да бъдат осигурени електронни учебници и учебни помагала за учениците от 1-ви до 7 клас. Това обяви министърът на образованието и науката Красимир Вълчев във Варна. \"Надявам се утре Министерски съвет да одобри промени в постановлението, с което се финансира безвъзмездното ползване на учебници и учебни помагала, с които ще бъде регламентирано финансирането на достъп до електронно четими варианти на учебници. Това е електронен вариант на учебника с идентично съдържание на книжния. Предполагам, че до един месец по-голямата част от издателствата, които доставят над 95% от учебниците, ще осигурят такъв достъп. Възможно е това да стане и по-рано\", коментира просветният министър. Той коментира и възможността всички училища да преминат към режим от една смяна, но според него това поне засега е трудно изпълнимо, особено в големите градове. Вълчев похвали работата на министерството относно промените в нормативната уредба, чрез които на училища и детски градини с концентрация на деца от уязвими групи ще бъдат предоставени допълнителни средства. \"За първи път от 10 години насам ние направихме не просто модификация в разпределителния механизъм, а промяна в модела на финансиране на образователните институции. Средствата вече не се разпределят само в зависимост от броя на децата и учениците. Бяха вкарани допълнителни стандарти за институция – сума, която не зависи от броя на децата и учениците, както и за паралелка, респективно група в детските градини. Прекият резултат от това е, че създаваме по-добри условия на отделните образователни институции в зависимост от спецификата и големината им за осъществяване на учебния процес\", отбеляза просветният министър. По думите му се осигуряват повече средства за по-малките училища и детски градини, както и за тези образователни институции, които се намират в по-отдалечените общини. \"Нормално е младите хора да предпочитат да живеят и работят в големия град, но ние трябва да направим така, че да има добри учители дори и в най-отдалечените места\", каза още министърът на образованието.", "date": "2018.04.03", "title": "Осигуряват до месец електронни учебници от 1-ви до 7-ми клас"}
{"url": "http://www.faktor.bg/bg/articles/stanishev-se-vzhivya-v-rolyata-na-borisov-sabira-na-liderska-sreshta-levi-premieri-ot-zapadnite-balkani", "text": "Президентът на ПЕС Сергей Станишев стана инициатор на лидерска среща в Албания и Черна гора. Форумът на високо равнище на премиерите и левите лидери от Западните Балкани ще бъде в Подгорица и Тирана и е свързана с присъединяването на страните от региона към ЕС. Лидерът на европейската левица събира премиерите и председателите на партиите от ПЕС в региона, за да подготвят съвместна стратегия за предстоящата среща с колегите им от ЕС в София през май.  Двудневната среща, организирана от ПЕС и с домакинството на Демократическата партия на социалистите на Черна Гора и Социалистическата партия на Албания, е първата подобна инициатива, след като през февруари ЕК публикува своята стратегия и план за действие за разширяването на Съюза. При пристигането си в Подгорица Станишев заяви: „Бъдещето на Западните Балкани е в ЕС. Особено сега, след като имаме конкретно описани стъпки, процесът на присъединяване неминуемо ще се ускори. Партията на европейските социалисти винаги е подкрепяла страните от региона в тяхната евроатлантическа ориентация. Особена заслуга за напредъка има и Върховният представител на ЕС по въпросите на външните работи и политиката на сигурност Федерика Могерини, с която разговаряхме по темата преди последния Съвет в Брюксел.“ В стратегията на ЕК са набелязани конкретни мерки за увеличаване на икономическото сътрудничество между ЕС и петте страни от региона – Албания, Босна и Херцеговина, Македония, Сърбия и Черна Гора – както и за насърчаване на партньорските отношения във всички области между самите балкански държави. От ПЕС са категорични, че Стратегията ще придаде допълнителна скорост на интеграционния процес,ако държавите покрият всички изисквания. Станишев вижда допълнителен шанс за интеграционния процес и в напредъка в преговорите между Атина и Скопие за името на Македония. „Фактът, че лидерите и на двете страни са в постоянен контакт с нашето политическо семейство изключително помага. Зоран Заев и Социалдемократическият съюз на Македония са членове на ПЕС, а премиерът на Гърция Алексис Ципрас редовно идва на нашите координационни срещи в Брюксел. Подкрепяме преговорния процес между двете страни по всички възможни начини. Зоран Заев демонстрира политически кураж и воля за решаване на проблемите – като пример мога да посоча отдавна отлагания въпрос с подписването на Договора за добросъседство между България и Македония.\" Лидерът на БСП Корнелия Нинова също е сред поканените участници.", "date": "2018.04.03", "title": "Станишев се вживя в ролята на Борисов - събира на лидерска среща леви премиери от Западните Балкани"}
{"url": "http://www.faktor.bg/bg/articles/novini/svyat/ruskiyat-general-plashi-svetat-e-na-raba-na-poslednata-voyna-v-istoriyata-na-chovechestvoto", "text": "Руският генерал-лейтенант Евгени Бужински, прослужил 41 г. в армията, предупреди, че светът е на ръба на \"последната война в историята на човечеството\". Той отправи смразяващото си предупреждение в интервю за Би Би Си, предава Канал 3.  Има само една подробност-подобни заплахи са час от арсенала на Путин да отслаби примката, която се затяга около шията му.  Според него изгонването на дипломати от страните на ЕС и от САЩ заради аферата Скрипал създава ситуация, която е \"по-лоша от Студената война\". Помолен да обясни какво е по-лошо от Студената война, генералът е лаконичен: \"Истинска война. По-лоша от Студената война е реална война. Тя ще бъде последната в историята на човечеството\".    Бужински, който се пенсионира от армията през 2009 г., добави, че не аферата Скрипал, а натискът може да доведе човечеството до война. \"САЩ казват, че натискът ще продължи. И какво ще постигне това? Ще доведе ли до промяна в режима? Това е безполезно\", категоричен е руският генерал.      Той предупреди, че продължаващият натиск върху Русия е опасна политика. \"Не познавате руснаците - колкото по-голям е натискът, толкова повече обществото се обединява около президента (Путин)\", продължи Бужински.   \"Вие гоните дипломати, ние гоним дипломати. Вие гоните още, и каква е следващата стъпка? Прекъсване на дипломатическите отношения. В момента вие притискате Русия в ъгъла, а да притискаш Русия в ъгъла е много опасно нещо\".   Генералът определи като \"пълна безмислица\" отравянето на Сергей Скрипал и дъщеря му Юлия в Англия, и добави, че руският президент Владимир Путин \"е последният човек, който има полза от него\".", "date": "2018.04.03", "title": "Руският генерал плаши: Светът е на ръба на последната война в историята на човечеството"}
{"url": "http://www.faktor.bg/bg/articles/gerb-atakuva-opozitsiyata-bsp-upravlyava-34-obshtini-34-geyta", "text": "ГЕРБ изнесе данни за административен произвол спрямо бизнеса в Сопот. Това стана днес по време на брифинг на партията, който се проведе в кулоарите на Народното събрание. 34 общини, управлявани от БСП – 34 „гейта“. От няколко месеца разкриваме това, което нарекохме социалистически феодализъм в българските общини. Това е само част от данните за административен произвол спрямо бизнеса в Сопот, които от ГЕРБ изнесоха по време на брифинг в кулоарите на парламента По думите на Антон Тодоров ще се направи запитване до вътрешния министър, за да се разбере потвърждава ли се онова, което от една година ГЕРБ твърди - че партията БСП се превръща в платформа за вкарване на криминални лица във властта. От ГЕРБ заявиха, че към тях продължават за валят сигнали за определен вид натиск и административна некомпетентност от страна на кметове на БСП.  В този случай е замесен сигнал от частен инвеститор, „прогонен от административния произвол“. Става дума за фирма, която е била собственик на 73 декара земеделска земя. Собствениците искат да развиват бизнес с лозови масиви и да създават работа за местното население. Екипът на кмета Деян Дойнов от БСП обаче начислява данък върху земята, което е нерегламентирано по закон. Начислявайки 24 000 лева към местния инвеститор, се включва допълнително и данък смет на лозовите масиви. Така се стига до изгонването на частния инвеститор, който търпи своите загуби, а имуществото му е разпродадено. „Нашето обяснение е, че те най-вероятно искат да създадат фиктивна видимост за приходи в общината на документална база, за да могат да получават отново и отново заеми“, посочи Тодоров.  В същото време ГЕРБ представи и свидетелството за психично здраве на зам.-кмета на Сопот Николай Новаков. В тази връзка партията попита дали дясната ръка на кмета ще извади и свидетелство за това има ли криминални регистрации. „В техните кметски екипи има хора, които са с криминални регистрации“, допълни Тодоров.", "date": "2018.04.03", "title": "ГЕРБ атакува опозицията: БСП управлява 34 общини - 34 \"гейта\""}
{"url": "http://www.faktor.bg/bg/articles/ministar-zaharieva-2025-g-e-realistichna-data-za-chlenstvoto-na-cherna-gora-v-es", "text": "Ако реформите продължават със същото темпо, 2025 г. е съвсем реална дата за членство на Черна гора в Европейския съюз. Имате пълната ни подкрепа за отваряне на оставащите три преговорни глави до края на годината. Поздравления за подписването на договора за делимитация на границата с Косово.  С тези думи вицепремиерът и министър на външните работи Екатерина Захариева се обърна към външния министър на Черна гора Сърджан Дарманович, когото посрещна днес в София.  Министър Дарманович е на двудневна визита в страната ни по покана на българския първи дипломат. „Благодаря на Екатерина Захариева за помощта и подкрепата. Сигурен съм, че със съвместни усилия може да постигнем резултати дори преди 2025 г. Вече се виждат добрите резултати от Българското председателство, не го казвам от куртоазия, а защото успя да постави темата за Западните Балкани високо в европейския дневен ред”, каза черногорският вицепремиер.  Захариева заяви, че България винаги е подкрепяла последователно позицията, че напредъкът на всяка отделна страна в процеса на европейска интеграция трябва да се основава на собствените й заслуги.", "date": "2018.04.03", "title": "Министър Захариева: 2025 г. е реалистична дата за членство на Черна гора в ЕС"}
{"url": "http://www.faktor.bg/bg/articles/korneliya-ninova-se-ezhi-dalzhite-otgovori-i-istinata-g-n-borisov", "text": "Лидерът на БСП Корнелия Нинова се ежи във \"Фейсбук\" на темата ЧЕЗ в типичния си стил \"да се разберем като мъже\".  \"Какво се случи между 1 март 2018 г. и днес. Дължите отговори и истината, г-н Борисов, на 3 млн. българи. На 01 март 2018 г. министър Горанов заяви, стоейки до Гинка Върбакова след среща при Борисов: \"Заявихме ясно желанието си да участваме в тази сделка по един или друг начин. Ако продавачът се съгласи, държавата има възможността през средства от бюджета или частно придобиване – чрез някоя от енергийните компании, да влезе в подобна сделка. Ако държавата придобие дял от дружеството, този дял трябва да бъде най-малко контролен\". Как така тогава беше целесъобразно, а днес вече не е? Какво се промени? Нещо се случва зад гърба на хората. Или тогава ги излъгахте, за да приспите гнева им от задкулисието? Днешното скриване на Борисов от комисията и изявлението на министъра на финансите доказват тезата ни, че правителството стои зад нечии неясни интереси, които ще придобият една трета от доставките на ел. енергия\", написа тя.  \"Кой взе решение държавата да не участва? Правителството или Борисов еднолично? Разбираме, че правителството не е обсъждало това решение. Затова питаме и \"Обединени патриоти\" те съгласни ли са с него. Каква е тази метаморфоза- от - разваляне на всички концесии до ненамеса на държавата в сделка, която засяга националната сигурност и живота на 3 млн. българи. Ясно е, че Борисов си променя позицията по три пъти на ден, но вие къде сте в това правителство? И още един въпрос - вярно ли е, че ЧЕЗ са внесли искане в КЕВР за увеличаване цената на тока, с колко и откога. Излезте и обяснете на българите кой си играе със съдбата им. Ние продължаваме да настояваме държавата да изпълни функциите си за защита на националната сигурност и интересите на гражданите и да изкупи ЧЕЗ България\", пише още Нинова в социалната мрежа.", "date": "2018.04.03", "title": "Корнелия Нинова се ежи за ЧЕЗ: Дължите отговори и истината, г-н Борисов"}
{"url": "http://www.faktor.bg/bg/articles/novini/svyat/putin-veche-e-v-ankara", "text": "Държавният глава на Руската федерация Владимир Путин пристигна в Анкара, където ще проведе преговори с турския си колега Реджеп Тайип Ердоган и ще участва в церемонията по полагането на първа копка на АЕЦ „Аккую“, предава TACC. Както съобщават от пресслужбата на Кремъл, Путин е на двудневно посещение в Анкара по покана на Ердоган. В рамките на първия ден от визитата ще се състои седмото заседание на руско-турския Съвет за сътрудничество на високо равнище, пише \"Фокус\". „Ще бъде разгледано състоянието и перспективите на двустранното търговско-икономическо сътрудничество, хода на реализацията на стратегическите проекти, в частност в областта на енергетиката. Планира се да бъдат засегнати актуални регионални и международни теми, включително съвместната борба с тероризма и ситуацията в Сирия“, съобщават от Кремъл. Двамата лидери ще участват чрез видеоконференция в церемонията по полагането на първа копка на АЕЦ „Аккую“. В сряда Путин ще участва във втората по рода си тристранна среща на държавите-гаранти на астанинския процес за Сирия. В рамките й руският президент ще обсъди с колегите си от Турция и Иран изпълнението на договореностите, постигнати след преговорите в Сочи на 22 ноември 2017 г.", "date": "2018.04.03", "title": "Путин вече е в Анкара"}
{"url": "http://www.faktor.bg/bg/articles/ds-na-nrb-shayka-patrioti-koito-se-kalnyaha-samo-v-bratskiya-savetski-sayuz", "text": "Необразовани, но с огромно самочувствие. Нечистоплътни и в прекия, и в преносния смисъл, но затова пък в опиянение повтарящи тъпизма на Дзержински за „чистите ръце“ на чекиста. Мързеливи бюрократи, които дори от бюрокрация не разбираха. Патриоти, които се кълняха само в „братския Съветски Съюз“. Бездарници, които имаха един-единствен талант: да лъжат без да им мигне окото. Авантаджии, искрено убедени, че всичко им е позволено. Такива бяха хората от Държавна сигурност на НРБ, които съм срещал през 1970-те и 1980-те години. Може да е имало и други, но не вярвам. Закономерно ще попитате къде съм ги срещал. В малка София от онова време просто беше невъзможно да не ги срещнеш. Сред състудентите ми в университета имаше поне неколцина, един дори пищов носеше. В общия случай – тройкаджии, които компенсираха тежката си посредственост с намеци за „тихия фронт“, с интриги и заплахи. По-късно, в смехотворните, затворени общности на т. нар. „художествено-творческа интелигенция“ служителите на ДС бяха задължителен и неизбежен елемент от интериора. „Ченгето на преводачите“, „ченгето на журналистите“ или „ченгето на художниците“ – всички те се подвизаваха уж под прикритие край масите в съответните творчески клубове, чиято атмосфера тежеше като олово от тютюневия дим, алкохолните изпарения и многозначителните разговори за смисъла на живота и изкуството. В пристъп на пиянска дружелюбност те можеха да ти обещаят „контрактация“ (тоест пари от пропагандните фондове на ДС) за картина, роман или статия, но „махмурлукът“ им (а най-вече параноята и необходимостта да симулират дейност) често пъти се материализираха в груби цензорски действия. А при особено лош късмет съответното ченге можеше да съсипе цялата ти кариера и да ти развали семейството. Просто ей така, защото не му харесва „мутрата ти“, защото е хвърлило око на жена ти или от обикновено престараване. Честно казано, срам ме e, гнус ме е дори, че съм бил физически близо до тези хора, но това не променя нещата. Не променя, уви, и биографичните катастрофи на неколцина мои роднини, познати и приятели, горко изпатили си не само заради своето свободомислие, но и заради съвсем странични неща като сексуална ориентация, „лош произход“ или извънбрачни връзки. Многобройни филми (като получилият „Оскар“ „Животът на другите“) сетивно припомнят образа, миризмата и вкуса на онази ДС (или Щази). Прашно, с мирис на паркетин, пот и вкиснало, с фалшиви ламперии и фалшиви лозунги, със сиви костюми и сиви вратовръзки, с многозначителен червен телефон върху талашитеното бюро, с един непрозрачен и мъртъв властови език, с натрапчивото внушение, че ти с нещо си крив и с нещо си им длъжен… Усещане за тежка безотрадност и безсмисленост. Да не говорим за практическите резултати, сътворени от тези хиляди чиновници. При това слухтенето за политически вицове и мръснички тайни, което само доразлагаше обществената тъкан на онези общества, беше само най-видимата, гадна част от айсберга. Ами обвеяните в ореол на героизъм „разведчици“ ала Емил Боев? Те какви резултати постигнаха? Някой да се сеща поне за една – хайде, не смислена, но да речем успешна операция на разузнаването на НРБ? Как да се сетиш, като такава няма. Седяха в Мюнхен или в Лондон, изрязваха с ножички за нокти новини от вестниците, които после преразказваха в строго секретните си доклади до Центъра. Вярно, когато т.нар. „социализъм“ вече видимо започна да гние и замириса на капитализъм, разведчиците успяха да откраднат някоя и друга западна технология и да поизнесат малко пари към банките на класовия враг. Но това беше всичко. Покрай досието на Юлия Кръстева, покрай Скрипал, покрай чекиста в Кремъл и нелепата ескалация на международното напрежение, покрай бившите служители на ДС, които отново изпълзяха по медиите, за да обясняват със сонорна задушевност как нещата не са толкова прости – покрай всичко това задължително трябва да си припомним какви точно бяха и са „нещата“. А те бяха и са глупави, нечистоплътни и безсмислени. Всичко друго е лъжа и анемичен опит за пренаписване на някоя и друга биография и на безотрадната история на т.нар. „социализъм“. (източник: Дойче веле)", "date": "2018.04.03", "title": "ДС на НРБ: Шайка \"патриоти\", които се кълняха само в \"братския Съветски съюз\""}
{"url": "http://www.faktor.bg/bg/articles/novini/svyat/lavrov-rusiya-shte-zashtitava-srabskite-interesi-v-kosovo", "text": "Русия е готова и за в бъдеще да подкрепя законните сръбски интереси в Косово, включително пред международните организации, съобщава БГНЕС. Това се казва в писмо на руския външен министър Сергей Лавров до неговия сръбски колега Ивица Дачич.  Писмото е отговор на Дачич, който по-рано написа на руския външен министър във връзка с действията на косовската полиция при ареста на Марко Джурич в Косовска Митровица. Лавров информира Белград, че е дал съответните инструкции по този казус на руските посланици в ООН, ЕС, НАТО и ОССЕ във Виена, които са се застъпили в полза на Сърбия.  Отговорът е връчен на Дачич от руския посланик в Белград Александър Чепурин. По-рано Белград заяви, че няма да гони руски дипломати във връзка със случая \"Скрипал\".", "date": "2018.04.03", "title": "Лавров: Русия ще защитава сръбските интереси в Косово"}
{"url": "http://www.faktor.bg/bg/articles/novini/balgariya/zhelyo-boychev-pita-chehiya-i-sluzhbite-kakvi-sa-bili-kriteriite-kam-kandidat-kupuvachite-na-chez", "text": "В качеството си на председател на парламентарната комисия, която разглежда обстоятелствата около сделката за ЧЕЗ, Жельо Бойчев е изпратил писма до чешката страна и до службите, за да разбере какви са били критериите към кандидат-купувачите на дружеството. Това обяви самият той по време на днешното заседание на комисията. „Изпратили сме писмо до чешката страна за това какви са били изискванията към купувачите на ЧЕЗ. Изпратил съм писма до службите да бъде разширена информацията относно участниците и финансирането на сделката, включително и по линията на партньорските служби“, обясни Жельо Бойчев. Той уточни, че в писмо до Комисията премиерът Бойко Борисов заявява: „Не мога да коментирам детайли по сделката за ЧЕЗ, защото изявленията ми биха могли да окажат влияние на арбитражното дело, водено от ЧЕЗ срещу България. В Комисията ще присъства министър Владислав Горанов“. Именно премиерът Борисов бе поканен също да говори пред комисията днес. „Очаквах премиерът Бойко Борисов да дойде, отговорите на голяма част от въпросите, които стоят пред Комисията, ми се струва, че могат да бъдат дадени от него”, каза още Бойчев.", "date": "2018.04.03", "title": "Жельо Бойчев пита Чехия и  службите какви са били критериите към кандидат-купувачите на ЧЕЗ"}
{"url": "http://www.faktor.bg/bg/articles/novini/balgariya/e-zaharieva-imame-predpolozheniya-che-chast-ot-ruskite-diplomati-v-balgariya-sa-svarzani-s-razuznavaneto", "text": "\"Не мисля, че срещата на високо равнище на ЕС за Западните Балкани не е пред провал. Срещата има за цел да даде европейска перспектива на Западните Балкани. Това, което в момента се дискутира е как да се прочете декларацията-дали от името на 28-те или от 22 плюс 6. \", коментира пред бТВ министърът на външните работи Екатерина Захариева опасността срещата да се провали заради присъствието на представител на Косово. По думите и, срещата е в процес на подготовка. Тя съобщи, че премиерът на Испания Мариано Рахой ще пирсъства само на частта, която е за 28-те лидери на страните от ЕС, а останалите страни, които не признават Косово засега са потвърдили участието си. Захариева конкретизира, че при такива казуси се прилага специфичен протокол, като неспоменаване на името на държавата, неиздигане на знаме или споменаване само на името на участника. \"Няма как да не се присъединим в солидарността и в осъждането на използването на химическо оръжие в Европа. Българското правителство реши, че за момента няма достатъчно доказателства. Ние предприехме действия, извикахме за консултации посланика си и на Съвета по сигурността, но при развитие на ситуацията, при промяна на обстоятелствата, е възможна промяна и на позицията\", каза тя. \"Имаме предположения, че част от дипломатите в руските дипломатически представителства в България са свързани с руските спецслужби, но не можем да го докажем\", заяви тя. Захариема беше категорична, че на страната ни и на правителството никой не е оказвал натиск, за да се присъедини към изгонването на руски агенти под дипломатическо прикритие.", "date": "2018.04.03", "title": "Е. Захариева: Имаме предположения, че част от руските дипломати в България са свързани с разузнаването"}
{"url": "http://www.faktor.bg/bg/articles/visshiyat-myusyulmanski-savet-se-sabra-izvanredno", "text": "Висшият мюсюлмански съвет заседава извънредно заради изказване на Недялка Попова, която е наблюдаващ прокурор по делото за проповядване на религиозна омраза срещу Ахмед Муса и 12 проповедници в Пазарджик, информира БНР.  В интервю преди дни тя заяви, че \"когато мюсюлманите у нас станат 30%, държавата ще е застрашена\". Пак пред БНР, преди извънредното заседание, главният мюфтия Мустафа Хаджи определи думите на прокурор Попова като „притеснителни“ и „дискриминационни“. \"Това означава, че хората в България биват разделяни на религиозен принцип, че мюсюлманите са втора категория хора. Те нямат право да бъдат държавни служители, те нямат право да бъдат активни участници в обществено-политическия живот на държавата. Надявам се и силно вярвам, че останалите магистрати не са на  това мнение, най-вече държавните мъже не са на това мнение, защото ние сме граждани на тази държава\", каза главният мюфтия.  БНР съобщи, че са потърсили за коментар и прокурор Недялка Попова, но от днес тя е в отпуск. Главният обвинител по т. нар. „имамско дело“ не отговорила и на телефонните обаждания. Окръжният прокурор на Пазарджик Васил Малинов отказал коментар и посъветвал да бъде търсена Главната прокуратура, тъй като двете дела, свързани с разпространяване на идеите на организациите „Ал Уакф Ал Ислями“ и тези на „Ислямска държава\", са под наблюдението на Сотир Цацаров.", "date": "2018.04.03", "title": "Висшият мюсюлмански съвет се събра извънредно"}
{"url": "http://www.faktor.bg/bg/articles/spetssada-varna-na-prokuraturata-deloto-sreshtu-bivshiya-shef-na-fonda-za-lechenie-na-detsa", "text": "Специализираният наказателен съд (СНС) отново върна на прокуратурата делото срещу бившия директор на Фонда за лечение на деца Павел Александров и още трима негови подчинени заради неясноти и противоречия в обвинителния акт. Според съда пропуските в обвинението биха затруднили делото, ако не бъдат отстранени. Така близо две години след шумната акция на ГДБОП във фонда, която беше определена като “избродирана“ и “оперативно майсторство“, делото срещу Александров не тръгва. Александров е обвинен, че е мотивирал останалите трима подсъдими Катерина Котева, Татяна Радева и Станислава Горанова да участват в престъпен сговор за незаконно присвояване и неправомерно разходване на средства от бюджета на фонда, за прехвърляне на задължения на фонда към НЗОК и за длъжностни престъпления. Адвокатите на подсъдимите пледираха, че има съществени процесуални нарушения и съдебният състав потвърди тази констатация. Специализираната прокуратура ще обжалва решението в седемдневен срок, обяви прокурор Ирина Арменова. \"И като човек, и като магистрат - най-скандалното е, че в случая се касае за лечение на деца, че са нарушавани правата на децата и правото им да бъдат лекувани по адекватен начин, така че да бъде осигурено тяхното лечение. По делото са проведени разпити на родители, чийто деца са починали, и определено, не само, че не е приятно, но по принцип е много укоримо поведението на подсъдимите\", каза тя. През август миналата година специализираният наказателен съд прекрати и върна за доразследване делото срещу Александров, а през февруари тази година определението беше потвърдено и от второинстанционния апелативен специализиран съд, който върна делото за отстраняване на неясноти и противоречия", "date": "2018.04.03", "title": "Спецсъдът върна на прокуратурата делото срещу бившия шеф на Фонда за лечение на деца"}
{"url": "http://www.faktor.bg/bg/articles/obshtestvo/zakon-i-red/tsatsarov-nyama-dosadebni-proizvodstva-i-prepiski-koito-da-se-vodyat-sreshtu-ginka-i-slavcho-varbakovi-nyama-i-sreshtu-inerkom", "text": "Няма досъдебни производства и преписки, които да се водят срещу лицата Гинка и Славчо Върбакови. Няма и такива, които касаят „Инерком“. Това каза главният прокурор Сотир Цацаров на заседание на Временната парламентарна комисия по случая ЧЕЗ, предаде Агенция „Фокус“.  „Сделката за ЧЕЗ не е предмет на разследване от страна на Прокуратурата, тъй като е обект на частно-правни отношения“, обясни той. „На 28 февруари съм получил запитване от председателя на ДАНС за информация в Прокуратурата относно Гинка и Славчо Върбакови, както и за „Инерком“ във връзка с проверка от мин.-председателя. На 1 март е получил отговор от нас“, посочи Сотир Цацаров. „На 1 март до нас е изпратено и запитване от главния секретар на президента със същите мотиви. Същия ден му е изпратено копие от писмото до председателя на ДАНС“, каза още той.", "date": "2018.04.03", "title": "Цацаров: Няма досъдебни производства и преписки, които да се водят срещу Гинка и Славчо Върбакови, няма и срещу „Инерком“"}
{"url": "http://www.faktor.bg/bg/articles/prokuraturata-v-germaniya-poiska-ot-sada-ekstradatsiyata-na-puchdemon", "text": "Германската прокуратура поиска официално от съда да разреши задържаният в Германия бивш регионален премиер на испанската област Каталуния Карлес Пучдемон да бъде екстрадиран, предаде ДПА, цитиран от БНТ. Решението бе обявено днес от главния прокурор на провинция Шлезвиг-Холщайн. Преди малко повече от седмица сепаратисткият лидер Пучдемон беше арестуван в Германия на връщане от Финландия за Белгия, където живее в изгнание. Срещу него има издадена европейска заповед за арест по искане на Испания. Властите в Мадрид обвиняват Пучдемон в бунт и злоупотреба с публични средства заради произведения в миналата година в Каталуния референдум за независимост. Германската прокуратура заяви, че е отправила искането си до областния съд в Шлезвиг-Холщайн, след като е проучила детайлно мотивите в издадената от Испания европейска заповед за арест, предаде Асошиейтед прес.  Пучдемон е в германски арест от 25 март. На съда в Шлезвиг вероятно ще му отнеме няколко дни, за да се произнесе дали Пучдемон да бъде екстрадиран, отбелязва АП. Преди това адвокатите му се бяха обърнали към германските власти с призив да се намесят в случая, привеждайки довод, че той е с \"политически измерения\". Прокуратурата на Шлезвиг-Холщайн заяви, че отправеното от Испания искане за екстрадиция е допустимо, защото съдържащите се в него обвинения в бунт, включват произвеждането на противоконституционен референдум, въпреки че е можело да се очаква, че ще се стигне до сблъсъци с насилие, предаде Ройтерс. \"В германското законодателство има аналог (аналогичен текст) за това\", се казва в изявлението на прокуратурата.", "date": "2018.04.03", "title": "Прокуратурата в Германия поиска от съда екстрадацията на Пучдемон"}
{"url": "http://www.faktor.bg/bg/articles/tasko-skochi-na-goranov-nadyavam-se-che-premierat-chete-dokladite-na-sluzhbite-za-privatizatsiyata-na-chez", "text": "„Стана ясно, че от месец юни 2017 г. службите са писали доклади по отношение на предстоящата приватизация на ЧЕЗ. Тези доклади са изпращани до министерство на енергетиката и Съвета по сигурност към Министерския съвет“. Това каза народният представител от ПГ на „БСП за България“ Таско Ерменков на заседание на Временната комисия за ЧЕЗ в НС, съобщиха от пресцентъра на НС на БСП. Той добави, че в тях е било описано кои са кандидатите за купувачи и друга важна информация. „Надявам се, че премиерът чете тези доклади. Когато е излязло името на потенциалните купувачи, не се ли притеснихте, че една фирма, която не отговаря на 1% от първоначалните критерии е заложена като печеливш. Защо нямаше реакция на правителството, а изчакахте обществената реакция и се опитвате да внушите, че това е разиграване с политически дивиденти?“, попита Таско Ерменков.  Без да стане много ясно какво точно иска. „Че „Инерком“ е избран за купувач, официално се разбра в края на февруари. След това правителството реагира и няколко пъти смени позицията си“. Това каза зам.-председателят на ПГ на „БСП за България“ Крум Зарков. Той припомни, че в края на януари, на официално посещение в България бе чешкият премиер Андрей Бабиш, от пресата тогава се вижда,че един от въпросите, които двамата премиери ще обсъждат е сделката с ЧЕЗ. „Малко по-рано в чешката преса се появи информация, че тази среща се чака, за да се продължи сделката. Обсъждана ли е на най-високо ниво тази сделка, още преди да стане ясно дали има купувач и кой е той“, попита Зарков.", "date": "2018.04.03", "title": "Таско скочи на Горанов: Надявам се, че премиерът чете докладите на службите за приватизацията на ЧЕЗ"}
{"url": "http://www.faktor.bg/bg/articles/novini/svyat/ekspert-putin-bi-napravil-neotsenima-usluga-na-tramp-ako-ubedi-erdogan-da-ne-se-minava-chervenata-liniya-manbidzh", "text": "„Путин би направил неоценима услуга на Тръмп, ако убеди Ердоган да не се минава червената линия Манбидж“. Това заяви в предаването „12+3“ на БНР Симеон Николов – директор на Центъра за стратегически изследвания в сигурността и международните отношения, относно посещението на руския президент Владимир Путин в Турция.  „Някои смятат, че ако Путин успее да убеди Ердоган да се сдобри с Асад, то Турция и Русия могат кардинално да изменят хода на събитията в региона“, коментира Николов. За предстоящите срещи на руския президент в Турция той изказа мнение:  „Значението на срещата е голямо, защото регионът се намира в решителен етап за баланса на силите, на различните актьори в Сирия и непосредствено преди предстоящи военни действия на Турция, както Ердоган беше заявил. На второ място поставям двустранните отношения. Те се свеждат до въпроси, свързани с икономиката, енергетиката и някои сделки между двете страни“. За тристранната среща между Турция, Русия и Иран, Николов коментира: „Открояват се няколко важни стратегически въпроси и няколко тактически, които касаят обстановката в Сирия и региона. Турция би могла да бъде главният печеливш от сегашната геополитическа ситуация, ако успее да сътрудничи с различните партньори. Имаме два съществено нови момента от последните дни, които ще са предмет на разговорите. Изявлението на Тръмп за изтегляне от Сирия. Моето мнение е, че това няма как да стане. САЩ биха загубили доста стратегически завоювани вече позиции, ако направят тази грешка. Вторият нов момент е обещанието на френския президент Макрон, че ще окаже военна помощ в отбраната на Манбидж, съвместно с американските сили и сирийските демократични сили“.", "date": "2018.04.03", "title": "Експерт: Путин би направил неоценима услуга на Тръмп, ако убеди Ердоган да не се минава червената линия Манбидж"}
{"url": "http://www.faktor.bg/bg/articles/neizvestni-obraha-80-000-ot-apteka-na-mareshki-v-dupnitsa", "text": "Аптека от веригата на бизнесмена и лидер на партия Воля - Веселин Марешки, в Дупница е била обрана тази нощ. Сигналът за обира е подаден тази сутрин в полицията в Дупница, като е заявена кражба на пари и медикаменти, съобщиха от Областната дирекция на МВР в Кюстендил.  По данни на заявителите обирът е извършен за времето от 1.00 до 7.00 ч. на 3 април. Проникването в обекта е взломно.  Местопроизшествието е обслужено от дежурна полицейска група, по първоначални данни щетата надхвърля 80 000 лв.  По случая е започнато досъдебно производство, уведомен е дежурен прокурор. От района на аптеката са иззети видеозаписите от всички камери.", "date": "2018.04.03", "title": "Неизвестни обраха 80 000 от аптека на Марешки в Дупница"}
{"url": "http://www.faktor.bg/bg/articles/enp-zadarzhanite-v-turtsiya-gratski-voynitsi-sa-politicheski-zatvornitsi", "text": ". Двамата задържани преди един месец в Турция гръцки войници са „политически затворници“, според председателят на най-голямата група в Европейския парламент – ЕНП, пише електронното издание на гръцкия вестник Protothema. В интервю пред изданието, дадено на 1 април, Вебер постави под въпрос искреността на думите на турския президент Реджеп Таийп Ердоган, че вижда бъдещето на страната си в Европейския съюз, предаде \"Фокус\". „Не виждам нищо подобно, защото Турция отстъпва от европейските ценности и гръцките войници, които в момента са в затвор в Турция са поредното доказателство за това; Тя използва гражданите, в случая с гръцките военни и в случая с германските журналисти, като политически затворници, с цел да упражнява натиск“, настоя политикът, отговаряйки на коментарите на Ердоган, направени на срещата на върха ЕС – Турция във Варна. Той посочи , че европейците трябва да се държат заедно и да се справят с критична ситуация като бъдат обединени в лицето на Турция и добави, че това е позитивното послание от срещата в България.", "date": "2018.04.03", "title": "ЕНП: Задържаните в Турция гръцки войници са политически затворници"}
{"url": "http://www.faktor.bg/bg/articles/na-102-godini-izdahna-parviyat-shpionin-na-studenata-voyna", "text": "На 102 години почина Ървинг Айзъксън, за когото се твърди, че е първият шпионин на Студената война. Той е издъхнал в хоспис в град Оберн, щата Мейн, на 28 март, съобщава в. \"Вашингтон пост\", цитиран от news.bg. По време на Втората световна война Ървинг Айзъксън сътрудничи на Управлението за стратегическите служби, което е предшественикът на ЦРУ. След войната продължава да работи за разузнаването в Източна Европа. Той шпионира СССР. През 2001 г. Ървинг Айзъксън пише мемоари със заглавие \"Мемоари на шпионина-любител: История на първия шпионин през Студената война с руснаците\".", "date": "2018.04.03", "title": "На 102 години издъхна първият шпионин на Студената война"}
{"url": "http://www.faktor.bg/bg/articles/turski-iztrebitel-e-narushil-gratskoto-vazdushno-prostranstvo", "text": "Турски изтребител F-16 се е спуснал на под 1000 метра височина, докато е прелитал над югоизточната част на егейския остров Фармакос във вторник, след като е навлязъл в Атинския полетен информационен регион в 10:55 часа, съобщава електронното издание Ekathimerini, цитирано от Агенция \"Фокус\".  Инцидентът е вторият по рода си от началото на седмицата. В понеделник седем турски самолета, четири от които с бойно въоръжение, нарушиха гръцкото въздушно пространство четири пъти, съобщиха от гръцката армия, като добавиха, че те са били съпроводени от гръцки изтребители.  Произшествията от подобен тип не са необичайни, но се увеличиха значително през последните месеци на изострено напрежение в отношенията между двете съседни страни.", "date": "2018.04.03", "title": "Втори инцидент от началото на седмицата: Турски изтребител наруши гръцкото въздушно пространство"}
{"url": "http://www.faktor.bg/bg/articles/sergey-lavrov-velikobritaniya-se-zaigra-vreme-e-da-otgovorim", "text": "Великобритания прекали, настана време да отговорим, пише руският вестник “Правда.ru“, като цитира външният министър на Русия Сергей Лавров. По неговите думи Великобритания не може да избяга от отговори на въпросите, които възникват във връзка с делото за отравянето на Сергей Скрипал. Според него аналогични въпроси задават и сериозни експерти и правителствени ръководители от цял ред държави. „Да се избяга от отговори на тези въпроси, мисля че вече не се получава, защото те са доста очевидни и също така е очевидно че Великобритания се увлече“, добавя Лавров. Според говорителя на Министерството на външните работи на Русия Мария Захарова за представените от британския премиер материали „това е провал на Тереза Мей. Разкрита е най-крупната манипулация на световното обществено мнение, в което са замесени властите на Великобритания. Въз основа на шест картинки са взети решения за отговорност на държава в химическа атака, пише тя на своята страница в социалната мрежа.", "date": "2018.04.03", "title": "Сергей Лавров се заигра: Настана време да отговорим!"}
{"url": "http://www.faktor.bg/bg/articles/tsvetanov-zakonoproekat-na-bsp-za-zakrivane-na-komisiyata-po-dosietata-nyama-da-mine-v-tozi-parlament", "text": "Ще осигурим необходимото парламентарно мнозинство, но законопроектът на БСП за закриване на комисията по досиета няма да мине. Тази комисия не само няма да бъде закрита, но дейността и ще бъде разширена. Това обяви председателят на Комисията по вътрешна сигурност и обществен ред и председател на ПГ на ГЕРБ Цветан Цветанов в края на организираната днес в парламента кръгла маса на тема „Комисия по досиетата – настояще и бъдеще“.   Цветанов отчете, че Комисията по досиета има важно място за демократичното развитие на страната и за осветяване на истината за близкото тоталитарно минало. Знанието, което получаваме от нейната дейност има важно значение за възпитанието на подрастващите поколения, акцентира политикът. Той посочи, че парламентът ще се ангажира да подкрепи изследователската дейност в архивите на комунистическите служби за сигурност. Политикът от ГЕРБ акцентира и върху факта, че само преди няколко дни е париран опит на депутати от БСП парламентът да приеме деклрация по случая „Скрипал”, която е срещу солидарността с нашите евроатлантически партньори. Осуетихме този опит, а сега няма да допуснем и закриването на комисията, която не сямо трябва да продължи своята дейност, но и да прерасне след години в Институт за национална памет., допълни Цветанов.", "date": "2018.04.03", "title": "Цветанов: Законопроекът на БСП за закриване на Комисията по досиетата няма да мине в този парламент"}
{"url": "http://www.faktor.bg/bg/articles/kasparov-politicheski-boykot-na-svetovnoto-po-futbol-v-rusiya", "text": "Бившият световен шампион по шахмат Гари Каспаров призова за политически бойкот на световното първенство по футбол в Русия. Той предлага правителствата на отборите, които ще участват в първенството, да не изпращат официални свои представители, като по този начин Владимир Путин ще бъде лишен от славата, която жадува. Бившият световен шампион по шахмат и един от най-сериозните опоненти на руския президент излага аргументите си за политическия бойкот на световното първенство по футбол във вестник \"Франкфуртер алгемайне цайтунг\", цитирано от Нюз.ру. \"Не е изненадващо, че ФИФА не е заинтересована да се проверят внимателно десетки руски играчи, замесени в скандали с допинг, или да се проучат други подозрителни факти, които могат да поставят в лоша светлина Световното първенство в страната домакин. Големи събития като Олимпийските игри и световни първенства имат дълга и тясна връзка с авторитарни режими. Лидерите им ги използват, за да се легитимират пред международната общност и да формират у дома национална гордост. Фактът, че в същото време милиарди долари потъват в джобовете на най-близките приятели на режима, е допълнително предимство. А спортни федерации са готови да си сътрудничат с диктатори, защото те просто си плащат сметките - и без да е необходимо да се притесняват за това как преди всичко да се замаскира корупцията\", пише Гари Каспаров. Той критикува корупцията при изграждането на съоръженията и робските условия на труд, при които има жертви. В пресата излязоха материали за работници от Северна Корея, които строят стадиони за предстоящия Мундиал при нечовешки условия. \"Други площадки в същото време ще се дострояват с помощта на корупционни практики и робски труд - същите като онези, които превърнаха Олимпийските игри в Сочи в най-скъпите в историята. И без да се интересуват, че сградите там останаха без дръжки на вратите или изобщо без врати. По време на строителните работи в Сочи загинаха стотици работници, а Световното по футбол вероятно ще задмине тези ужасни цифри\", посочва бившият световен шампион по шахмат. Той припомня и неотдавнашния пожар в мол в Кемерово, който отне живота на десетки хора. \"В клептокрация като Русия на Путин, няма никой, който може да бъде официално привлечен под отговорност заради факта, че нещо не отговаря на стандартите. Защото когато познаваш точните хора и можеш да платиш нужната сума, няма въобще стандарти\", коментира Каспаров. Той припомня, че подходящи поводи за преместване на световното първенство по футбол са били инвазията на Путин в Украйна, сваленият от руски бойни изтребители самолет на Малайзия над Източна Украйна, както и скандалът с употребата на допинг от руски спортисти, който се оказа държавна политика според МОК. Но не беше направено нищо и това само предизвиква нови враждебни действия. Неотдавнашен пример в тази серия е опитът за убийство в Англия на бивш руски шпионин и неговата дъщеря със съветска отрова с нервнопаралитично действие, се посочва в статията. \"Като спортист аз принципно съм против бойкот, който на първо място ще накаже спортистите и феновете на футбола. Обаче призовавам за политически бойкот на режима, който носи отговорност за подобни действия\", пише Каспаров.  \"Дайте да лишим Путин от признание и слава, за които той така жадува, като го лишим от присъствие на представители на правителствата на Световното по футбол. Путин окупира Крим, когато още беше въодушевен от Сочи. Да го лишим от още едно подобно самолюбие. И това няма да е просто символичен акт, а способ да се покаже на Путин, че светът го наблюдава и в бъдеще руски атаки ще бъдат допускани само на игралното поле\", призовава бившият световен шампион по шахмат. (източник: Медиапул)", "date": "2018.04.03", "title": "Каспаров: Политически бойкот на Световното по футбол в Русия, за да лишим от слава Владимир Путин!"}
{"url": "http://www.faktor.bg/bg/articles/komisiyata-za-chez-zasedava-bez-borisov-goranov-otgovarya-na-neudobni-vaprosi", "text": "Българската държава няма намерение по какъвто и да е било начин да участва частично или изцяло в сделката за активите на ЧЕЗ. Това заяви финансовият министър Владислав Горанов на извънредната парламентарна комисия за сделката за ЧЕЗ. Заседанието на Временната парламентарна комисия по случая ЧЕЗ започна без премиера Бойко Борисов, предаде „Фокус“. На второто заседание на комисията миналата седмица от БСП настояха лично премиерът Бойко Борисов да докладва за намеренията на държавата да участва в сделката по придобиването на активите на дружеството в България. Заседанието продължи 4 часа и беше закрито. Информация предоставиха от ДАНС, ДАР и Министерството на финансите, отсъстваха обаче председателите на службите. На актуалните и неудобни въпроси днес ще отговаря министърът на финансите Владислав Горанов. На заседанието депутатите ще информират главният прокурор Сотир Цацаров и председателят на КЕВР Иван Иванов. Горанов уточни, че споделя пред депутатите виждането си като финансов министър, което е съгласувано с премиера, като подчерта, че не е решение на правителството.  Горанов обясни първоначалното намерение на държавата да участва в сделката заради многото въпроси и обществени очаквания, които са се били появили след обявяване на покупката на активите на чешката компания в България от българската фирма \"Инерком\" на Гинка Върбакова. Обявяване на това намерение е станало след срещата на Върбакова с премиера Борисов, вицепремиера Томислав Дончев и финансовия министър Владислав Горанов. Пред депутатите Горанов заяви, че винаги е изразявал своите резерви към участието на държавата. Тези негови резерви били припознати от премиера Борисов. \"Обединили сме се, че участието на държавата е нецелесъобразно\", каза той. Запитан от депутати, Горанов отговори, че до момента няма официален отговор както от \"Инерком\", така и от \"ЧЕЗ-Прага\" дали чешката компания би се съгласила българската държава да участва в сделката и отново повтори, че предвид обстоятелствата (водене на арбитражно дело ЧЕЗ срещу България) не е удачно българската държава да влиза в подобна сделка. По повод твърденията в медиите, че г-жа Върбакова е представлявала държавата в Прага, Горанов каза, че ги знае, но собственичката на \"Инерком\" е била поканена в Министерски съвет от премиера Борисов, вицепремиера Дончев и финансовия министър Горанов, така че инициативата е била тяхна.  Депутати попитаха защо има разминаване между информацията на българските служби и онова листче хартия с финансиращите институции, което премиерът Борисов заведе в секретното деловодство на парламента. Горанов заяви, че това е било работен документ, хвърчащ лист хартия, създаден навремето и доколкото той знае от зам.-министър на финансите на Чехия. Много преди изпращането му той е бил вече неактуален, каза Горанов и посъветва депутатите да разполагат с него за анализи, но да не гледат на този лист хартия на сериозно. Сериозен е договорът между \"Инерком\" и ЧЕЗ-Груп, но ние нямаме достъп до него. Регулацията на частно-правни отношения е нещо, в което може да направи промяна Народното събрание, каза той.", "date": "2018.04.03", "title": "Горанов: Държавата няма намерение по никакъв начин да влиза в сделката с ЧЕЗ"}
{"url": "http://www.faktor.bg/bg/articles/novini/svyat/britanski-medii-yulii-skripal-imala-dostap-do-sekretna-smetka-predi-otravyaneto-v-solsbari", "text": "Дъщеря на бившия шпионин на  ГРУ шпионин Сергей Скрипал - Юлия, която бе отровена заедно с баща си в Солсбъри, Великобритания, е имал достъп до \"тайна сметка\" от 150 000 £ малко преди да се случи трагичния инцидент. Това съобщи британският вестник Daily Mirror, позовавайки се на информация на племенницата на Скрипал Виктория. Както се посочва в публикацията, средствата са получени от продажбата на къща във Великобритания, която принадлежала на брата на Юлия Александър, който почина миналата година в Санкт Петербург при неясни обстоятелства, и бившата съпруга на шпионина Наталия. Сергей Скрипал, според изданието, който е има достъп до сметката, от края на февруари предоставя пълномощно с тези средства да се  разпорежда дъщеря му Юлия. Тайната банкова сметка била открита от племенницата на шпионина от ГРУ – 45-годишната Виктория Скрипал, която тази седмица се опитва да се срещне с Юлия в болницата в Солзбъри. Британските власти подготвят виза за Виктория, за да може да посети Юлия. Тя ще бъде първият член на семейството, който ще може да види Юлия и Сергей Скрипал, който още е в кома. „Единственото нещо, което разбрах от нашите дипломати е, че Юлия е отворила очи, може да яде, да пие и дори е казала няколко думи“, разказва Виктория. За парите тя коментира: „Все още никой не знае. В края на февруари Юлия получи генерално пълномощно от баща си Сергей, за да получи собственост върху тайна банкова сметка, която принадлежала на покойния ѝ брат Александър. След развода жена му Наталия му плати 200 000 щатски долара и той запази парите. Сега те са в руска банка“. Виктория отново разказа за подозрителния мистериозен приятел на Юлия, за когото тя смятала да се омъжи. „Мисля, че е странен човек. Посетихме Юлия веднъж през 2013 година. Тя живееше с него в апартамента на баща си в Москва. Той дори не излезе от стаята да каже „здравей“. Този мъж е като фантом“. Когато Юлия била отровена, той не казал абсолютно нищо.  Има спекулации, че самоличността му се крие умишлено.", "date": "2018.04.03", "title": "Британски медии: Юлия Скрипал имала достъп до \"секретна сметка\" преди отравянето в Солсбъри"}
{"url": "http://www.faktor.bg/bg/articles/vzglyad-tramp-riskuva-kato-kani-putin-v-beliya-dom", "text": "Доналд Тръмп рискува, като кани Владимир Путин в Белия дом, пише руският вестник “Взгляд“, цитиран от Агенция \"Фокус\".  Перспективата за среща между Владимир Путин и Доналд Тръмп се обсъжда все по-отчетливо. Става известно и мястото на срещата - Белият дом.  В понеделник беше съобщено от сътрудници на двамата президенти, че в хода на телефонния разговор между двамата, проведен на 20 март, американският президент е поканил руския си колега.  „Ако всичко е нормално, аз се надявам, че американците няма да се откажат от своето предложение да обсъдят възможностите за провеждане на срещата. Когато нашите президенти беседваха по телефона Тръмп предложи срещата да се състои във Вашингтон“, казва сътрудникът на Владимир Путин Юрий Ушаков. По негови думи срокове за срещата не са обсъждани.  „След този разговор, който имаше конструктивен делови характер, възникнаха много въпроси. След това последва поредното влошаване на нашите отношения – изгонването на 60 дипломати и закриване на генералното консулство (в Сиатъл). На тези стъпки руската страна беше принудена да отговори“, продължава Ушаков, цитиран от РИА Новости. Затова въпросът за организацията на подобна среща не се повдигна по-рано  Говорителят на Белия дом Сара Сандърс потвърждава, че двамата президенти действително са обсъдили няколко възможни места за среща, между които и Вашингтон.  Според изданието хронологично сега е ред на американския президент да посети Москва, защото Дмитрий Медведев е бил приет от Барак Обама през 2010 година в Белия дом и сега е ред на обратна визита. Барак Обама е бил в Русия през 2013 година за срещата на Г-20, но не посетил Москва заради Едуард Сноудън. През 2015 година Владимир Путин е бил в САЩ, но в Ню Йорк на сесия на Генералната асамблея на ООН.  Според изданието Владимир Путин може спокойно да лети до Вашингтон, но тази среща ще се нарече работна.  „Ако Путин полети за Вашингтон, то това не би било в ущърб на престижа на Русия. За Тръмп да покани нашия президент също не е лесно. Той трябва да приеме Путин във Вашингтон, където ситуацията за самия президент (на САЩ) не е проста“ заявява за „Взгляд“ бившият заместник министър на външните работи и бивш постоянен представител на Русия в ООН Александър Белоногов. Според него протоколните въпроси при такава среща стоят на втори план.  Вестникът напомня, че Сърбия е предложила да бъде домакин на подобна среща.", "date": "2018.04.03", "title": "\"Взгляд\": Тръмп рискува, като кани Путин в Белия дом"}
{"url": "http://www.faktor.bg/bg/articles/mvr-otreche-da-ima-nov-sluchay-na-patnitsi-vlezli-bez-proverka-u-nas", "text": "От МВР отрекоха да има нов случай на пропускане на пътници без гранична проверка на летище София.  За евентуален нов случай на пътници, влезли без проверка у нас, съобщи във Фейсбук един от пътниците - Георг Тупарев. По думите му става въпрос за полет от Амстердам, кацнал в София на 27 март. Той твърди, че около десет пътници са минали без проверка, тъй като не е имало нито един граничен служител. Вчера от МВР съобщиха, че проверяват случая, а днес обявиха, че е направен е преглед на записите на автоматизираните работни места на Гранична полиция и охранителните камери на летищния комплекс. Кадрите показват, че полет FB 462, за който сигнализира Тупарев, каца на летище София със 27 минути закъснение. Проверката на записите показала, че когато първият пътник от полета влиза в салон „Пристигане“, там има служители, извършващи гранични проверки на 4 гишета. Минута по-късно в обработката се включва още 1 граничен полицай. Всичките 103 пасажери от полета са обработени без изключение, подчертават от МВР.", "date": "2018.04.03", "title": "МВР опроверга новината за влезли пътници без проверка у нас за втори път"}
