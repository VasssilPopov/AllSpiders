{"url": "https://faktor.bg/bg/articles/novini-balgariya-vlastite-bezdeystvat-dokato-naslednitsite-na-predatelite-ot-bkp-prodalzhavat-antibalgarskata-si-klevetnicheska-kampaniya", "text": "От една страна у нас институциите толерират предателското говорене на официални лица и политически партии за \"монархофашистки\" режим в България и за това как Съветската армия е освободила нас и териториите, които сме администрирали от него, а от друга страна правителството ни има правилната претенция към Република Северна Македония за \"предприемане на системни мерки за премахване от табели и надписи върху паметници, паметни плочи и сгради на текстове, насаждащи открито омраза към България, например такива, съдържащи квалификации като „българския фашистки окупатор“.\" Нека  а не само да гледаме треската в чуждото, защото отвратителното предателството към нашите сънародници в Македония беше извършено от БКП, която под диктовката на Коминтерна и в съюз с Югославската комунистическа партия съучастваше в ликвидацията на българския елит в Македония и в кървавия терор за обезбългаряване на македонския край с цел създаването на \"македонска нация\"! Срамно и недопустимо е българските власти да бездействат съучастнически, когато наследниците на комунистическите предатели продължават антибългарската си клеветническа дейност срещу родината ни от трибуната на националните институции и в националния ефир!", "date": "2019.10.12", "title": "Властите бездействат, докато наследниците на предателите от БКП продължават антибългарската си клеветническа кампания"}
{"url": "https://faktor.bg/bg/articles/novini-balgariya-topla-i-slancheva-sabota", "text": "Днес ще е предимно слънчево. Дневните температури ще се повишат още малко и максималните ще са между 21 и 26 градуса, съобщиха от Националния институт по метеорология и хидрология. Атмосферното налягане е по-високо от средното за октомври - след обяд слабо ще се понижи. В сутрешните часове на отделни места в котловините ще има краткотрайна мъгла или ниска облачност. През деня ще се появи слаб южен вятър. Над Черноморието ще е слънчево, преди обяд с временни увеличения на облачността. Ще духа слаб до умерен юг-югоизточен вятър. Максималните температури на въздуха: 20-23 градуса. Температурата на морската вода е 19-21 градуса. Вълнението на морето ще е 1-2 бала Над планините ще е предимно слънчево. По-значителна облачност ще има преди обяд над масивите от Югозападна България. Вятърът ще е слаб, предимно от запад-югозапад. Максимална температура на височина 1200 метра около 17 градуса, на 2000 метра - около 11 градуса, съобщават от НИМХ.", "date": "2019.10.12", "title": "Топла и слънчева събота"}
{"url": "https://faktor.bg/bg/articles/novini-svyat-erdogan-ako-mozhete-da-sprete-operatsiyata-v-siriya-sprete-ya-no-ne-mozhete", "text": "Генералният секретар на НАТО Йенс Столтенберг призова Турция за сдържаност в Северна Сирия. Това стана по време на посещението му в югоизточната ни съседка. От своя страна турският президент Реджеп Тайип Ердоган заяви, че няма да спре настъплението срещу кюрдските милиции. Турският лидер беше категоричен, че Турция няма да направи крачка назад. „Отляво и отдясно към нас идват заплахи, казват да спрем операцията. Казах това и на г-н Тръмп, и на други лидери: ако можете да я спрете, спрете я, но не можете“, заяви Реджеп Тайип Ердоган, който говори преди официалната вечеря, която даде в чест на председателите на парламентите на Афганистан, Иран, Китай, Пакистан, Русия и Турция, които се събират в този формат от 2017 г., за да обсъждат съвместни стъпки за борба с тероризма. По последни данни на турското министерство на отбраната броят на „неутрализираните“ кюрдски бойци в Сирия е достигнал 399 души. 14 села са били овладени от настъпващите бунтовници и турски подразделения. 10 турски цивилни загинаха при два отделни обстрела – 2 души загубиха живота си в град Суруч и 8 в град Нусайбин, където при атаката бяха ранени и 35 цивилни. 3 от 5 турски войници, които бяха ранени при минометна атака вчера сутринта, са починали. Според Сирийската обсерватория за правата на човека поне 7 сирийски цивилни са загинали при турски обстрел. Турция отрича действията ѝ да причиняват цивилни жертви. Според местни сирийски правозащитни групи, възможно е около 100 000 души да са напуснали домовете си в Северна Сирия от началото на военната операция. Има съобщения за отделни бойци на групировката „Ислямска държава“, които са успели да избягат, когато турски обстрел е разрушил стени на местата, където са задържани или при подготовката за транспортирането им от кюрдски бойци от едно място на друго. 121 души са били арестувани от общо 500 профилирани заради това, че са нарекли операцията „окупация“, стана ясно от изявление на вътрешния министър Сюлейман Сойлу.", "date": "2019.10.12", "title": "Ердоган: Ако можете да спрете операцията в Сирия - спрете я, но не можете"}
{"url": "https://faktor.bg/bg/articles/novini-svyat-yaponiya-se-gotvi-za-nay-moshtniya-tayfun-ot-nad-60-godini", "text": "Япония се готви за най-мощния тайфун, който ще я връхлети, от повече от 60 години, предадоха световните агенции. Националната метеорологична служба сравни Хагибис с тайфуна Ида, който през 1958 г. отне живота на над 1200 души. Близо 10 милиона човека в Япония се готвят за евакуация. Над 7,6 милиона са били посъветвани да започнат да се подготвят, а повече от 1,7 милиона - за непосредствена евакуация. В столицата Токио повечето ресторанти, магазини и аптеки днес са затворени. Хагибис се придвижва към Япония от югоизток с 25 км/ч и пориви на вятъра, достигащи скорост от близо 200 км/ч. Очаква се тайфунът да достигне Токио около 21 ч. (15 ч. българско време) днес. В Япония вече бе съобщено за първа жертва и за щети, причинени от Хагибис. 40-годишен шофьор е загинал, след като бурен вятър буквално изхвърлил колата му от пътя в съседната на Токио префектура Чиба, съобщи още ТАСС. В същия регион четирима души са били ранени при срутването на къща. Над 750 000 домакинства в Чиба са без ток. Над 1600 вътрешни полета бяха отменени. Ще бъдат анулирани и всички международни полети, които бяха предвидени тази нощ от летищата на Токио. Насрочените за днес квалификации от Формула 1 за Голямата награда на Япония, както и две срещи от Световното първенство по ръгби, на което страната е домакин, бяха отменени. \"Хагибис\" означава \"бързина\" или \"скорост\" на един от езиците, говорени във Филипините, отбелязва Ройтерс.", "date": "2019.10.12", "title": "Япония се готви за най-мощния тайфун от над 60 години"}
{"url": "https://faktor.bg/bg/articles/novini-svyat-szo-svetat-se-sblaskva-s-nova-epidemiya-ot-morbili", "text": "Светът се сблъсква с нова епидемия от морбили, защото вирусът на болестта се възползва от опасни пропуски при ваксинирането, предупредиха експерти на Световната здравна организация (СЗО), цитирани от Ройтерс. Експертката от СЗО Кейт О' Брайън заяви, че е налице тревожно увеличаване на случаите на морбили във всички райони. „Последствията са опустошителни – болестта не само сее смърт, но и предизвиква предотвратими увреждания, които засягат семейния живот и националните икономики”, коментира Кейт О' Брайън от организацията. Новите данни на СЗО показват, че случаите на морбили - една от най-заразните болести на планетата, са се увеличили с 300% в целия свят през първите 3 месеца на годината в сравнение със същия период през 2018 г Наблюдава се последователно увеличаване на случаите на морбили през последните две години. Не съществува антивирусно лечение срещу морбили, но болестта може да се предотврати чрез две дози ваксина. Повечето случаи на заразяване са сред неваксинирани хора. СЗО отбеляза, че са регистрирани десетки хиляди случаи на заразяване с морбили и хиляди смъртни случаи от въпросната болест в рeдица страни, сред които Конго, Мадагаскар, Филипините, Судан, Тайланд и Украйна", "date": "2019.10.12", "title": "СЗО: Светът се сблъсква с нова епидемия от морбили"}
{"url": "https://faktor.bg/bg/articles/novini-svyat-100-000-dushi-evakuirani-zaradi-pozharite-v-kaliforniya", "text": "Около 100 000 души са евакуирани в Калифорния заради пожарите, съобщи Нова телевизия. По данни на правоохранителните органи, огънят е унищожил почти 2 000 хектара на територията на щата. Евакуирани са поне 25 000 къщи. Няма данни за пострадали българи при пожарите в Калифорния От полицията съобщават, че за настаняването на евакуираните жители и техните домашни любимци са организирани четири евакуационни центъра.", "date": "2019.10.12", "title": "100 000 души евакуирани заради пожарите в Калифорния"}
{"url": "https://faktor.bg/bg/articles/novini-svyat-ozhestocheni-sblasatsi-v-ekvadorskata-stolitsa", "text": "Протестите на коренното население на Еквадор срещу икономическите реформи на президента Ленин Морено отново прераснаха в стълкновения с полицията, съобщи Нова телевизия. Кадри от парка „Аламеда” показват големи групи в маски, които крещят антиправителствени лозунги, блокират улиците, издигат барикади, палят огньове, разбиват плочките на тротоарите. Част от тях са въоръжени с копия, железни пръти и бухалки. По улиците се „чуват звуци, напомнящи взривове”. Протестиращите се опитват да стигнат до парламента, но достъпът им е препречен от полицията. По сградата летят предмети, включително горящи. Полицията ги призовава да си разотидат, прибягват и до сълзотворен газ срещу тях. На някои кадри се виждат как хора във военни униформи носят пострадали на носилки. Няма информация за броя на ранените от сблъсъците.", "date": "2019.10.12", "title": "Ожесточени сблъсъци в еквадорската столица"}
{"url": "https://faktor.bg/bg/articles/novini-balgariya-posleden-den-da-se-registrirate-za-glasuvane-po-mestozhiveene", "text": "Днес изтича срокът за подаване на заявления за гласуване по настоящ адрес. До 16-и този месец данните в избирателните списъци трябва да са актуализирани. Втора поправка в списъците ще има между двата тура, когато трябва да бъдат включени и лицата, навършили пълнолетие през тази една седмица.  Навсякъде в страната са одобрени и бюлетините за гласуване.  Днес е краен срок и за хората, които искат да гласуват с подвижна избирателна урна. За да го направят те трябва да представят решение на ТЕЛК.", "date": "2019.10.12", "title": "Последен ден да се регистрирате за гласуване по местоживеене"}
{"url": "https://faktor.bg/bg/articles/novini-svyat-100-000-tsivilni-sa-izbyagali-ot-turskata-voenna-ofanziva-v-siriya", "text": "Над 100 000 цивилни са избягали от бойните действия в Североизточна Сирия. Това обяви ООН, предупреждавайки, че опасността от бежанска вълна е напълно реална. Същевременно Червеният кръст призова държавите по света да приберат своите граждани, които са в затвори в Сирия. Кюрдските милиции охраняват десетки хиляди членове на ИДИЛ в импровизирани лагери и затвори. Много от тях са чужденци, които родните държави отказват да приемат обратно. Това създава опасност те да се окажат на свобода, в хаоса предизвикан от бойните действия. „Дълбоко сме обезпокоени от турската военна операция в Североизточна Сирия. Призоваваме Турция да прекрати едностранната военна операция, тъй като не смятаме, че тя ще има ефект на фона на турските притеснения за сигурността й. Подновяването на военните действия допълнително ще навреди на стабилността на целия регион”, заяви посланикът на Германия в ООН Юрген Шулц. „Турция сега е отговорна да гарантира, че всички задържани бойци от ИДИЛ ще останат в затворите и че ИДИЛ няма да се възстанови под никаква форма. Ако Турция не спазва тези правила и не защитава уязвимото население, ще има последствия”, каза още Келик Рафт, посланик на САЩ в ООН.", "date": "2019.10.12", "title": "100 000 цивилни са избягали от турската военна офанзива в Сирия"}
{"url": "https://faktor.bg/bg/articles/ikonomika-rusiya-gubi-nay-golemiya-si-gazov-pazar-v-iztochna-evropa", "text": "Съвсем скоро Полша може да е напълно независима от руския газ. В Москва не вярват на това и дори гледат с насмешка на плана на Варшава. Експерти обаче твърдят, че той е напълно реалистичен. След 39 месеца \"Газпром\" може да се лиши от най-големия си пазар в Източна Европа – полския. Варшава няма намерение да подновява изтичащия в края на 2022 дългосрочен договор за внос на руски газ и усилено работи за това да прекрати изцяло покупките на синьо гориво от Русия. Тези намерения на Варшава засега предизвикват скептични реакции и дори насмешка в Държавната дума и Съвета на федерацията. Различни експерти, с които Дойче веле разговаря, смятат обаче, че след три години Полша действително ще може изцяло да се откаже от доставките на руски газ. 10 млрд куб. метра газ от Норвегия Планът е доста амбициозен, но е напълно изпълним, смята Кай-Олаф Ланг от берлинската фондация „Наука и политика\". Експертът за Полша и Източна Европа обръща внимание особено на два инфраструктурни проекта: първо, на газопровода Baltic Pipe (\"Балтийска тръба\"), по който норвежки газ през Дания ще стига до Полша. Този проект на полската Gaz-System и датската Energinet от ноември 2018 се ползва с политическата и финансова подкрепа на ЕС. До този момент „Балтийска тръба\" вече е получила голяма част от необходимите разрешителни, в това число и от датските власти, които в същото време продължават да бавят издаването на разрешителни за строежа на руския „Северен поток-2\". Двата газопровода впрочем неминуемо ще се пресекат под вода – в близост до датския остров Борнхолм. Изграждането на „Балтийска тръба\" трябва да започне през пролетта на 2020 година и да бъде завършена за малко повече от 2 години - за 1 октомври 2022 е предвидено пускането на съоръжението в експлоатация. По тръбата ще преминават по 10 млрд. куб. метра газ годишно – точно толкова, колкото Полша сега е длъжна да купува ежегодно от \"Газпром\", съгласно действащия все още договор. Вторият проект, който би трябвало да сложи точка на зависимостта на Полша от руския газ, представлява разширяване на мощностите на действащия от 2015 г. насам терминал за прием и регазификация на така наречения LNG – втечнен природен газ в Швиноуйшче. Това съоръжение има капацитет между 5 и 7,5 млрд. куб. метра годишно. За тази цел на границата с Германия ще трябва да се построи още един резервоар за природeн газ. Общата мощност на двата проекта (17,5 млрд. куб.метра годишно) съответства почти точно на сегашните годишни потребности на Полша от синьо гориво. От по-големи количества тя засега няма нужда, тъй като почти 80% от електроенергията в тази страна по традиция се добиват в електроцентрали, работещи на въглища. Зависимостта от Русия тревожи поляците повече от климата Експертът Кай-Олаф Ланг смята, че под влиянието на ЕС, който е поел курс на борба срещу глобалните промени в климата и поради това ускорява отказа от въглища, употребата на тази суровина и в Полша ще намалява, а потребностите от газ забележимо ще нарастват. Петър Наимски, пълномощник на полското правителство по въпросите на стратегическата енергийна инфраструктура, заяви обаче в началото на октомври пред „Файненшъл Таймс\", че за Полша е приоритетно да осигури енергийната си безопасност и да намали зависимостта си от руския газ, а не да се отказва от въглищата заради климатичните цели на ЕС. Затова търсенето на природен газ в Полша вероятно наистина ще се увеличи, но чак в средносрочна перспектива. Така че ако „Балтийска тръба\" бъде построена в срок, а терминалът в Швионуйшче бъде своевременно разширен, към края на 2022 „Полша действително няма да има нужда да купува вече руски газ\", казва Кай-Олаф Ланг. Той все пак не изключва възможността „да се купува газ в определени, по-малки количества, ако цената му е изгодна\". \"Преговорните позиции на Полша във всеки случай ще станат доста по-силни. Това си личи и от примера с Литва, която, след появата на LNG-терминала в Клайпеда, продължава да купува известни количества газ от Русия, но вече има възможност да договаря много по-изгодни цени\", казва представителят на „Наука и политика\". Готова ли е Варшава да плаща повече? Според Ланг е напълно възможно след 2022 година Полша да купува газ направо на европейския пазар, да си внася нужните количества, например от Германия или Чехия. Експертът предполага, че по политически съображения полската страна няма да иска да води преки преговори с \"Газпром\", но пък винаги ще може да си набавя руски газ от партньорите си в ЕС, постъпващ например по тръбопровода „Северен поток\". Впрочем, подобен сценарий изглежда изцяло хипотетичен, защото подобни покупки биха влизали в разрез както с бизнес-интересите на полската нефтогазова компания PGNiG, така и с политиката на Варшава от последните години на възпрепятстване на либерализацията на полския газов пазар. Дали Полша наистина ще бъде напълно независима от руския газ след около три години? \"Газпром\" не вярва в това. Експертите по въпросите на енергетиката обаче са убедени, че Полша във всички случаи ще е в състояние изцяло да се откаже от руските доставки. А как ще стои въпросът с цената? Та нали от \"Газпром\" обичат да твърдят, че техният газ е най-изгодният на европейския пазар. Експертите се позовават на уверенията на официални полски лица, според които доставките на LNG-втечнен газ ще бъдат по-евтини от руския газ по сегашните договори, в които Русия се явява монополен доставчик. Цената в тези договори е фиксирана към котировките на нефта на международния пазар. Но има и друг аргумент, който се привежда от полските поддръжници на вноса на LNG, в това число и от САЩ: Дори този газ да се окаже по-скъп от руските доставки по тръбопровод, разликата в цената би трябвало да се възприема като застрахователна вноска, която Полша плаща в името на своята национална безопасност\", казва Кай-Олаф Ланг.", "date": "2019.10.12", "title": "Русия губи най-големия си газов пазар в Източна Европа"}
{"url": "https://faktor.bg/bg/articles/ikonomika-turizam-angelkova-ot-yuni-do-avgust-u-nas-e-imalo-nad-4-4-miliona-chuzhdestranni-turisti", "text": "\"2019 година е изключително трудна и пълна с предизвикателства, но с доста положителни резултати. Изключително сериозно разместване се случва в момента на пазара и това неизменно дава своите отражения\", каза министърът на туризма Николина Ангелкова. Повод за скептицизъм и напрежение е фалитът на \"Томас Кук\". Министърът обясни, че подобно нещо е трудно за предвиждане. От \"Томас Кук\" са изпратили на 12 юли официални писма, че са сключили сделка с инвеститор и са описали стъпките за оздравявне на туроператора. Преди три дни министърът на туризма е била на среща в Германия с представители на други туроператорски компании. От над 435 000 туристи, които са дошли това лято през \"Томас Кук\", 200 000 са немци. За миналата година над 800 000 немски туриста са посетили страната ни. И другата седмица на министърът й предстоят срещи във Великобритания и Германия за договаряне на сезон 2020 година. \"За следващата година ще имаме специален механизъм, който да подпомага организирания туризъм през рекламата с 15 милиона лева. Само за месец август 378 милиона са нощувките на хотелите по Черноморието. Това е с 10% повече от друга година\", добави тя и обясни, че юни месец е бил труден заради изкуствено създадена истерия.  \"От юни до август има над 4.4 милиона чуждестранни туристи. Има лек спад в националните ни курорти. Има ръст при нощувките, което показва, че туристите тази година са останали за по-дълго време. Нощувките от българи, посещенията от български туристи по българското Черноморие са с ръст над 5.8% в сравнение с миналата година. Основно туристите, които посещават страната ни са от Румъния, след това Гърция, на трето място са немските туристи, след това - тези от Турция, от Сърбия, Русия, Великобритания. Над 40 хиляди са китайските туристи, посетили България, това е около 50% ръст спрямо миналата година\", съобщи министърът на туризма.", "date": "2019.10.12", "title": "Ангелкова: От юни до август у нас е имало над 4.4 милиона чуждестранни туристи"}
{"url": "https://faktor.bg/bg/articles/kultura-den-za-pochit-kam-evlogi-i-hristo-georgievi-za-balgarite-v-bukuresht", "text": "В румънската столица Букурещ ще бъдат поставени венци на гробницата на големите български дарители и възрожденци Евлоги и Христо Георгиеви. Събитието е част от инициативите, стартирали с връчването на националните награди на името на двамата братя, с които се отбелязват 200 години от рождението на Евлоги и 195 години от рождението на Христо Георгиев.  Евлоги и Христо Георгиеви са сред най-големите благодетели в Следособожденска България, дарили терени и собствени средства за строителството на Софийския университет, техническо училище, болница и фабрика в Карлово, както и за издръжката на училища, болници и читалища в цялата страна и извън нея.  По-късно следобед в Българското дружество в румънската столица ще се състои предпремиерното представяне на документалния филм за двамата братя с режисьор проф.Михаил Мелтев и сценарист Влади Киров, а премиерата на филма ще бъде в рамките на фестивала \"Златен ритон\".", "date": "2019.10.12", "title": "Ден за почит към Евлоги и Христо Георгиеви за българите в Букурещ"}
{"url": "https://faktor.bg/bg/articles/kultura-pochina-legendarniyat-amerikanski-aktyor-robart-fostar", "text": "На 78-годишна възраст почина американският актьор Робърт Фостър, познат с ролите си във филми на Куентин Тарантино и Дейвид Линч.  Фостър е починал късно снощи след боледуване от рак. В края на 90-те актьорът беше номиниран за \"Оскар\" за ролята си в \"Джаки Браун\" на Тарантино, в който си партнира с Пам Гриър, Самюел Джексън и Робърт Де Ниро.  Известен е и с участието си в емблематични сериали като \"Туин Пийкс\" и \"Breaking Bad\".", "date": "2019.10.12", "title": "Почина легендарният американски актьор Робърт Фостър"}
{"url": "https://faktor.bg/bg/articles/sport-istorichesko-za-parvi-pat-chovek-probyaga-maratona-za-pod-2-chasa", "text": "Елиуд Кипчоге стана първият човек в света, който завършва маратонско бягане за под два часа. Това се случи на състезанието във Виена, където кенийският бегач постигна резултат от 1:59:40 часа. 34-годишният Кипчоге бе подпомаган от бивши рекордьори в олимпийски и световен мащаб, които излязоха на бягането, за да му помогнат при защитата от вятъра. Времето на Кипчоге няма да се счита за официален световен рекорд. Причината е, че кениецът бе подпомаган от 41 пейсмейкъри, а също така, че надпреварата във Виена бе организирана специално за него и не е част от официалния календар на световната атлетика.", "date": "2019.10.12", "title": "Историческо: За първи път човек пробяга маратона за по-малко от 2 часа"}
