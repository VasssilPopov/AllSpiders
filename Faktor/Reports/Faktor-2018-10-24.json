{"url": "https://www.faktor.bg/bg/articles/novini/svyat/i-moldova-se-razbontuva-sreshtu-dominatsiyata-na-ruskata-tsarkva-nad-pravoslavieto", "text": "Предвид факта, че православната църква на Украйна е на път да получи автокефалия, а все повече хора в Беларус изразяват надеждата, че тяхната страна ще бъде следващата, която ще избяга от робството на Московската патриаршия, малцина са обърнали внимание на една друга православна страна, в която подчинението на Православието тегне като воденичен камък. Според преброяването през 2004 г. в Молдова 93,3% от нейното население са православни християни. Те са разделени между Молдовската православна църква, която макар и автономна, е под контрола на Москва, и православната църква в Бесарабия, също автономна, но под контрола на  румънската православна църква. Напрежението между двете църкви, винаги високо поради политическите им ориентации – едната към Москва, а другата - към Запада, нараства изключително, след като, по думите на  проруския молдовски президент Игор Додон, Румъния се е опитала да възпрепятства посещението на Московския патриарх Кирил в страната. По време на посещението, макар и съкратено от пет на два дни, руският патриарх Кирил планира да посети северните и южните райони на Молдова, както и да се срещне с Додон и други официални лица в Кишинев, пише руският портал  Russkaya Liniya. Митрополията на Молдова, която административно е част от руската православна църква към Московската патриаршия, е самоуправляваща се организация, основана през 1813 г. и в момента има \"повече от 1200 енории\", пише още издание. Румънската църква се появява на територията на Молдова едва след 1991 г. (Всъщност тя има много по-дълга история.) През 90-те години молдовското правителство, страхувайки се от църковен разкола, отказва да регистрира последната църква, но през 2001 г. Европейският съд за правата на човека настоя  да го направи. Оттогава в Молдова има две регистрирани православни йерархии , които са силно враждебни една спрямо друга. Носят се слухове, че хората, свързани с бесарабийската църква, планират да организират протести по време на посещението на Кирил. Това е много вероятно предвид събитие, което ще се проведе в четвъртък - ден преди Кирил да пристигне в Молдова. На тази дата Вартоломей, Вселенският патриарх, ще бъде в Букурещ, за да посвети новата православна катедрала. Някои очакват, тогава да бъде обявено, че само бесарабската църква има каноничното право на територия на Молдова. Ако това се случи, такова изявление може да доведе до религиозна и политическа експлозия в Молдова, тъй като Москва всячески се стреми да защити своята позиция, като разчита на гагаузите, тюркската общност, на руския православен народ, както и на йерархията на проруските църкви в Молдова и в Румъния при едно решение на Вселенския патриарх да даде  автокефалия и на църквата в Молдова.", "date": "2018.10.24", "title": "И Молдова се разбунтува срещу опитите за доминация на Руската църква над православието"}
{"url": "https://www.faktor.bg/bg/articles/ep-plastmasovite-izdeliya-za-ednokratna-upotreba-shte-badat-zabraneni-v-es", "text": "Пластмасовите изделия за еднократна употреба като чинии, прибори, сламки, дръжки за балони и клечки за уши, ще бъдат забранени в ЕС според новите правила гласувани в сряда, се казва в съобщение от пресслужбата на ЕП. Тези продукти, които съставляват 70% от морските отпадъци, ще се забранят на пазара на ЕС от 2021 г., според приетото от Парламента законодателно предложение.  Евродепутатите добавиха в списъка на забранените пластмаси на пазара на ЕС от 2021 г.: оксо-разградими пластмасови продукти като опаковки, както и съдове направени от експандиран полистирен, които се използват за съхранение на храна предназначена за бърза консумация.  Национални цели за намаляване на други неподлежащи на забрана пластмаси  Използването на редица други продукти, за които не съществуват алтернативи, трябва да бъде намалено с минимално 25 % от държавите членки до 2025 г. Това включва кутиите за еднократна употреба за бургери, сандвичи, плодове, зеленчуци, десерти или сладолед. Държавите членки трябва да предложат национален план за насърчаване използването на продукти подходящи за многократна употреба, за повторна употреба и за рециклиране.  Други пластмаси, като бутилките за напитки, ще трябва да се събират разделно и до 2025 г. 90% от тях да могат да се рециклират.  Цигарени фасове и изгубени риболовни приспособления  Евродепутатите одобриха мерки, които засягат отпадъците от тютюневи изделия и по-специално цигарените филтри, съдържащи пластмаса. Те ще трябва да се намалят с 50% до 2025 г. и с 80% до 2030 г.  Един единствен цигарен фас е достатъчен да замърси от 500 до 1000 литра вода, и когато се изхвърли на пътя, са нужни 12 години, за да се разгради напълно. Това е вторият най-често срещан пластмасов замърсител.  Държавите членки трябва също да гарантират, че поне 50% от изгубените или изоставени риболовни приспособления, съдържащи пластмаса, се събират всяка година. Поставената цел за рециклирането им е най-малко 15% до 2025 г.  Разширена отговорност на производителя  Страните на ЕС ще трябва да гарантират, че производителите на тютюневи изделия ще покриват разходите за събиране на отпадъците от тези продукти, както и последващите разходи за превоз, обработка и събиране на отпадъците. Същото се отнася и за производителите на риболовни съоръжения, които трябва да участват в процеса на рециклиране.  Докладчикът Фредерик Рийс (АЛДЕ, Белгия) коментира: „Приехме най-амбициозното законодателство за справянето с пластмасите за еднократна употреба. Сега зависи от нас да запазим хода на предстоящите преговори със Съвета, които трябва да започнат още през ноември. Днешното гласуване проправя пътя към бъдещата амбициозна Директива. От съществено значение е да се опази морската среда и да се намалят разходите за екологични щети, дължащи се на замърсяването с пластмаси в Европа, оценени на 22 милиарда евро до 2030 г. \"  Андрей Ковачев (ЕНП, България) отбеляза: „Според някои прогнози до 2050 г. ще има повече пластмасови отпадъци отколкото риба в океаните, ако не предприемем спешни мерки. Ограничаването на замърсяването с пластмаси е необходимо, за да се опазят плажовете и морето чисти, като същевременно се защити здравето на европейските граждани от отрицателното въздействие на морските отпадъци, които се разграждат във водата и попадат в крайна сметка на нашата трапеза. Това е също икономическа възможност - да се намали загубата на ценни ресурси от еднократното използване на пластмасови материали и да се подобри качеството на туристическите услуги.“  Момчил Неков (С&Д, България) също коментира: „Прекомерната употреба на пластмасови изделия води до присъствието на микропластмаси във водата и почвите. 85% от замърсителите в моретата и океаните са пластмаси. Доброволните акции по събиране на отпадъци са похвални, но за съжаление това не е устойчив модел на справяне с проблема. Събирането на отпадъци е споделена отговорност. Намаляване на ефектите от тях ще бъде осезаемо, ако бъдат заменени основните трудно или неразградими продукти още на производствено ниво. Вместо да увеличаваме данъците за сметосъбиране, трябва да въведем индустриални стандарти, които да гарантират чиста околна среда.“  Докладът на Фредерик Рийс (АЛДЕ, Белгия) беше приет с 571 гласа „за“, срещу 53 гласа „против“ и 43 „въздържал се“. Парламентът ще започне преговори със Съвета след като европейските министри приемат своята позиция по законодателното предложение.  Според Европейската комисия, повече от 80% от отпадъците по плажовете са от пластмаса. Посочените продукти в забраната покриват 70% от всички морски отпадъци. Поради бавното си разграждане, пластмасата се натрупва в моретата, океаните и плажовете в ЕС и по света. Пластмасови остатъци са открити в морските обитатели - тюлени, китове, морски костенурки и птици, в рибата и ракообразните, следователно и в хранителната верига на човека.  Пластмасите са удобен, приспособим, полезен и икономически ценен материал, но те трябва да бъдат по-добре използвани, повторно използвани и рециклирани. Когато те се изхвърлят, икономическото въздействие на пластмасата обхваща не само изгубената икономическа стойност на материала, но и разходите за почистване и причинява загуби на туризма, риболова и корабоплаването.", "date": "2018.10.24", "title": "ЕП: Пластмасовите изделия за еднократна употреба ще бъдат забранени в ЕС"}
{"url": "https://www.faktor.bg/bg/articles/beliyat-dom-opitite-za-bombeni-napadeniya-sreshtu-barak-obama-bil-i-hilari-klintan-sa-otvratitelni", "text": "Белият дом осъди опитите за бомбени нападения срещу бившия президент Барак Обама, бившия президент Бил Клинтън и съпругата му Хилари Клинтън, предадоха Асошиейтед прес и Ройтерс, цитирани от БТА.  В изявление говорителката на президента Сара Сандърс заяви, че \"тези терористични актове са отвратителни\" и всички отговорни за тях ще понесат пълната строгост на закона. \"Сикрет сървис\" и другите правоохранителни агенции разследват и ще предприемат \"всички необходими действия в защита на всеки заплашен от тези страхливци\", се казва в изявлението.  Президентът Доналд Тръмп е уведомен за събитията и правителството ги възприема \"много сериозно\", предаде телевизия Ем Ес Ен Би Си, като се позова на високопоставен източник от Белия дом. До Белия дом не е бил пращан пакет с подозрително съдържание, каза информиран източник.  \"Сикрет сървис\" - агенцията, която охранява ВИП политици в САЩ - обяви по-рано днес, че е засякла пакети с \"предполагаеми взривни устройства\", адресирани до Барак Обама и Хилари Клинтън. Никой от адресатите не е получил пакетите, нито е бил изложен на риск.  По това време Хилари Клинтън не е била в семейната резиденция в нюйоркско предградие, а на предизборна агитация за Демократическата партия във Флорида. Запознат източник, пожелал анонимност, е казал, че съпругът й Бил Клинтън е бил в дома им в Чапакуа, щата Ню Йорк.", "date": "2018.10.24", "title": "Белият дом: Опитите за бомбени нападения срещу Барак Обама,  Бил и Хилари Клинтън са отвратителни"}
{"url": "https://www.faktor.bg/bg/articles/sauditskiyat-prestolonaslednik-ubiystvoto-na-zhurnalista-dzhamal-hashogi-e-uzhasno-prestaplenie", "text": "Саудитският престолонаследник Мохамед бин Салман нарече днес убийството на журналиста Джамал Хашоги \"ужасно престъпление\", предадоха световните агенции. В изказването си на форума Бъдеща инвестиционна инициатива в саудитската столица Рияд Мохамед бин Салман подчерта, че убийството на Хашоги е натъжило саудитците и целия свят. Принцът посочи, че всички отговорни за убийството ще бъдат наказани и че Саудитска Арабия и Турция ще работят заедно за постигане на резултати в разследването, а отношенията между двете държави няма да бъдат прекратявани.    Мохамед бин Салман заяви, че неговата \"война\" е да възстанови старата слава на Близкия изток. Тези думи на принца предизвикаха овациите на присъстващите и ги накараха да се изправят на крака. Принцът каза, че новата Европа е Близкият изток и изрази надежда икономическата трансформация на региона да се случи, докато той е жив.     Наследникът на саудитския престол отбеляза, че Саудитска Арабия ще продължи реформите и инвестициите за изграждане на инфраструктура. Той направи прогноза, че до края на годината икономиката на кралството ще достигне растеж от 2,5 процента, а в саудитския суверенен фонд ще има 400 милиарда долара до края на 2019 г.     На форума Бъдеща инвестиционна инициатива присъстват ливанският премиер Саад Харири и принцът престолонаследник на Бахрейн Салман бин Хамад Ал Халифа.     Мохамед бин Салман се пошегува с твърденията, че Саад Харири е бил задържан против волята си в Саудитска Арабия миналата година и заяви, че ливанският премиер ще си тръгне веднага след участието си в икономическия форум. \"Премиерът Харири ще остане в кралството само два дни и се надявам, че няма да разпространявате слухове, че е бил отвлечен\", каза саудитският принц.", "date": "2018.10.24", "title": "Саудитският престолонаследник: Убийството на журналиста Джамал Хашоги  е ужасно престъпление"}
{"url": "https://www.faktor.bg/bg/articles/novini/balgariya/antoniy-galabov-povedenieto-na-bsp-ne-beshe-dostatachno-gramotno", "text": "Ще се задълбочи нетърпимостта между партньорите в управлението, която се ражда от думите, но се пренася върху делата\". Това прогнозира в предаването \"Нещо повече\" на БНР политологът Татяна Буруджиева. \"Ако може да се говори за предсрочни избори, ГЕРБ могат да си мислят за такива, поискани от тях, с хоризонт нов мандат, с европейските избори\", смята тя. Относно позицията на БСП за курс към предсрочни избори Буруджиева изтъкна, че тя не е нова:  \"Повече от година се говори. Трябваше сега, есента, да имаме предсрочни избори според това, което обещаваше левицата, но и този вот на недоверие не беше крачка към подобна реализация\".   Има доста видими трусове в управлението още отпреди края на летния сезон, но няма никакви сериозни обстоятелства за падането на ГЕРБ от власт, подчерта Татяна Буруджиева: \"Как точно ще се преформатира и ще се преформатира ли въобще коалицията и как ще излязат от скандалното поведение на Валери Симеонов – тепърва ще видим. Това е изпитание за лющещата се още от самото начало коалиция. Тази коалиция никога не е изглеждала особено стабилна\". В емоционална среда обаче според политолога не могат да се взимат разумни политически решения:Татяна Буруджиева „Правителството е изправено пред следната трудност: подготвяйки се за финала на годината, в който да се радват на това, което са направили – разбрахме какви пари остават, как върви икономиката и прочее – те трябва да се занимават с едно люшкане на правителството, което идва отвътре. От друга страна опозицията, вместо да се настани в опразненото поле на сериозни политики, включително по здравеопазването - недопустима е слаба подготовка по един вот в такава ситуация. И на трето място – виждаме, че винаги в такава ситуация партии от типа на ДПС успяват да се намесят и обикновено излизат с плюс, защото започват да се явяват онзи фактор, който едва ли не стабилизира нещата. Това е играно много пъти в българската политика“. \"Днешното гласуване на вота постави ясен отпечатък върху поредния зле подготвен вот на недоверие. Поведението на БСП не беше достатъчно грамотно и добре организирано\", отчита и политологът Антоний Гълъбов. По казуса с поведението на вицепремиера Валери Симеонов и майките на деца с увреждания той отбеляза: \"От една страна имаме едно неприемливо, скандализирало мнозинството от българското общество изказване, но от друга страна имаме директен опит за не по-малко цинична злоупотреба с драмата за живота на тези хора, което говори за много лоша социална хигиена, много лоша хигиена на публичното пространство в България\". Антоний Гълъбов наблюдава навлизане в особена предизборна кампания: \"Непосредствено предстоящи са изборите за ЕП, но всъщност партиите се готвят за местните избори. Същевременно и трите политически формации в Обединени патриоти изпитват напрежение заради европейските избори, но също знаят, че имат голям и тежък проблем с местните избори.  Така че независимо от това, че за партиите изглеждат по-важни местните избори, именно резултатите от европейските ще покажат има ли среда, има ли пространство, има ли изобщо смисъл от това да се върви към предсрочни избори\". Двете мнения чуйте от звуковия файл.", "date": "2018.10.24", "title": "Антоний Гълъбов: Поведението на БСП не беше достатъчно грамотно"}
{"url": "https://www.faktor.bg/bg/articles/chervena-deputatka-ubezhdava-che-bsp-poela-vinata-bez-mezetata", "text": "Очаквано - парламентарното мнозинство отхвърли внесения от левицата вот на недоверие към кабинета \"заради провала в политиката в здравеопазването\". В подкрепа на третото искане за сваляне на правителството бяха 99 депутати от БСП и ДПС, 133 души гласуваха \"против\", нямаше въздържали се.  За да е успешен вотът на недоверие, са нужни 121 депутатски гласа. \"Не е важно дали вотът мина или не от математическа гледна точка. Важното е, че поставихме дебата за него и извадихме на дневен ред проблемите в здравеопазването. Не само парламентарната група на \"БСП за България\" поиска този вот на недоверие, гражданите бяха тези, които настояха за него\", коментира в студиото на \"Денят ON AIR\" на телевизия Bulgaria ON AIR депутатът от БСП Донка Симеонова, която доста свободно борави с думите и фактите.  Кои граждани, Симеонова.  Сещаме се само за една гражданка, носеща славното римско име Корнелия. Явно по отношение на лидерката там  вече се използва т.нар. величествено множествено число.   Дебатите по искането за сваляне на кабинета \"Борисов 3\" бяха миналата седмица. Тогава три часа управляващи и опозиция спориха кой може, кой има воля и сили да направи реформа в здравния сектор, който и двете страни определиха като силно проблемен. И днес след неуспешния вот от ГЕРБ заявиха, че левицата не е алтернатива на управляващите и не може да предложи работещи решения. Пред Bulgaria ON AIR Донка Симеонова отбеляза, че за проблемите в здравеопазването вина имат всички, управлявали държавата ни. \"БСП призна своята вина по време на прехода, в който имаше участие в управлението, но към днешна дата търси начини за решение на проблемите на обществото\", допълни още депутатът.  Колкото е вярно първото, толкова е вярно и второто. На нас не ни е известно БСП да признае своята вина за каквото и да било. Освен готовността да поеме вината и мезетата.", "date": "2018.10.24", "title": "Червена депутатка убеждава, че БСП поела вината (без мезетата)"}
{"url": "https://www.faktor.bg/bg/articles/milen-mihov-tvarde-pretentsiozno-e-liderat-na-dps-da-govori-za-demokratsiya", "text": "Отношенията между лидерите в коалицията \"Обединени патриоти\" в последните месеци загубиха своята политическа основа. Всичко премина в една междуличностна разпра, която се изрази в общуване през медиите и искане на оставки от едната и другата страна. Това създаде много лош фон както за \"патриотите\", така и за управляващите. Така депутатът от \"Обединени патриоти\" доц. Милен Михов коментира в \"Денят ON AIR\" скандалите и подмятанията в последните няколко месеца между лидерите на ВМРО, ПП \"Атака\" и НФСБ.   Според него раздорите в коалицията компрометира идеята за обединение между националистическите партии в България, което определено разочарова обществото. Доц. Михов коментира и скандалното изказване на Валери Симеонов. \"Дори в нормалното общуване никой не може да нарече една дама по такъв начин, дори на опашката в магазина. Една дума може да убие репутацията на всеки, камоли на политик. Има думи, които не трябва да се използват. Категорично не одобряваме тези думи, дори и да са употребени по различен начин. Надявам се, че извинението днес беше искрено\", каза пред Bulgaria ON AIR доцентът. По думите му ДПС използват всички тези скандали, за да се домогнат по някакъв начин до властта. \"Твърде претенциозно е лидерът на ДПС да говори за демокрация. Това е партията, която е свързана с много корупционни скандали, партията, която е най-авторитарно управлявана. ДПС от известно време не просто заявява, тя стои в дъното на постоянната атака срещу управляващите\", заяви още депутатът от ОП.", "date": "2018.10.24", "title": "Милен Михов: Твърде претенциозно е лидерът на ДПС да говори за демокрация"}
{"url": "https://www.faktor.bg/bg/articles/maykite-na-protest-do-dupka-obstrelvat-s-yaytsa-i-toaletna-hartiya-tsentralata-na-nfsb", "text": "Спонтанен протест на майките на деца с увреждания се проведе пред централата на партията на Валери Симеонов - НФСБ. Сградата беше \"обстреляна\" с тоалетна хартия и яйца, предаде Нова телевизия. Въпреки извиненията, които поднесе днес вицепремиерът Валери Симеонов за обидите към децата с увреждания и майките им, в 17.30 ч. пред Министерския съвет отново се събраха около 100-150 протестиращи. Недоволните родители настояха Симеонов да поеме политическа отговорност за думите си. Те заявиха, че не искат извинения, а оставка. Затова и спонтанно решиха да продължат да искат оставката на вицепремиера под прозорците на неговата партия. Минути преди 19 ч. протестиращите тръгнаха от Министерския съвет към Орлов мост и движението по бул. \"Цар Освободител\" беше затворено до ул. \"Раковски\". Сред хората, които минаха край протеста, се появиха и мнения, че трагедията на майките на деца с увреждания се използва за политически цели: \"Целта на всичките тези неща е да се свали правителството, но на българина му е къса паметта, българинът забрави когато БСП и ДПС ограбиха държавата и цялото това нещо те сега го искат обратно.\" Тони Маринова е сред майките, които се дистанцират от последните протести. Дъщеря й е със синдром на Даун. \"Това политизиране на проблема и изместване на фокуса ни изигра много лоша шега, в момента има хора, на които едва ли не вече им е писнало да ни гледат, припознават ни като едни врякащи майки, които искат само пари\", каза Маринова.", "date": "2018.10.24", "title": "Майките на протест до оставката на Симеонов, обстрелват с яйца и тоалетна хартия централата на НФСБ"}
{"url": "https://www.faktor.bg/bg/articles/putin-se-zakani-da-udari-evropa-ako-prieme-us-raketi", "text": "Изтегляне на САЩ от договорите за разоръжаване, като този за ракетите със среден обсег, ще предизвика надпревара във въоръжаването и изключително опасна ситуация, заяви руският президент Владимир Путин, цитиран от Франс прес и БТА. \"Ако тези договори бъдат разтрогнати, няма да остане нищо в сферата на ограничаване на оръжията. Тогава ситуацията ще стане според мен изключително опасна. Няма да остане нищо освен надпревара във въоръжаването\", каза Путин на пресконференция с италианския премиер Джузепе Конте. \"Разбира се, главният въпрос е: ако САЩ се изтеглят от този договор, какво ще правят с тези ракети. Ако те бъдат доставени в Европа, естествено, ние ще отговорим огледално\", продължи руският президент, цитиран от ТАСС. Европа трябва да разбере, че ще бъде под заплаха от възможен ответен удар на Русия, ако приеме американски ракети със среден и малък обсег, предупреди Путин. Той отхвърли твърдението на Тръмп, че Русия е нарушила договора от 1987 г. и заяви, че САЩ са тези, които го нарушават. Путин каза, че е готов да обсъди с Тръмп въпроса за Договора за ракетите със среден обсег на срещата в Париж на 11 ноември. Болтън каза още, че двамата с Путин са разговаряли дълго и за договора за ракетите със среден и малък обсег и намеренията на Вашингтон да го денонсира. Той подчерта, че САЩ са далеч от решението да разположат наново такива ракети с ядрени бойни глави при евентуално оттегляне от договора, подписан между САЩ и СССР през 1987 г. Съветникът по националната сигурност на САЩ поясни, че е налице нова стратегическа реалност, в която ракетите с ядрен заряд вече не са само двустранен въпрос, тъй като Китай вече разполага с такива ракети. Китайските ракети биха били забранени от договора за ракетите със среден и малък обсег, ако Пекин беше страна по него, добави Болтън. Съветникът на Белия дом по националната сигурност Джон Болтън потвърди вчера пред медиите в Москва увереността на САЩ, че от 2013 г. насам Москва нарушава договора за ракетите със среден и малък обсег. Болтън каза още, че двамата с Путин са разговаряли дълго и за договора за ракетите със среден и малък обсег и намеренията на Вашингтон да го денонсира. Той подчерта, че САЩ са далеч от решението да разположат наново такива ракети с ядрени бойни глави при евентуално оттегляне от договора, подписан между САЩ и СССР през 1987 г. По думите на американския дипломат за Европа проблемът не се състои в оттеглянето на САЩ от договора, а във \"вече дислоцираните руски ракети\". На въпрос дали пактът може да бъда спасен, ако Русия отново започне да го спазва, Болтън отговори, че е малко вероятно това да се случи предвид опроверженията на руската страна. Русия винаги е отричала, че нарушава Договора за ликвидиране на ракетите със среден и малък обсег, като на своя страна твърди, че нарушителят е другата страна, припомни АП. Междувременно генералният секретар на НАТО Йенс Столтенберг заяви, че не се очаква страните от Алианса да разположат още ядрени оръжия в Европа. Той отбеляза, че \"всички държави от НАТО смятат Договора за ликвидиране на ракетите със среден и малък обсег за много важен и смятат, че е много вероятно Русия да (го) нарушава\". \"Ние също така сме уверени, че САЩ спазват клаузите на този договор, а една страна не е достатъчна, за да има договорът ефект\", допълни Столтенберг. Путин заяви, че Москва и Рим проучват варианти за включване на Италия към газопровода \"Турски поток\", съобщи ТАСС. В сферата на доставките на руски газ за Италия всичко е възможно, каза Путин. \"Проучваме всички възможности. И включване на Италия към \"Турски поток\" през България, Сърбия, Унгария, Гърция\", добави той. Италианският премиер Джузепе Конте каза, че санкциите на Европейския съюз срещу Русия трябва да бъдат прекратени, но не отговори дали неговото правителство е готово да наложи вето на удължаването им, предаде Ройтерс. \"Правилно е да се поддържат икономическите отношения между Италия и Русия. За Италия санкциите никога не са цел, те са инструмент и трябва да отпаднат възможно най-бързо\", посочи Конте.", "date": "2018.10.24", "title": "Путин се закани да удари Европа, ако приеме US-ракети"}
{"url": "https://www.faktor.bg/bg/articles/novini/balgariya/ima-mnogo-chestni-i-otdadeni-politsai-no-sled-vsyaka-reforma-vse-po-losho-stava", "text": "Наскоро новият министър на вътрешните работи Младен Маринов заяви, че администрацията в МВР е сведена до минимум. И че всяко допълнително съкращаване ще навреди на гражданите. Премиерът Бойко Борисов пък призова медиите да спрат да говорят за слабото полицейско присъствие в огромна част от по-малките селища. И да се съсредоточат върху успехите при доставката на нова техника и оборудване. Редица експерти смятат, че полицията е най-слабо реформираната българска институция от 1990 г. насам. В същото време МВР е и най-големият работодател в страната. В неговата система работят над 36 хиляди оперативни работници и служители и близо 9 хиляди души администрация. Бюрокрацията обаче е силно раздута, смятат експертите на Световната банка. Тя продължава да работи с хартиени документи, защото вътрешната мрежа на интранет в МВР не била надеждна - въпреки милионите, изразходвани за обезопасяването ѝ. Веднага могат да бъдат спестени близо 2 хиляди чиновнически места в сферата на административните услуги, които полицейските дирекции и служби оказват на гражданите и на институциите в страната. Просто в момента тези услуги често се дублират или се извършват без вътрешноведомствена координация. А с близо една четвърт ще намалеят и жертвите на пожари, ако човешките ресурси и техника бъдат разпределени по нов начин върху територията на страната. Това са все изводи на експертите на Световната банка. Годишно МВР получава финансиране от над един милиард лева, което и тази година беше увеличено. Но това сякаш не влияе нито върху ефективността на полицията, нито върху ръста на престъпността в страната. Сред гражданите на ЕС българите имат най-ниско доверие в полицията, сочат индексите за 2017-2018 г. за върховенство на закона на Световния проект за справедливост, който наблюдава 113 държави в света на базата на 3 000 експертни проучвания. Безчувственост, безхаберие и отчужденост спрямо проблемите на гражданското общество и на потърпевшите от битовата престъпност – с тези аргументи близо половината българи обясняват защо не се обръщат за помощ към полицията. Това пише в доклад на Центъра за изследване на демокрацията. Обективността обаче изисква да се отбележи, че освен безучастните или корумпирани полицейски служители в системата работят и много честни и отдадени на работата си полицаи и оперативни работници, категорични са интервюираните от „Дойче веле“ експерти. Старши икономистът на институт „Отворено общество“ Георги Ангелов не е съгласен с министър Маринов, който твърди, че администрацията в МВР не бива да се съкращава. “Голяма част от служителите на министерството не са полицаи, което не е в унисон с препоръките на Световната банка за намаляване на бюрокрацията и изваждане от ведомството на неприсъщите функции. Твърде много са и областните дирекции, твърде слабо е въвеждането на информационни технологии, с които може да се върши много повече работа с все по-малко чиновници. Министър Маринов обаче отказа да се съобрази с изводите от изследването на банката“, констатира Ангелов. Той подкрепя изцяло изводите от изследването, че МВР има достатъчно на брой ресурси и сравнително добре финансово мотивирани служители, които обаче са зле разпределени по сектори за противодействието срещу престъпността. Според Ангелов, вместо да потърсят начини за оптимизиране на системата, правителството и ръководството на МВР твърдят, че планираните за целта средства е по-добре да се насочат за увеличаване на фонд „Работна заплата“, в който и без това отива огромната част от бюджетната субсидия. „Не се мисли за развитието и внедряването на нови технологии, които ще повишат резултатите от превенцията и борбата срещу криминалните прояви. Съпротивата срещу реформите в МВР е много силна и зад нея стои съвсем конкретна мотивация. Вижте например колко трудно бе прокарана новата възраст за пенсиониране в системата, която понастоящем е 53 години. В някои западноевропейски страни пенсионната възраст за полицаи е 60 години. Преди не съществуваше дори това ограничение – българските полицейски служители можеха да се пенсионират и на 40 годишна възраст след натрупване на 15 години трудов стаж. Разбира се, после получаваха накуп 20 солидни заплати и продължаваха да работят в МВР на трудови договори“, констатира Ангелов. И добавя, че тази схема работи и понастоящем, защото с пенсионната реформа в МВР били направени крачка напред и две назад. „За да бъде получено съгласието на ведомството за фиксирана пенсионна възраст бе запазена привилегията след пенсиониране служителите му да могат да продължат да работят в системата и да получават и заплата, и пенсия до 60-годишна възраст. Точно тези хора спират кариерното и професионалното израстване на знаещите и можещите по-млади хора в МВР\", твърди изследователят от институт „Отворено общество“.  Всичко това силно демотивира младите оперативни работници и обикновените полицаи. Бившият шеф на софийската охранителна полиция и на Гранична полиция генерал-майор от резерва Валери Григоров потвърждава изводите на Световната банка, че полицейското присъствие по улиците намалява, а  бюрокрация в МВР се увеличава. „За периода след 2000 г. броят на униформените полицаи по улиците на София е намалял с над 1000 души за сметка на нарастването на служителите в силно бюрократизираните специализирани служби от типа на НСБОП и ЦСБОП. За същия период броят на дирекциите в МВР набъбна от 10 на 17, което не доведе до никакви подобрения в управлението му, а още по-малко в борбата срещу престъпността. Със закона за МВР от 2006 г. тогавашният вътрешен министър Румен Петков нанесе големи щети на основните структуроопределящи звена. Така например заради създаването на Генерална и окръжни дирекции на Гранична полиция броят на действащите на терен граничари бе намален от 9500 на 6000 души. Намесата на вътрешния министър Румяна Бъчварова вместо да допринесе за създаването на единен център за обслужване на гражданите доведе до дублиране на функциите на вече съществуващите бюрократични звена. В момента в МВР има цели три дирекции, които правят едно и също\", изтъква Валери Григоров.", "date": "2018.10.24", "title": "Има много честни и отдадени полицаи, но след всяка реформа - все по-лошо става..."}
{"url": "https://www.faktor.bg/bg/articles/koga-puskat-parnoto-v-sofiya", "text": "\"Топлофикация София\" е в пълна готовност за предстоящия отоплителен сезон. От дружеството ще предупредят кога радиаторите трябва да се отвъртят, но по техни прогнози по всяка вероятност парното ще бъде пуснато след 1 ноември. Според релативната нормативна уредба, общото включване на отоплението може да бъде включено, ако има 3 последователни дни под 12 градуса и прогноза за трайно застудяване. Ако някоя кооперация иска топлоподаването да бъде пуснато преждевременно, може да подаде заявление към дружеството, подкрепено с подписите на 2/3-ти от живущите. Клиентите на \"Топлофикация\" трябва да са приключили всички ремонтни дейности по вътрешната инсталация. Топлоподаването се включва традиционно поетапно, като с предимство са обществените и административни сгради. За да се избегнат кражбите и манипулациите на топлинна енегрия, достъпът до абонатната станция. При съмнения, обаче, клиентите могат да се възползват от нова услуга – енергийно обследване на дома с термовизионна камера. Ценоразписът варира според обхвата на територията, която ще бъде обследвана. Той е наличен на сайта на дружеството. С цел по-голяма енергийна ефективност инж. Боян Паунов – директор на дирекция „Експлоатация”, посъветва клиентите на Топлофикация да изолират домовете си, да проветряват „шоково” за няколко минути, а не продължително, и да няма тежки завеси пред радиаторите. Към момента в София вече има 68 сгради, до които топлоподаването е пуснато – детски градини и посолства, както и 10-тина жилищни сгради.", "date": "2018.10.24", "title": "Кога ще пускат парното в София"}
{"url": "https://www.faktor.bg/bg/articles/biznes-aktivnostta-v-evrozonata-udari-danoto", "text": "Бизнес активността в еврозоната се забави изненадващо рязко през десетия месец на годината в резултат на отслабване на експанзията в промишлеността с оглед на намаляване на новите поръчки, но и при по-слабо представяне на активността в сферата на услугите, показват предварителни резултати от редовно проучване на агенция IHS Markit сред европейските мениджъри. Това е ново доказателство за продължаващо забавяне на икономическия растеж в еврозоната в началото на последното тримесечие на годината. Индексът PMI, измерващ общата бизнес активност, се понижи през октомври до 25-месечно дъно от 52,7 пункта спрямо 54,1 пункта през септември и далеч под осреднена прогноза за индекс на ниво от 53,9 пункта. Отслабването на общата бизнес експанзията се дължи на продължаващо влошаване на икономическата активност в промишления сектор, но вече и в сферата на услугите. Индексът PMI, измерващ активността в доминиращата в еврозоната сфера на услугите, се понижи рязко до двугодишно дъно от 53,3 пункта спрямо 54,7 пункта месец по-рано и при очаквания за негово доста по-скромно понижение до 54,5 пункта. Подиндексът, отчитащ трудовата заетост в сектора, отбеляза понижение до 54,7 пункта от 55,5 пункта през предходния месец. В същото време аналогичният индекс в промишления сектор се влоши през октомври до двегодишно дъно от 51,2 пункта спрямо 52,7 пункта през септември и прогноза за индекс на ниво от 53,0 пункта. Подиндексът, оценяващ само промишленото производство, също се понижи силно до 51,2 пункта от 52,7 пункта, достигайки най-ниско ниво от края на 2014-а година, а индексът на новите поръчки падна до 49,8 пункта от 51,5 пункта, излизайки на негативна територия (свиване на поръчките) за пръв път от края на 2014-а година насам. Индексът на бизнес нагласите в бъдеще пък падна през октомври до близо 4-годишно дъно от 59,4 пункта спрямо 62,1 пункта през септември, като съответният индекс само в рамките на промишления сектор достигна най-слабо ниво от почти шест години насам. Влошаването на бизнес активността в еврозоната идва на фона на ескалиращата търговска война между САЩ и Китай, бюджетните спорове между Италия и Европейската комисия и перспективите за затягане на финансовите условия (за нарастване на лихвите). \"Има широк спектър от фактори, които вредят на бизнес активността и на търсенето. Търговските войни и митническите тарифи са сред най-силно изтълкуваните причини за тревога\", отбеляза Крис Уилямсън, главен икономист в агенция IHS Markit. Според Уилямсън, ако се запазят тези нива на отделните PMI индекси, те биха предположили, че растежът на БВП на еврозоната ще се забави до 0,3% през последното тримесечие на годината. \"Прогнозните показатели, като например тези за бъдещи очаквания и за новите бизнес потоци, предполагат, че и през следващите месеци ще има допълнителна загуба на възходящи импулс на икономически растеж\", допълни той. Слабото проучване на агенция Markit може да постави на изпитание членовете на ЕЦБ, които продължават да очакват край на тяхната програма за покупки на еврооблигации, известна като \"количествени улеснения\", след по-малко от три месеца (в края на годината) въпреки коктейла от политически и търговски напрежения.", "date": "2018.10.24", "title": "Бизнес активността в еврозоната удари дъното"}
{"url": "https://www.faktor.bg/bg/articles/kultura/art-faktor/pochina-rezhisyorat-na-lov-na-drebni-hishtnitsi-tsvetodar-markov", "text": "а 49 години почина българският кинорежисьор Цветодар Марков, съобщиха негови близки в социалните мрежи. Марков е роден през 1969 г. във Варна. Завършва актьорско майсторство и по-късно кинорежисура в НАТФИЗ \"Кр. Сарафов\" в класа на проф. Владислав Икономов. Дебютира в пълнометражното кино с \"Лов на дребни хищници\" през 2010 г., където главните роли са поверени на Силвия Петкова, Мариан Вълев, Бойко Кръстанов, Стефан Мавродиев и Христо Шопов. Следващият му филм \"Докато Ая спеше\" излиза през 2015 г. На малкия екран Цветодар Марков режисира някои от епизодите в сериала \"Революция Z\". Поклон пред паметта му!", "date": "2018.10.24", "title": "Почина режисьорът на \"Лов на дребни хищници\" Цветодар Марков"}
{"url": "https://www.faktor.bg/bg/articles/sport/stoichkov-se-predlozhi-za-zamestnik-na-mesi-iska-da-igrae-sreshtu-inter", "text": "Христо Стоичков изяви желание да се завърне в игра на най-високо равнище в Шампионската лига и да замени Лионел Меси в предстоящия мач на Барселона срещу Интер в сряда вечер. \"Искането\" си Камата представи лично пред треньора на каталунците Ернесто Валверде по време на пресконференцията му преди мача в сряда срещу италианския отбор от най-силния клубен турнир. Именно на Стоичков се отдаде възможността да зададе последния въпрос към треньора и реши да се пошегува. \"Ако обмисляте най-добрия вариант за партньор на Жорди Алба, тук съм. Ако обмисляте нещо за лявото крило, за центъра, тук съм\", обяви легендарния №8. \"Досега не се бях замислял. Ще се поразходя, ще помислия, но при всички положения стой наблизо”, отвърна също с доза хумор Ернесто Валверде.", "date": "2018.10.24", "title": "Стоичков се предложи за заместник на Меси, иска да играе срещу Интер"}
{"url": "https://www.faktor.bg/bg/articles/tervel-pulev-smeni-trenyora-si-predi-macha-za-evropeyskata-titla", "text": "Най-добрият ни професионален боксьор в полутежка категория Тервел Пулев се е разделил с треньора си Борислав Бояджиев. Причината е отказа на специалиста да участва в подготовката на Пулев за предстоящия мач за европейската титла срещу Леонардо Брусезе. Мачът за пояса е в събота в зала  „Арена Армеец”. \"Разделихме се и така. В ъгъла ще излезе Михаил Таков, който е един от най-добрите треньори в България. Достатъчно сме сработени от олимпийските ми години. Промяната се наложи, тъй като получих покана от щаба на Александър Русев да се включа в неговата подготовка, но Борислав Бояджиев каза, че не може да замине. Не бих казал, че има по-голямо напрежение, защото съм се фокусирал върху мача като мач. Смятам, че противникът ми е просто човек с две ръце и вярвам, че съм по-добър от него\", каза Тервел пред Канал 3.", "date": "2018.10.24", "title": "Тервел Пулев смени треньора си преди мача за европейската титла"}
{"url": "https://www.faktor.bg/bg/articles/rezil-za-grisho-sboguva-se-s-viena-predi-da-kazhe-zdravey", "text": "Григор Димитров изигра един от най-странните си мачове досега, каквото и да значи това. Световният №10 загуби от Михаил Кукушкин с 1:2 сета (4:6, 6:4, 4:6) в първия си и последен двубой от турнира на ATP във Виена след 2 часа и 25 минути игра. Мачът бе странен, тъй като и двамата тенисисти образно казано всячески се опитваха да загубят. Както често се случва напоследък, Григор се оказа по-сполучлив в това си начинание. Статистиката сама по себе си е достатъчно болезнена. Родната ракета направи цели 11 двойни грешки срещу нито една за съперника и загуби, въпреки че спаси изумителните 16 точки за пробив. Кукушкин ги изпусна всичките, но успя да реализира две, които му стигнаха за първи успех срещу играч в топ 10 от много време насам.   10-те аса на Григор му помогнаха дотолкова доколкото да не загуби по-бързо. Плюс това изпусна и осем точки за пробив, като се възползва от само една. Хасковлията игра без първи сервис в повечето време и подаването му бе застрашено почти винаги. Едва в четири от геймовете си българинът взе своето давайки максимум едно разиграване на съперника. Илзизайки от сухата статистика, трябва да отчетем, че българинът нямаше никакъв блясък в очите. Показа само моментни възходи, но цялостното му поведение не бе това, което бяхме свикнали да виждаме. Бе на моменти летаргичен, разтревожен и психически уморен, въпреки че се върна от почивка. Първият сет мина изцяло по вкуса на казахстанеца, който даде само две точки на свой сервис. Григор от рано започна с двойните грешки и бе пробит при 3:3, което се оказа фатален момент. В сета направи общо 21 непредизвикани грешки срещу само 5 за Кукушкин. Във втория сет бе шоуто на спасените точки за пробив. Българинът неутрализира общо седем, като не взе с лекота нито един свой гейм. Успя да пробие в края и вкара мача в решителна част - заслужено или не. Там Кукушкин направи логичния пробив още в първия гейм и не изпусна инициативата до края, въпреки че при 5:4 изостана с 0:40. Григор не се възползва от това предимство и си тръгва безславно от Виена. Световният №71 Кукушкин в следващия кръг ще играе с Андрей Рубльов, когото победи в квалификациите, а Григор ще решава нови ребуси около играта си.", "date": "2018.10.24", "title": "Провал за Гришо - сбогува се с Виена преди да каже \"здравей\""}
{"url": "https://www.faktor.bg/bg/articles/promenyat-zakona-za-bnb-s-tsel-po-barzo-prisaedinyavane-kam-erm-ii", "text": "Със свое решение правителството одобри проекта на Закон за изменение и допълнение на Закона за Българската народна банка. Целта на измененията е да отразят изискванията на законодателството на Европейския съюз към регулаторната рамка за БНБ, като законопроектът е изготвен на основата на оценката и препоръките за България, съдържащи се в докладите за конвергенцията, публикувани от Европейската комисия и от Европейската централна банка. Промените са в областите институционална и функционална независимост на централната банка, персонална независимост, забрана за парично финансиране и привилегирован достъп, поверителност и др. Законодателните промени в Закона за БНБ са част от Плана за действие, включващ мерки в отговор на намеренията на Република България за присъединяване към Валутния механизъм II (ERM II) и към Банковия съюз, който правителството одобри на 22 август 2018 г. Само преди дни източник от Европейската централна банка опроверга пред БНР информацията, че нейни надзорници ще пристигнат през ноември, за да оценят 6 банки във връзка с кандидатурата на България за чакалнята на еврозоната ERM2. \"Условията трябва да са на масата, за да се процедира. Трябва правна основа, която да бъде извършена от българските власти, а нея я няма\", каза източник от ЕЦБ. Става дума за необходими промени в българското законодателство, които да дадат възможност на ЕЦБ да осъществява надзор над български банки.", "date": "2018.10.24", "title": "Променят закона за БНБ с цел по-бързо присъединяване към ERM II"}
{"url": "https://www.faktor.bg/bg/articles/vlastta-otnovo-slagat-na-masata-proekta-aets-belene-v-moskva", "text": "В следващите два дни енергийният министър Теменужка Петкова ще води българска делегация в Москва за 16-тото заседание на Междуправителствената българо – руска комисия за икономическо сътрудничество. Българската страна ще информира руската за предстоящи избор на стратегически инвеститор за изграждането на АЕЦ „Белене”. Ще бъдат представени и резултатите от проучването за газоразпределителния център „Балкан”. Комисията ще заседава в периода 24 - 26 октомври в Москва.", "date": "2018.10.24", "title": "България отново слага на масата проекта АЕЦ \"Белене\""}
{"url": "https://www.faktor.bg/bg/articles/balgarite-veche-kupuvat-poveche-imoti-ot-rusnatsite-po-yuzhnoto-chepnomopie", "text": "Бългapитe вeчe фopмиpaт нaй-гoлям дял cpeд ĸyпyвaчитe нa вaĸaнциoнни имoти пo южнoтo Чepнoмopиe, изпpeвapвaйĸи pycнaцитe, пoĸaзвaт дaнни нa Grееn Lіfе Dеvеlорmеnt & Rеѕоrtѕ, пpeдcтaвeни днec. Ha тpeтa пoзиция ocтaвaт yĸpaинцитe. Дpyгa тeндeнция, ĸoятo ce зaбeлязвa тaзи гoдинa, e pъcтът нa cдeлĸитe c бaнĸoвo финaнcиpaнe. \"Aĸo пpeз 2017 г. бългapcĸитe ĸлиeнти paзчитaxa пpeдимнo нa coбcтвeни cpeдcтвa пpи пoĸyпĸaтa нa вaĸaнциoнни имoти, тo пpeз нacтoящaтa гoдинa oтчитaмe зacилeн интepec ĸъм cдeлĸитe c ĸpeдит. Toвa ca пpeдимнo xopa, ĸoитo нe paзпoлaгaт cъc cпecтявaния, нo имaт виcoĸи и cтaбилни дoxoди, ĸoeтo им дaвa yвepeнocт зa пoĸyпĸaтa\", ĸoмeнтиpa изпълнитeлният диpeĸтop нa ĸoмпaниятa Teoфил Πeтpoв. Oĸoлo 30 пpoцeнтa oт cдeлĸитe ca c бългapи. A 20 пpoцeнтa oт тяx ca c ĸpeдит. Зaбeлязвa ce и пpoмянa в нacтpoeниятa нa бaнĸитe, ĸoитo ca пo-cĸлoнни дa oтпycнaт финaнcиpaнe. Teндeнциятa e пoдoбнa и пpи гpaдcĸитe имoти, ĸъдeтo, ĸaĸтo cмe пиcaли вeчe, pacтe дeлът нa cдeлĸитe c бaнĸoвo финaнcиpaнe, ĸaĸтo и дeлът нa ĸpeдитa oт oбщaтa цeнa нa жилищeтo, пише money.bg. , ĸoитo вce oщe ca нa eтaп cтpoeж, пocoчвaт oт ĸoмпaниятa. Ocвeн бългapи, pycнaци и yĸpaинци, cдeлĸи пo мopeтo ce cĸлючвaт и c гpaждaни нa Beлиĸoбpитaния, Изpaeл, Πoлшa, Чexия и CAЩ, мaĸap тexният бpoй дa e дaлeч пo-мaлъĸ. Pycнaцитe пpoдължaвaт дa ĸyпyвaт имoти, в ĸoитo дa пpeĸapвaт лятнaтa вaĸaнция или c нaмepeниeтo дa ce пpeмecтят и дa живeят тyĸ. Ocoбeнo вaжи тaзи тeндeнция зa гpaдoвe ĸaтo Coзoпoл, Πoмopиe и дpyги, ĸoитo пpeдлaгaт възмoжнocттa зa цeлoгoдишeн пpecтoй c paзвитa инфpacтpyĸтypa и дpyги нeoбxoдими yдoбcтвa. Уĸpaинcĸитe ĸyпyвaчи пo-чecтo ĸyпyвaт c цeл инвecтиция, зa дa зaпaзят cпecтявaниятa cи, oтдaвaйĸи пoд нaeм. Гoлямa чacт oт тяx ĸyпyвaт в Πoмopиe зapaди бaлнeoлoжĸитe цeнтpoвe, ĸoeтo ocигypявa пoтoĸ пpeз цялaтa гoдинa, a нe caмo пpeз лeтния ceзoн.", "date": "2018.10.24", "title": "Българите вече купуват повече имoти от руснаците пo южнoтo Чepнoмopиe"}
{"url": "https://www.faktor.bg/bg/articles/pravitelstvoto-vze-rezidentsiya-boyana-ot-nso", "text": "Правителството реши да предостави за безвъзмездно управление на администрацията на Министерския съвет резиденция „Бояна“, а стопанство „Кричим“ - на „Югозападно държавно предприятие“ ДП - гр. Благоевград. Резиденция „Бояна“ и поземлените имоти в село Куртово Конаре са със статут на публична държавна собственост. Двата обекта към момента се стопанисват от Националната служба за охрана при президента на Република България, но са с отпаднала необходимост и не са свързани с основната дейност на службата. Това съобщиха от правителствената пресслужба. Двуетажната сграда със специално предназначение на Резиденция „Бояна“ е със застроена площ от 1027 кв. м и е необходима за изпълнение на дейностите на администрацията на Министерския съвет. Стопанство „Кричим“ се намира в землището на село Куртово Конаре, община Стамболийски, и включва общо 24 имота с различна площ. На територията на стопанството се намират сгради паметници на културата - Двореца „Кричим“ и „Австрийската къща“, които са със статут на недвижимо културно наследство. „Югозападно държавно предприятие“ ДП - гр. Благоевград разполага със служители със специфични умения с профилирано образование и опит, които са необходими за поддържането на земите, горите, горските части и водните площи, част от територията на стопанство „Кричим“. Дейностите по управление и стопанисване на имотите от държавното предприятие ще бъдат единствено и само във връзка с упражняване на законоустановените му функции, като същите ще бъдат съобразени както с режимите на защитена местност „Кричим“, така и с изискванията на Закона за културното наследство.", "date": "2018.10.24", "title": "Правителството взе резиденция \"Бояна\" от НСО"}
{"url": "https://www.faktor.bg/bg/articles/mazh-postrada-tezhko-sled-propadane-v-shahta-v-sofiya", "text": "Пенсионер на 72 г. е пострадал тежко, след като пропадна в необезопасена шахта на ъгъла на булевард \"Васил Левски\" и улица \" Шести септември\" в столицата. На мястото на инцидента, станал  малко след 9:30 ч., има големи петна от кръв в продължение на повече от 100 метра. Сигналът за пострадалия мъж е подаден от минувачи, които спрели празна линейка, която минавала по улицата. Линейката е откарала възрастния човек в болница. Мъжът е откаран в \"Пирогов\" с открита фрактура на десния крак. Прегледан е, но отказал да бъде хоспитализиран, въпреки че състоянието му го е налагало. В близост има още една отворена шахта на пешеходната пътека на булевард \"Васил Левски\", където се извършват ремонтни дейности. От Столичната община заявиха, че не носят отговорност за случая, защото шахтата била на \"Топлофикация\". Епит на СДВР събира данни за инцидента.", "date": "2018.10.24", "title": "Мъж пострада тежко след пропадане в шахта в София"}
{"url": "https://www.faktor.bg/bg/articles/chudo-nevizhdano-alo-izmamnitsi-varnaha-do-stotinka-parite-na-9-vazrastni-zheni", "text": "Две ефективни и две условни присъди получиха четирима телефонни измамници, след като се признаха за виновни и върнаха до стотинка парите на 9 пострадали възрастни жени от Сливен, съобщиха сайтът на Специализираната прокуратура. Обвиняемите са поискали споразумение с прокуратурата. Двамата организатори на престъпната група Димитър Парушев и Георги Илиев приеха да изтърпят ефективни наказания, съответно от година и шест месеца и една година, при първоначален общ режим. Другите двама получиха условни наказания от 2 години и година и 10 месеца с четиригодишен изпитателен срок. Съдът прие споразумението с прокуратурата, наложените наказания са окончателни и не подлежат на обжалване и протест. Четиримата осъдени бяха обвинени за участие в организирана престъпна група, действала на територията на Сливен и Ямбол, която от началото на май 2013 г. до 27 юни 2013 г., в условията на продължавано престъпление, нанесла чрез измама вреди на възрастни хора за общо 22 928,96 лева (част от парите са искани и получени в евро). Най-често измамниците се представяли за лекари и убеждавали пострадалите, че техен близък страда от тежко заболяване и се нуждае от ваксина, или пък е претърпял катастрофа. Исканите от тях суми, за да „помогнат“ на внуци, дъщери и зетьове, варирали от 800 до 7000 лева.", "date": "2018.10.24", "title": "Чудо невиждано! \"Ало\"- измамници върнаха до стотинка парите на 9 възрастни жени"}
{"url": "https://www.faktor.bg/bg/articles/izdirvan-ot-ankara-terorist-ot-pkk-e-predaden-na-turtsiya-ot-balgarskite-vlasti", "text": "Издирван от турските власти терорист от нелегалната Кюрдска работническа партия /ПКК/ на име Хаккъ Гьорен, с кодово име Хаки Седат, е бил предаден на Турция от българските власти на ГКПП Капъкуле, предаде БТА. Според информация на Анадолската агенция същият нелегално преминал през българо-турската граница и възнамерявал да замине за Франция. Полицейски екип в София го спрял за проверка на документите и като установили, че е без лична карта, го глобили 2 000 евро - цялата сума, която имал в наличност. След това с такси отишъл в Пловдив, където трябвало да се срещне с друг член на ПКК с кодовото име Арес, и понеже нямал пари в себе си, дал мобилния си телефон на шофьора. В продължение на четири дни се укривал в покрайнините на Пловдив. След това отишъл в генералното консулство в града и поискал помощ. От консулството го предали на полицията. След като българските власти установили, че е издирван за терористична дейност, информирали турските власти. Той бил изправен пред съда, който постановил да бъде върнат обратно в Турция и бил предаден на турските власти на Капъкуле. По данни на турските власти екстрадираният имал доста обемно досие в полицията. През 2002-2003 г. участвал в различни терористични акции на ПКК. През 2014 г. преминал в Сирия и се включил в акции на ПКК и Партията на демократичния съюз (ПДС). Твърди се, че от 2017 г. насам бил координатор на нелегален канал за прехвърляне на терористи към Европа през Гърция и България.", "date": "2018.10.24", "title": "БТА: Издирван от Анкара терорист от ПКК е предаден на Турция от българските власти"}
{"url": "https://www.faktor.bg/bg/articles/otkriha-vzrivno-ustroystvo-v-doma-na-bil-i-hilari-klintan", "text": "Взривно устройство е открито в колет, изпратен до Бил и Хилари Клинтън, съобщава \"Ройтерс\", позовавайки се на американските власти. Официални представители обявиха, че откритата бомба е подобна като тази, която беше изпратена на милиардера Джордж Сорос в понеделник. ABC информира, че подозрителен пакет е открит до дома на семейство Клинтън северно от Ню Йорк. По предварителна информация пакетът е открит до имота на Клинтън в Чапака, в щата Ню Йорк.", "date": "2018.10.24", "title": "Откриха взривно устройство в дома на Бил и Хилари Клинтън"}
{"url": "https://www.faktor.bg/bg/articles/eva-maydel-shte-rabotim-za-pravila-koito-da-predotvratyat-sluchai-kato-keymbridzh-analitika", "text": "\"Злоупотребата с истината, фактите и доверието на хората и избирателите не е патент на цифровите платформи. Тя за съжаление съществуваше и ще продължава да съществува в аналоговия, цифровия и хартиения свят. Единственото, което се промени с новите платформи, е улесненият достъп до тях. Необходими са ясни правила, така че платформите да поемат своята отговорност като контролират средата за комуникация, която създадоха и да следят много по-добре за вредното съдържание\". Това заяви българският евродепутат от ГЕРБ/ЕНП Ева Майдел, във вторник, 23 октомври 2018 г., по повод дебата за \"Използването на данните на потребителите на Фейсбук от Кеймбридж Аналитика и отражението му върху защитата на личните данни\" в Страсбург. \"Нито Фейсбук, нито Гугъл или някоя от останалите платформи могат да избягат от своята отговорност, но ние не трябва да забравяме, че основният интерес от тази злоупотреба е именно в политическите организации и кандидати. И те трябва да получат най-голямата строгост, на която сме способни за това, че искат да манипулират избора на гражданите.\", коментира още Ева Майдел, цитирана от пресцентъра на ГЕРБ. Резолюцията на Европарламента ще бъде гласувана на 25 октомври 2018 г. В нея се призовава за редица мерки, целящи да предотвратят повторение на случая, включително одит в дейността на рекламната индустрия в социалните медии, а органите за защита на данните да извършват задълбочено разследване на Фейсбук, за да гарантират запазването на правата за защита на данните. Обсъждат се и мерки засилващи прозрачността, за да могат потребителите разберат как се обработва тяхната лична информация, както и да има ефективни контроли по отношение на настройките за поверителност.", "date": "2018.10.24", "title": "Ева Майдел: Ще работим за правила, които да предотвратят случаи като \"Кеймбридж Аналитика\""}
{"url": "https://www.faktor.bg/bg/articles/dzhon-boltan-sasht-zasega-nyama-da-nalagat-dopalnitelni-sanktsii-sreshtu-rusiya", "text": "САЩ понастоящем не разглеждат въпрос за налагане на допълнителни санкции срещу Русия, каза съветникът на президента Доналд Тръмп по националната сигурност Джон Болтън, цитиран от Ройтерс и ТАСС.          Той говори на пресконференция в азербайджанската столица Баку, където пристигна на посещение след срещите си с руските лидери в Москва.          САЩ обявиха санкции срещу Русия преди четири месеца заради случая \"Скрипал\". \"Нашата практика е такава, че въпросът за допълнителни санкции се разглежда след изтичане на шест месеца. Санкциите се въвеждат или отменят в зависимост от действията на страната. В този момент не обсъждаме допълнителни санкции срещу Русия\", каза Болтън.         Американският гост се срещна в Баку с президента на Азербайджан Илхам Алиев. Двамата са обсъдили мерки за сдържане на Иран от определени действия и неговата ядрена програма, посочи Болтън на пресконференцията.", "date": "2018.10.24", "title": "Джон Болтън: САЩ засега няма да налагат допълнителни санкции срещу Русия"}
{"url": "https://www.faktor.bg/bg/articles/kancho-stoychev", "text": "\"Очевидно е, че премиерът Борисов не иска Валери Симеонов да подаде оставка. Правителството не трябва да става заложник на един човек. Той премина всички червении линии\". Това каза в предаването \"Лице в лице\" на Би Ти Ви социологът Кънчо Стойчев, който коментира последните трусове във властта. Но пък се измъкна от въпроса какво е правил при участието си във Валдайския дискусионен клуб, организиран от Путин, който според него никак не бил русофилски. Ставало дума от широк кръг специалисти и анализатори,  които търсят решение за глобалните проблеми, ти да видиш.  Кънчо очевидно е убеден, че всички ние сме катерици хванати от гората и може да ни поднесе всякаква чернилка, наричайки я \"ослепително бяло\", да кажем. И така се увъртя в тая тема, която щяла да ни извади от провинциализма. Е, по нашите си теми разсъжденията му също бяха смайващи.   \"Не бих казал , че предсрочните парламентарни избори са взрив. Това е все едно да обявяваме бременността за болест. Тя не е болест, а човешко състояние. Изборите при демокрацията са най-нормалното човешко състояние.  Убеден съм, че и в настоящия парламент може да има подкрепа за правителството и без Валери Симеонов да е вицепремиер. Бяха прекрачени всички червени линии. Винаги съм твърдял, че с него се работи добре, но не може да се прекрачват тези червени линии. Монетата винаги има две страни. Трябва да се прояви ясна политическа воля и да се заяви, че повече така не може да се продължава.Напълно възможно е да се стигне до ново правителство и начело пак да е Бойко Борисов, нищо не го забранява. Няма нищо страшно. Когато се стигне до задънена улица, най-тъпото е да се упорства. \", каза още той. \"Трябва да помислим защо се стигна до тук.Според мен има грешка в самия модел на управление. Същността на политиката е как парите, които всички ние даваме чрез данъци, да се употребят възможно най-добре. Тук е точно обратното. Бюджетът за здравеопазване расте всяка година и е милиарди, но аз не познавам човек, който да е доволен от услугите. В България има 60 000 полицаи и там се отделят милиарди, но никой не чувства сигурност. Да не говоря за социалните услуги, образованието и тн. Ситуацията при нас е каца без дъно. Всеки, който викне под прозорците на властта, и отгоре го заливат с пари. За това казвам, че изначално е сгрешен модела на управление. Трябват реални и ясни реформи\", категоричен беше той.", "date": "2018.10.24", "title": "Кънчо Стойчев измъдри: Борисов не иска Валери Симеонов да подаде оставка"}
{"url": "https://www.faktor.bg/bg/articles/dezhurni-cherveni-akademitsi-zovat-borisov-da-ne-se-mesi-v-tsarkovnite-dela", "text": "Единадесет академици и двама член-кореспонденти на БАН излязоха с обръщение към премиера Бойки Борисов, в което настояват да не се намесва в делата на църквата, визирайки новия закон за вероизповеданията, който предстои да бъде приет в парламента. „Прокарването на промени в Закона за вероизповеданията, които са със спорно съдържание, подкопова устоите на демокрацията. Законопроектите поставят под сериозна заплаха свободата на религиозните общности и институции, и предвиждат недопустима намеса на контролни държавни органи във вътрешния живот на Българската православна църква и другите вероизповедания. Това поставя под съмнение правовата държава\", пишат учените.  ДО  МИНИСТЪР-ПРЕДСЕДАТЕЛЯ НА Р БЪЛГАРИЯ  Г-Н БОЙКО БОРИСОВ  ОБРЪЩЕНИЕ  на български общественици по повод на законопроектите за изменение и допълнение на Закона за вероизповеданията  Уважаеми господин Борисов,  От историческия цивилизационен избор, направен преди повече от хиляда години от св. благоверен цар Борис Михаил Покръстител и утвърден през столетията в лицето на множество български държавници, българският народ и държава възприема спасителната Христова вяра, кръщава се в купела на св. Православие, става пълноправен член на европейското християнско семейство. Наследници на културните и националните плодове на нашата Родина, утвърдила се като „държава на Духа“, сме всички ние. Като истински наследници на това драгоценно богатство, ние сме призвани да го пазим, защитаваме и развиваме, както са го пазили нашите предци. Те са знаели добре, че главният фактор за да има Българска държава, е била и е преди всичко Българската църква. Затова нашите държавници са се стремели да развиват отношения между Църквата и държавата, основани на взаимно почитане, на закрила на правата на Църквата като гарант за националната сигурност и просперитет, на истинска симфония в отношенията между тях.  Поклон пред позицията на Българската православна църква, защото, когато обществото беше в опасност – ратифицирането на Истанбулската конвенция – Църквата защити обществения интерес и подпомогна българската държава.  Едно от големите завоевания на прехода е новата демократична Конституция на Република България, в която е отделено специално място на традиционното вероизповедание в страната – светото Православие.  В Конституцията ясно са разграничени ролите и мястото на държавата и на Църквата въз основа на съвременните демократични европейски практики. В съответствие с българската Конституция през 2002 г. беше приет нов демократичен Закон за вероизповеданията, по който вече повече от едно десетилетие и половина се развиват успешно и градивно на демократична основа отношенията между държавата и Църквата.  През последните години наблюдаваме особена грижа за Църквата от страна на държавата в лицето на нейния министър-председател и на институциите на всички равнища. Чрез финансовата подкрепа на правителството се реставрират и строят много църкви и манастири, които са безценно богатство на българския народ. Това още веднъж говори за добрите отношения между Църква и държава, както те са определени от действащия Закон за вероизповеданията.  През последните седмици ставаме свидетели за прокарването на промени в Закона за вероизповеданията, които са със спорно съдържание.  За съжаление мнозина, водени от добри намерения, бяха подведени от тези заявления.  Тревогата ни от законопроектите за изменение и допълнение на Закона за вероизповеданията се изразяват в следното:  1.В законопроектите се предлагат промени, които, ако бъдат приети, ще доведат до намеса на държавата в делата на Църквата – в нейния вътрешен и неприкосновен духовен живот, в нейното устройство и хилядолетна йерархична структура, в нейната финансова независимост. Не може поради конюнктурни и временни цели да се жертва свободата и независимостта на Българската православна църква и другите вероизповедания. Не може защитата на националната сигурност да става чрез контрол върху Църквата! Държавата има установени законови механизми и специализирани органи за опазване на националната сигурност.  2. Сериозен знак за управляващи и опозиция е, че основни вероизповедания са против предлаганите промени, основавайки се на основните конституционни принципи за отделеност на религиозните институции от държавата и ненамеса във вътрешния им живот. Вероизповеданията в България са пример за толерантност, за разбирателство в името на обществения мир и националната сигурност и отстояване на българската държавност. Законопроектите поставят под сериозна заплаха свободата на религиозните общности и институции и предвиждат недопустима намеса на контролни държавни органи във вътрешния живот на Българската православна църква и другите вероизповедания. Това поставя под съмнение правовата държава.  3. Тревожно е че, Католическата църква в България повторно изрази становище преди второто четене на законопроектите, в което изразява тревогата си, че Законът за вероизповеданията с предлаганите промени може да стане Закон против вероизповеданията.  4. Недопустимо е да се приемат норми, които водят до неравнопоставеност на вероизповеданията, при ползването на спорни критерии. Нонсенс е да се правят сравнения на вероизповеданията с политическите партии, които държавата е длъжна да финансира, тъй като участват във функционирането на държавната власт, а вероизповеданията са отделени от държавата и се издържат основно от дарения.  5. Повече от притеснително е ограничаването на даренията от чужбина, при условие, че България е член на Европейския съюз. Това би поставило на основата на принципа за реципрочност въпроса за подпомагане от страна на българската държава на български светини извън страната - храма „Свети Стефан“ и сградата на Българската Екзархия в Истанбул, Зографския манастир в Гърция, както и на православните църковни общини, поделения на Задграничните епархии на БПЦ в държавите в Европа, САЩ и Канада. За повечето вероизповедания ограниченията на даренията от чужбина ще постави в невъзможност съществуването им.  6. Не смятаме, че всички дарения трябва да бъдат регистирани в Дирекция по „Вероизповедания“.  7. Според нас е необходимо да се упражнява контрол върху езика на проповедта.  8. Ще бъде лош атестат за Българската държава вероизповеданията да търсят защита на своите права отново в европейските институции – Парламентарната асамблея на Съвета на Европа, Европейския съд по правата на човека и основните свободи, институциите на Европейския съюз и защитните механизми на международното право.  9. Благородното намерение да се подпомогнат финансово свещенослужителите трябва да стане с отчитане на всички фактори и справедливи критерии, при запазване на отделеността на държавата и Църквата и зачитане на автономното вътрешно право на Църквата, принципа на недискриминация на отделните вероизповедания и със запазване на досегашния модел на църковно-държавни отношения, който доказа своята успешност. Обръщаме се към вас да погледнете с внимание и да се вслушате в Становището на Светия синод на Българската православна църква във връзка със спорните законопроекти. То отразява мъдростта на нашите архипастири, които със своята позиция предпазват държавата от това да извърши съдбоносна грешка.  С настоящето Обръщение ние настояваме за запазване на демократичните права и свободи на вероизповеданията в Република България, както и за гарантиране на тяхната независимост от държавата. През цялата многовековна история се откроява един основен извод: Българската православна църква е била, е и ще бъде основен гарант за националната сигурност на България. Тя е основният фактор за съхраняване на българската народност и за възникването на българската нация. Свободата на Църквата е условие за свободата на държавата, духовността на народа и правата на гражданина. Сега ние сме призвани да подкрепим и защитим Българската православна църква и другите вероизповедания в България като призоваваме да не се приемат промени в Закона за вероизповеданията, които нарушават основни конституционни принципи – отделеност на религиозните институции от държавата, ненамеса във вътрешния живот на вероизповеданията от страна на държавата и равнопоставеността им.  Акад. Васил Гюзелев  Акад. Константин Косев  Акад. Антон Дончев  Акад. Васил Сгурев  Акад. Димитър Димитров  Акад. Стефан Воденичаров  Акад. Георги Марков  Акад. Михаил Виденов  Акад. Атанас Атанасов  Акад. Лъчезар Трайков  Акад. Кирил Боянов  Чл. кор. Иван Гранитски  Чл. кор. Стефан Хаджитодоров", "date": "2018.10.24", "title": "„Дежурни червени\" академици зоват Борисов да не се меси в църковните дела"}
{"url": "https://www.faktor.bg/bg/articles/paradoks-simeonov-shte-rakovodi-natsionalniya-savet-za-integratsiya-na-hora-s-uvrezhdaniya", "text": "Националният съвет за интеграция на хората с увреждания ще се ръководи от ресорния вицепремиер и това е Валери Симеонов, чиято оставка поискаха майките с увреждания. Това стана ясно от думите на социалния министър Бисер Петков по време на заседанието на социалната комисия, на която се обсъжда законопроектът, съобщава Канал 3. По-рано днес Валери Симеонов най-сетне се извини след коалиционен съвет при премиера. Ще се създават и областни съвети на местно ниво, обясни той записаното в законопроекта. Защитена заетост, разработване и изпълнение на национална програма за финансиране на дейности по приспособяване, възможности за финансиране на изграждане на достъпна среда, специфични критерии за национално представителни организации, изреди министърът част от новостите, вписани в закона. По думите му финансовият ресурс за министерството по тези дейности се увеличава, тъй като изплащането на пенсиите, например, за хора с увреждания, преминава от социално плащане в НОИ към МТСП. За осигурителен стаж при пенсиониране ще се зачита времето, за което родител се е грижил за дете или лице с увреждане, за когото се грижат с чужда помощ. Така общо 486, 9 млн. ще бъде общата сума, която е обезпечена, обобщи Петков. Вторият законопроект, обещан на протестиращите майки, законът за личната помощ, ще бъде внесен млн. 900 хил. е общо ресурсът обезпечен с налични средства. Следващата сряда ще бъде представен готовият проект за социалните услуги, каза министърът. Депутатите от всички парламентарни групи заедно с шефа на социалната комисия д-р Хасан Адемов подкрепиха закона като положителна стъпка напред. \"Работихме сериозно, динамично, имахме сълзи, скандали, напускане, в крайна сметка се обединихме около този проекти\", заяви омбудсманът Мая Манолова. Основният проблем няма как да бъде коригиран и той е свързан с медицинската експертиза, напомни тя, но все пак също изтъкна задоволството си. \"Не отстъпихме от нито един от жалоните на реформата, те намериха своето място и сега ще бдим между първо и второ четене нито една от тези малки победи да не бъде отстранена\", предупреди Манолова. Майките на деца с увреждания подкрепиха промените, за които повториха, че ще продължат да следят. Останалите хора с увреждания в залата обаче, които са над 18 г., останаха недоволни, че законите не са за тях, а само за децата с увреждания.", "date": "2018.10.24", "title": "Парадокс: Симеонов ще ръководи Националния съвет за интеграция на хора с увреждания"}
{"url": "https://www.faktor.bg/bg/articles/novini/balgariya/tsvetanov-se-sreshtna-s-predsedatelya-na-fondatsiya-hans-zaydel-prof-ursula-menle", "text": "Председателят на ПГ на ГЕРБ и зам.-председател на партията Цветан Цветанов се срещна с председателя на Фондация „Ханс Зайдел“ проф. Урсула Менле. В работната среща участваха още директорът на Института за европейски и трансатлантически диалог на Фондация „Ханс Зайдел“  д-р Волф Круг, ръководителят на отдела за Източна Европа Армин Хьолер, регионалният директор за Югоизточна Европа д-р Клаус Физингер, както и ръководителят на бюрото на Фондацията в България Богдан Мирчев. Срещата се състоя в централата на ГЕРБ в София. Цветанов и проф. Менле обсъдиха отличното сътрудничество между ГЕРБ и Фондация „Ханс Зайдел“. Проф. Урсула Менле и представителите на Фондацията дадоха изключително висока оценка на съвместните инициативи и кампании, които провеждат със структурите на ГЕРБ. Взаимно бе изразено желание дългогодишното успешно партньорство между Фондация „Ханс Зайдел“ и ПП ГЕРБ да продължи и в бъдеще. В рамките на разговора бе изтъкнато, че редицата кръгли маси и дискусии, които Фондацията провежда съвместно със Сдружение „Граждани за европейско развитие на България“, Жени ГЕРБ, Младежи ГЕРБ, Предприемачи ГЕРБ и Старейшини ГЕРБ, имат изключително положително влияние върху усъвършенстването на законодателната база в страната и формирането на успешни информационни кампании. Цветанов запозна представителите на немската делегация с резултатите от Българското председателство на Съвета на ЕС. Той подчерта, че основният приоритет на председателството – европейската перспектива за страните от Западните Балкани е била поставена на най-високо европейско ниво и страната ни е успяла да осигури приемственост на темата по време на австрийското председателство. Цветанов изрази надежда, че евроинтеграцията на Западните Балкани ще намери място сред приоритетите и на румънското председателство, което стартира на 1 януари 2019 г. От своя страна проф. Менле поздрави Цветанов за приемането на процедурните правила за парламентарен контрол на Европол в рамките на парламентарното измерение на европредседателството. Проф. Урсула Менле поздрави председателя на ПГ на ГЕРБ и за избирането му с пълен консенсус за представител на Съвместната група за парламентарен контрол на Европол в Управителния съвет на Агенцията. На свой ред Цветан Цветанов запозна гостите от Фондация „Ханс Зайдел“ с работата на правителството на Бойко Борисов и управляващото мнозинство в парламента. Той благодари на немските си партньори за дългогодишното сътрудничество, като подчерта, че тези отлични отношения градят мостове между българския и немския народ. В края на срещата Цветанов благодари на проф. Менле, че вече 25 години Фондация „Ханс Зайдел“ е истински партньор на правоохранителните органи и на гражданското общество в България.", "date": "2018.10.24", "title": "Цветанов се срещна с председателя на Фондация „Ханс Зайдел“ проф. Урсула Менле"}
{"url": "https://www.faktor.bg/bg/articles/hamid-hamid-ne-e-li-fakt-che-ot-dps-zavisi-koy-shte-upravlyava-balgariya", "text": "Алтернативата на ГЕРБ е програмата на ДПС за ускорено развитие на България. Не е ли факт, че от ДПС зависи кой ще управлява България? Този букет от мъдрости изсипа зам.-председателят на ДПС Хамид Хамид в предаването \"Още от деня\" по БНТ.  И още много други, разбира с   ДПС е незаобиколим фактор в българската политика от много години. От първия ден на това  Народно събрание заявихме, че тази коалиция е вредна.  Премиерът е виновен , че търпи такова поведение на своите подчинени, смята Хамид. \"Основната грешка е на ГЕРБ, че допуснаха ОП в парламента. Ако се роди същият модел, държавата няма да върви на никъде\", обясни важно зам.-председателят на ДПС.  И изстреля бисера си. \"От такива като Валери Симеонов се раждат такива като Северин Красимиров. Проблемът не е Симеонов, а тази ненужна коалиция\", каза още той.  ДПС от една година и половина иска да види ясна програма. Предлага такава, работи по такава. Искаме да предложим програмата си ускорено развитие на България, заяви завършилият задочно право в Бургаския свободен университет (БСУ) депутат.    Не заплашваме ГЕРБ, всички видяхме, че на ДПС се крепи кворума в Народното събрание. Как ще управляват 4 години, като не може да съберат кворум. Ние сме фактор в политиката.   \"Премиерът е виновен, че търпи подобно поведение на негови подчинени. Не приемам, че ако имаше искане на оставка от страна на Бойко Борисов няма да има правна сила\", категоричен бе Хамид.  \"Не бяхме съгласни с мотивите на БСП за вота на недоверие\",  информира ни Хамид.   \"Държавата се превърна в премиерска република, а не парламентарна република. Трябва да върнем държавността. В кацата изтичат огромни ресурси на българските граждани\", завърши Хамид Хамид.", "date": "2018.10.24", "title": "Хамид Хамид: Не е ли факт, че от ДПС зависи кой ще управлява България?"}
{"url": "https://www.faktor.bg/bg/articles/izkopaha-200-tonno-chudovishte-v-tsentar-na-sofiya", "text": "\"Гражданска защита\" опъна палатка за гражданите, които по-рано днес бяха евакуирани от близките до Военна академия сгради. До извънредната ситуация се стигна, след като в района при изкопни дейности за метрото бе открита голяма авиационна бомба от Втората световна война.  Старият боеприпас изправи на нокти службите и Столична община, съобщи БНР. Веднага е предприета евакуация на две училища в района – 129 Основно училище и Испанската гимназия. Спряно е напълно и движението през през кръстовището на ул.“Оборище“ и бул.“Евлоги и Христо Георгиеви“. Районът на кръстовището е заграден и се охранява от полицейски патрули от СДВР. Възможно е в следващите часове да се наложи разширяване на периметъра на евакуацията като бъдат опразнени и жилищните сгради в квартала.  Според първите огледи, направени от извикани на място военни експерти, откритата бомба е изключително голяма - дължината й е над 1 метър и тежи около 200 кг., и потенциално опасна да нанесе огромни разрушения.  На мястото вече пристигнаха сапьори, които ще отнесат и обезвредят стария корозирал боеприпас.  Заради опасната находка, движението през кръстовището на ул.\"Оборище\" и бул.\"Евлоги и Христо Георгиеви\" беше спряно, а маршрутът на линиите от градския транспорт временно променен.  След малко повече от 2 месеца (на 10 януари) се навършват 75 години от една от най-зловещите и кръвопролитни бомбардировки на англо-американската авиация на София по време на Втората световна война. Тогава е извършена първата комбинирана, т.е. дневно-нощна атака над столицата. Загиват 750 и са ранени още над 700 души - предимно цивилни, мирни граждани и много по-малко военни. Нанесени са тежки удари на над 900 сгради, половината от тях са напълно разрушени. Първата масирана въздушна атака на столицата е извършена на 14 ноември 1943 г. 91 вражески самолета разрушават 47 сгради, загиват около 60 души, близо 200 са ранени. Следват бомбардировки почти през десет дни.", "date": "2018.10.24", "title": "Изкопаха 200-килограмово  \"чудовище\" от Втората световна война в центъра на София"}
{"url": "https://www.faktor.bg/bg/articles/obshtestvo/ulitsata/ryadko-zabolyavane-na-kravta-pogubi-sina-na-zlato-baretata", "text": "Казват, че домът е човек. Моят дом се разруши. Но за шест години аз бях облагодетелствана да бъда до Теб.  Това написа днес в инстаграм Никол Толева, бивша приятелка на сина на Златко Баретата - Алекс Иванов и пусна снимка с него.  От нейната публикация, както и от други подобни в социалните мрежи от приятели на момчето става ясно, че Алекс е починал преди 2 дни. Той е бил болен от муковисцидоза. Муковисцидозата е тежко генетично, автозомно-рецесивно заболяване, което се проявява в детска възраст и се характеризира с нарушена функция на екзокринните жлези. Дължи се на мутация на ген. \"Моят храм! Ти беше, и ще останеш - любовта, усмивката, съзнанието, страха, тъгата, упората, живота ми! Помогна ми да израстна! Да се науча да бъда добра и справедлива, какъвто СИ самия ти! Няма думи, които ясно изразяват чувствата, които изпитвам към теб! Нито пясъкът, нито водата, нито въздухът могат да се сравнят с големината на нашата Обич. Обичахме се през всяка усмивка, също толкова силно както и през всяка сълза. Така и сега, Алекс, ще минем и през това, защото ти си най-силният човек, когото някога познавах, а аз се научих да бъда такава зариди теб! Смъртта може да ни е разделила сега, но в сърцето ми ти ще си жив вечно! Ти ме наричаше своя ангел, а сега ти ще бдиш над мен! Обичах те преди, обичам те сега и ще те обичам завинаги !! От земята до небето и обратно на зиг-заг\", пише още Толева. Тя и синът на Златко Баретата са се разделили наскоро.  \"Днес си отиде един скъп за нас човек!Винаги усмихнат,добър и обичащ всички!Винаги ще си с нас Братко!ОБИЧАМЕ ТЕ!!\". това пък написа преди 2 дни в инстаграм приятел на момчето. В коментари под постовете мнозина се прощават с Алекс Иванов и казват добри думи за него. През 2013 г. Алекс Иванов бе осъден на пробация за незаконно притежание на оръжие, припомня \"24 часа\". По делото бе одобрено споразумение, сключено между РП - Несебър и защитника на подсъдимия в присъствието на майката на тогава непълнолетния Иванов. От тази публикация в инстаграм става ясно, че Алес Иванов е починал преди 2 дни.", "date": "2018.10.24", "title": "Рядко заболяване на кръвта погуби сина на Златко Баретата"}
{"url": "https://www.faktor.bg/bg/articles/priyatelyat-na-ubitata-viktoriya-marinova-iskahme-da-imame-detsa", "text": "Тя беше уникална жена, днес я рисувам и това ме успокоява, казва маратонецът Ивелин Кръстев. \"Виктория ми сподели, че желае да имаме дете и да заживеем заедно. \"Искам пак бебе\", ми каза в oткровен разговор. Не успяхме да го дочакаме!\", споделя пред \"България днес\" приятелят на жестоко убитата журналистка Виктория Маринов. 40-годишният мъж е собственик и управител на фитнес зала във Варна. С Виктория били заедно от половин година. Не успяват да заживеят заедно. Спортистът и журналистката се запознават през август 2017 г. в обща компания в ресторант в Русе. Тогава Виктория и бащата на детето й Свилен все още са заедно, а Ивелин е заедно с брат си и приятели. Ивелин и Виктория се разговарят на спортна тема, която е общата им страст. Ивелин й споделя, че тренира по три пъти на ден и за него това е начин на живот. \"Обичам спортове и състезания на предела. Бягане, плуване, подводно гмуркане, подводен риболов. Има ли надпревара - там съм\", разказва Ивелин. До тази пролет не поддържат контакт и не се чуват. \"Виктория ми писа и инициира по-активното общуване между нас. Не знаех, че те вече са разделени, докато един ден не ми сподели. Каза ми, че е останала впечатлена от разговора ни в ресторанта в Русе. Отговорих, че мога да задържам дъха си 5,40 мин и да слизам на 40-50 метра под вода, без да дишам\", връща лентата назад Ивелин Кръстев. Постепенно между двамата пламва любов. Дъщеричката на Виктория - малката Софи и Ивелин бързо се привързват един към друг, споделя ултрамаратонецът. \"Уникално дете, страшен сладур е. Казваше на Вики: \"Мамо, ама той е много хубав. Ако не го вземеш, аз ще се оженя за него, като порасна\". Много симпатична и интелигентна. А Вики я възпитаваше да не бъде глезено дете като много други и беше строга, но справедлива с нея\", споделя Ивелин. \"На 20 август тя имаше рожден ден. Не успях да отида в Русе, защото имах служебни проблеми и нямах възможност. И навръх нейния празник тя ми изпрати голяма торта \"Гараш\" във фитнес залата. Не аз на нея, а тя ми направи изненада навръх нейния рожден ден. Върху нея беше изписано \"Поздрави от Русе\". \"Ти си ми най-големият подарък\", ми отговори тя на въпроса какво иска да й подаря\", разказва Ивелин. Покрай маратонеца Виктория се запалва по бягането и започва усилено да тренира по крайбрежната алея. Освен любим човек във варненеца Вики открива и личен мотиватор и треньор, който я напътства и съветва как да тренира усилено и здравословно. \"Малцина знаят, че Вики тренираше за участие в ултрамаратона \"Каньон Крийк\". Той стартира на 3 ноември край Басарбовския манастир до Русе. Подготовката й беше за бягане на 10 километра, което щеше да й бъде за първи път. Виждах колко бързо напредва. Три седмици бяга по един и същи маршрут и дори й предложих да се пробва на 20 километра, но тя не пожела. На същото състезание аз се надпреварвам на 50-километрова дистанция\", разказва Ивелин. Вики така и не успява да дочака първото си голямо състезание. На 5 октомври вечерта журналистката чете за бившия шеф на Интерпол Мън Хунвей, намиращ се в неизвестност от близо месец, и за съпругата му Грейс, която твърди, че не е сигурна дали мъжът й е жив, след като е задържан от китайските власти. На следващия ден - 6 октомври, в 10:29 ч. Вики изпраща последното си съобщение до Ивелин. \"Имам среща по работа. Мисля да побягам после\", пише Маринова. И не успява да види отговора. \"Още не мога да осъзная, че нея я няма. Такъв уникален човек и като душа, и като личност. Едновременно изпитвам гняв, мъка, безсилие. В нищото съм. Сякаш четеш за Баташкото клане и как цигани от съседни села и башибозуци са изнасилвали и убивали зверски. Все едно това виждах пред очите ми\", разкрива душата си почерненият Ивелин и сълзи напират в очите му. Криминалистите отказват да му покажат снимки на безжизнената Вики, за да не се разстрои. \"Близо 10 часа ме разпитваха 10 криминалисти два дни след убийството. Дал съм всичката информация, която имам, и съм се опитал да помогна на разследването с каквото мога\", споделя още Кръстев. След разпита и всички разговори за трагичния инцидент половинката на Вики изгражда своя картина на бруталното престъпление. \"Около 45 минути онзи я е убивал. Можете ли да си представите какво мъчение е било и каква жестокост? И то посред бял ден в събота на крайбрежната алея. Изнасилвал я е дълго време. Нанесъл й е много тежки удари, вероятно с камък по главата. Тя се е борила и е викала за помощ. Онзи се е уплашил и е усетил, че Вики си отива. Тогава я е удушил според мен\", чертае мрачния сценарий на кървавото деяние Ивелин. Трагедията се отразява изключително зле на спортиста. \"Рисувам я, това ме успокоява. Бях я завел на едно място на крайбрежната алея, от което се откриваше прекрасна гледка към Варна. Онзи ден бягах 22 километра и отидох там. Това си остава нашето място. Седнах, изключих таймера и стоях 15 минути сам с мислите си. Чаках я да дойде. Но не дойде\", едва сдържа сълзите си Ивелин. Сред бушуващото море от емоции в душата на Ивелин се прокрадва и чувство за вина. За неистовото желание да върне времето назад и да предотврати трагедията. \"Чувствам се отговорен. Ако не я бях учил да бяга, можеше никога това да не се случи. И ако знаех, че настилката е бетон, а не асфалт, по която тича, нямаше да й дам да бяга там. Това е много зле за ходилата на бегачите\", размишлява ултрамаратонецът. Най-голямата мъка Ивелин изживява на погребението. \"Като ме видя, майка й се разплака и ме прегърна. Аз също се разплаках и силно я прегърнах. \"Виж какво ми дойде на главата\", едва ми каза тя. Няма такава мъка, приятелю... Раната е неизлечима. Просто свикваш с болката и трябва да се научиш да живееш с нея. Да намериш сили и да продължиш напред\", изповядва Ивелин. \"Дано да е на по-добро място сега. Пак ще се срещнем, но не тук и не сега. Вярвам в прераждането\", споделя на финала Кръстев и отправя призив по-често да казваме на човека до себе си, че го обичаме, защото не се знае какъв изверг дебне зад храстите. \"След погребението отидох на крайбрежната алея, където Вики тичаше. Беше ми много мъчно и тежко. Целият път минах и стоях на мястото 10 минути. Оглеждах и исках да си представя какво точно е станало\", разкрива Ивелин. Точното място му е показано от мъж с колело, който всеки ден в продължение на 9 години върти педалите по алеята. Но в злополучния ден не успял да отиде. \"Не мога да повярвам още. Това жестоко убийство е прецедент в историята. И ако му дадат 30 години затвор, може да излезе на 50 години и дори още по-рано\", споделя варненецът. Ивелин си спомня хайдушкия канон на Панайот Хитов. Преди да приеме желаещите за хайдути, бунтовникът водил юнаците на коловете, на които били забучени заловени въстаници. \"Мерете си дирниците, та ако турците ви хванат, да знаете какво ви очаква. С дни ще умирате и ще молите за капка вода, а кучета ще разкъсват месата и кокалите ви\", казвал Хитов. \"Това заслужава и убиецът на Вики\", споделя Кръстев. И продължава: \"Това е гавра! На такива добри хора като Вики се случват подобни бруталности. Сякаш Вики е изкупвала греховете на хората, като я е убивал 45 минути. Така са разпвали Христос\". Екстремните спортове били в кръвта на Вики. Показател за любовта й към адреналина е желанието й да скача сама с парашут и без наставник. \"Бащата на Вики е може би най-добрият елмонтьор на селскостопански самолети. От него тя наследява привързаността към самолети от малка и скача с парашут\", споделя Ивелин. Затова Кръстев я запознава с негов колега, който също иска да лети в облаците. Двамата трябвало заедно да започнат уроци за индивидуален скок с парашут от небето.", "date": "2018.10.24", "title": "Приятелят на убитата Виктория Маринова: Искахме да имаме деца"}
{"url": "https://www.faktor.bg/bg/articles/obshtestvo/ulitsata/mincho-koralski-pogreshno-e-problemite-na-horata-s-uvrezhdaniya-da-se-separirat-v-otdelni-zakoni", "text": "Законодателството за хората с увреждания трябва да бъде приоритет във всеки един закон, а не да се сепарират техните проблеми само в един или два закона. Това заяви в студиото на Би Ти Ви Минчо Коралски, бивш депутат и социален министър. Двата закона и тези 150 млн. лева, според мен, не може да очакваме да решат всичко проблеми на хората с увреждания. Но със сигурност ще бъде решено да се предвиди една значителна финансова подкрепа, особено за хората с тежки увреждания – както децата с увреждания, така и възрастни хора инвалиди. Тези хора ще имат възможност и на допълнителни услуги, които ще им позволи да решат и други свои проблеми.  Прилагането на тези закони ще ни дадат една по-ясна представа за големината проблема на инвалидите у нас. Индивидуалният подход е много важен, защото няма двама души с еднакви потребност и на това набляга един от законите. Така че тези закони правят една първа стъпка и се надявам това да продължи, коментира Коларски. Според него по време на протестите майките на деца с увреждания сигурно са се убедили в това, че едно е да искаш, друго е да можеш да го направиш. Те видяха още, че желанието за промяна е еднаква във всички и разбраха, че националната представителство не е нещо лошо.", "date": "2018.10.24", "title": "Минчо Коралски: Погрешно е проблемите на хората с увреждания да се сепарират в отделни закони"}
{"url": "https://www.faktor.bg/bg/articles/voenen-sledovatel-i-prokuror-vdigat-skandal-v-zavedenie-ediniyat-strelyal", "text": "На 22.10.2018 г., около 23,00 ч., в заведение в гр. София, на ул. \"Цар Самуил“, военен прокурор и военен следовател (подполковник) от състава на Военноокръжна прокуратура – София, след употреба на алкохол, са предизвикали скандал с други посетители на заведението. При излизане пред входа на заведението военният следовател демонстративно е извадил законно притежаван пистолет „Глок 19“ и пред напусналите вече помещението други граждани е произвел изстрел по метална врата на отсрещна стена, съобщиха от Прокуратурата. След сигнал на телефон 112, на място са пристигнали патрули на СДВР. При установяване на длъжността на предизвикалите скандала лица в нетрезво състояние (военни магистрати - офицери) е сигнализирана и Военна полиция. На мястото на произшествието са повикани военни прокурори и военен следовател, които незабавно са извършили необходимите действия по разследването (оглед, личен обиск и изземване на оръжието и боеприпасите, разпити на свидетели – очевидци). Започнато е досъдебно производство за престъпление по чл. 325 НК, като с постановление на главния прокурор разследването е възложено на Военноокръжна прокуратура – Сливен (лицата са магистрати от състава от военната прокуратура в София). По разпореждане на главния прокурор Сотир Цацаров, срещу военния прокурор и военния следовател е започнато и дисциплинарно производство, за внасяне до Прокурорската колегия на ВСС на искания за дисциплинарно уволнение на двамата магистрати.", "date": "2018.10.24", "title": "Военен следовател и прокурор вдигнали див скандал в заведение, единият стрелял"}
{"url": "https://www.faktor.bg/bg/articles/daniela-daritkova-1", "text": "Този вот като резултат беше предизвестен. Това заяви в интервю за БНТ депутатът от ГЕРБ д-р Даниела Дариткова.  Що се отнася до оставката на Валери Симеонов, тя бе лаконична: Аз представлявам политическа сила, която е показала, че може да носи отговорност. Оставката е въпрос на лично решение и би следвало тя да бъде поискана от политическата сила, която е излъчила вицепремиера. Но аз вярвам, че извинението и покаянието са много важни в комуникацията с хората.  Дариткова  изтъкна като сериозен проблем липсата на реално остойностяване труда на медицинския персонал – лекари, сестри, санитари и пр. Трябва да постигнем консенс как да бъде остойностен техния труд, защото скоро ще се изправим пред недостиг на специалисти. Трябва да се премахнат дисбалансите по отношение на клиничните пътеки, които определят и предпочитанията на лекарите в коя област да специализират, подчерта още депутатът от ГЕРБ. Дариткова посочи, че всяка една система на здравеопазването се нуждае от повече средства. И не всички пари в Касата се харчат неефективно. Изграждането именно на Националната здравна информационна система ще позволи да се оптимизира контрола как се харчат парите от Касата. По думите й сега по данни на световна банка и наши данни 48% се плащат от джоба на пациента, за разлика в други страни, където е само 20%. За да има обаче здравна сигурност, българинът трябва да бъде добре  осигурен. Но не всичко в този осигурителен пакет не може да се поеме с тези 8% здравна осигуровка. Даниела Дариткова бе категорична, че решението Фонда за лечение на деца в чужбина да мине към Националната здровно-осигурителна каса ще  оптимизира медицинската експертиза и процедурата по осигуряване на лечение на пациентите. Тук отново ще бъде взет под внимание преди всичко интересът на пациентите – за бърза медицинска преценка къде може да получи най-добро и ефективно лечение.", "date": "2018.10.24", "title": "Д-р Дариткова: Не е нормално пациентът да плаща 48% от джоба си за лечение"}
{"url": "https://www.faktor.bg/bg/articles/sapyori-otnesoha-aviobombata-utre-shte-bade-unizhena-na-poligona-v-slivnitsa", "text": "Военнослужещите от състава на военното формирование на Сухопътните войски в Горна баня и от авиобаза Крумово в 18.30 часа извършиха разузнаване на боеприпаса, открит при изкопни работи за строежа на метрото в района на столичния булевард \"Евлоги и Христо Георгиеви\" № 82. Установено е, че това е осколъчнофугасна 220-килограмова авиационна бомба от времето на Втората световна война, съобщиха от пресцентъра на Министерство на отбраната. В 19 часа специализираните екипи извършиха транспортиране на авиобомбата. Военнослужещи от Военна полиция осигуряват ескорт за безопасност при транспортирането. Авиобомбата ще бъде унищожена утре, 25 октомври, в район, извън населени места, на полигона в Сливница. Действията на специализираните екипи се ръководят от полковник Йорданов - началник на сектор \"Инженерни войски\" от командването на Сухопътните войски. Министърът на отбраната Красимир Каракачанов на място благодари на военнослужещите за бързата и навременна реакция. Въпреки настъпилата тъмнина с професионалните си действия те успяха бързо да извлекат бомбата и да я транспортират извън София. Това даде възможност на евакуираните в близките блокове жители да се приберат в апартаментите си.", "date": "2018.10.24", "title": "Сапьори отнесоха авиобомбата, утре ще бъде унищожена на полигона в Сливница"}
{"url": "https://www.faktor.bg/bg/articles/politika/hlyab-i-pasti/planat-nenchev-shans-za-demokratichnata-obshtnost", "text": "Ако демократичната общност просто чака на интегралната бюлетина да се появи партия, или коалиция, която да я представлява във властта, или поне в Народното събрание, тя вероятно няма да дочака този хубав ден. Начинът по който бе извършена приватизацията в България и начинът по който се разпределя и преразпределя националния ресурс не допуснаха създаването на политически, или икономически елит, който да споделя най-съкровените ценности на общността. Докато гласува „ала карт“, на демократичната общност ще ѝ се налага да избира между нови и нови проекти, нерядко спонсорирани от центрове със съмнителни ценности.  Единственият елит, с който разполага демократичната общност е културният, но той няма да се впусне в партийно строителство! Повечето „изгнили“ по митингите през последните десетилетия едва ли скоро ще излязат по площадите. Логично  Ще расте и броя на демократично мислещите хора, които не вярват, че нещо може да се промени. Те ще се затварят в себе си, или заминават за чужбина.  На политическата сцена има дузина малки партии, някои от които „файтони“, които искрено се опитват да представляват демократичната общност. Но истината е, че повечето от техните лидери разглеждат малкия си ресурс като притежание, което може да им донесе някаква облага, или поне политическо оцеляване. Особено на местните избори, когато се сключват всевъзможни коалиции. Предателствали на тези партии понякога биват избирани в общинските съвети, но там те рядко биват забелязвани!  През 2009 и 2014 година, коалиции от подобни партии влязоха в парламента, но единството им се оказа нетрайно! Ако иска да промени България, демократичната общност ще трябва да се самоорганизира! Планът   е добър механизъм за постигане на тази цел. В своето обръщение лидерът на БЗНС дефинира, кои лица попадат в „Демократичната общност“. Това са хората, които осъждат престъпленията на комунистическия режим и са убедени, че организираната престъпност и олигархичните пипала, които вече трето десетилетие измъчват България се коренят в   Това са хората, които оценяват присъединяването на България към ЕС и НАТО като най-значимите национални постижения в нашата нова история и настояват за пълноценно, а не само формално членство на България в тях. Това в крайна сметка са и хората, които настояват за активна съпротива срещу хибридната война, която Кремъл води срещу България, ЕС и НАТО. В общността влизат само гражданите, които приемат, че всички етноси са дали своя принос за българската национална идентичност. И не на последно място – това са избирателите, които са убедени, че парламентарната демокрация няма алтернатива, и че България се нуждае не от експертни правителства, а от експертна държавна администрация, която да работи в интерес на гражданите, независимо какво правителство е на власт в дадения момент. Разграничителните линии в откритото писмо на Николай Ненчев са от съществено значение. Не веднъж българите, които споделят тези базови ценности бяха подлъгани да гласуват за политици, които не ги споделяха, или поне не бяха готови да ги отстояват. През последните десетилетия в България се случиха много събития и вече е ясно кой кой е. Много активни представители на демократичната общност едва ли ще тръгнат по отчетно изборни конференции, но ако по американски образец им се даде възможност, биха приели ролята на „регистрирани гласоподаватели“. Според Плана „Ненчев“ по предложение на демократичните партии и на множество граждански организации ще трябва да се изготви регистър на активните гласоподаватели на демократичната общност. На предварителни избори, включително по Интернет, те ще могат да излъчват както ръководството и програмата на „единния субект“, така и кандидатите за изборна длъжност на национално и местно ниво. Тъй като списъкът ще е общодостъпен, ако в него попаднат компрометирани лица, партиите и кандидатите ще могат да отправят аргументирано искане за тяхното отстраняване! Демократичната общност  когато през 1996 година излъчи единна кандидатура за президент и вицепрезидент. Изборът на Петър Стоянов и Тодор Кавалджиев отвори вратата за излизане от кризата и за присъединяване на България към ЕС и НАТО. За съжаление предварителните избори за народни представители на СДС през 1997 година бяха компрометирани и тази добра практика беше изоставена. Днес за Демократичната общност завръщането към тази добра практика е въпрос на живот и смърт!  Партийните лидери на партиите от демократичния сектор не бива да се страхуват от това да се явят на вътрешни избори. Нито една от партиите, или организациите няма да изгуби своята идентичност. Явяването на предварителни избори за ръководство и за номинации за изборни длъжности ще е шанс за лидерите на партиите да представят своите идеи пред избирателите! Но само като \"единен субект\" те ще могат да променят България и така да се реализират като държавници! Николай Ненчев отправи призив за единство в навечерието на последните парламентарни избори, но не беше чут! Дано сега представителите на Демократичната общност покажат, че са узрели за така нужното демократично единение! Българският народ има право не само да избира от предложени му проекти, но и да селектира своя политически елит. Планът „Ненчев“ е прекрасна идея, с която може да се постави първата крачка!", "date": "2018.10.24", "title": "Планът \"Ненчев\" – шанс за демократичната общност"}
{"url": "https://www.faktor.bg/bg/articles/zakonoproektat-za-horata-s-uvrezhdaniya-be-glasuvan-edinodushno-v-zdravnata-komisiya", "text": "Комисията по здравеопазването в парламента единодушно гласува законопроекта за хората с увреждания. Самият законопроект беше представен от зам.-министъра на труда и социална политика Султанка Петрова. От своя страна председателят на комисията д-р Дариткова обясни, че проектът е добре структуриран, ясен и е съобразен с международните стандарти в тази сфера. Тя подчерта също така, че е изключително важно регламентирането и приемането на Националната програма за ранна диагностика за генетични заболявания. На заседанието присъстваше и представител на омбудсмана, който засвидетелства подкрепата си и заяви, че това е стъпка напред за решаването на проблемите на хората с увреждания, но все още има неща за решаване. Майките на деца с увреждания бяха категорични, че не искат социални помощи, а вместо това хората с увреждания да влязат в сферата на заетостта. За целта е необходимо да се реформират комисиите за ТЕЛК, които да започнат да оценяват индивидуалната трудоспособност на всеки един. Те се надяват също така специализираният орган, който ще бъде създаден, да координира всички политики в тази сфера. Това е само един от законите, с който се започват реформи, за да бъдат решени проблемите на хората с увреждания и да им бъде осигурен достоен живот.", "date": "2018.10.24", "title": "Законопроектът за хората с увреждания бе гласуван единодушно в Здравната комисия"}
{"url": "https://www.faktor.bg/bg/articles/putin-kandisa-do-otide-na-kraka-v-beliya-dom", "text": "Държавният глава на Руската федерация Владимир Путин има готовност да направи официално посещение в САЩ, но няма конкретни решения по въпроса. Това заяви говорителят на Кремъл Дмитрий Песков, като потвърди, че темата за обмен на визити между лидерите на САЩ и Русия е била засегната в рамките на разговорите между Путин и съветника по националната сигурност на американския президент – Джон Болтън, който бе на посещение в Москва, предава РИА Новости. „Определено сме готови. Като цяло темата за обмен на визити наистина бе засегната, но конкретни решения по въпроса все още няма. Засега, както знаете, на дневен ред е 11 ноември – възможната среща в Париж между двамата президенти в кулоарите на мемориалните мероприятия, които ще се провеждат там. Предстои започването на подготовката на тази среща“, заяви Песков в отговор на въпрос дали Русия е готова да обсъжда възможната визита на Путин във Вашингтон.", "date": "2018.10.24", "title": "Путин кандиса до отиде на крака в Белия дом"}
{"url": "https://www.faktor.bg/bg/articles/signal-za-bomba-izprazni-voenna-akademiya-v-sofiya", "text": "Евакуират Военна академия в София. Причината е открита бомба. Находката е намерена при разкопки за метрото, съобщава Dir.bg., позовавайки на информация от МВР. \"При строителни работи е открита неизбухнала бомба. Предприемат се стандартни действия по обезвреждането й\", допълниха от полицията.  Към момента и рейсовете не се движат по бул. \"Евлоги Георгиев\". Временно се променя маршрутът на следните линии на градския транспорт: -Автобусна линия №72 се отклонява през бул. \"Драган Цанков\", бул. \"Яворов\", -Автобусна линия №75 се отклонява през ул. \"Гурко\", бул. \"В. Левски\" и бул. \"Янко Сакъзов\" и по маршрута си. -Автобусна линия № 213 посока централна гара се отклонява през бул. \"Ситняково\", в обратна посока маршрутът не се променя. -Автобусна линия №9 ще движи през ул. \"Гурко\", бул. \"В. Левски\", бул. \"Янко Сакъзов\" и по маршрута си.", "date": "2018.10.24", "title": "Откриха бомба при изкоп на метрото, евакуират Военна академия в София"}
{"url": "https://www.faktor.bg/bg/articles/dni-predi-heluin-tramp-vleze-v-rolyata-na-elektoralen-torbalan", "text": "Закон на тълпата. Социалистите ни превземат. Терористи настъпват към американската граница. Това са само част от предизборните послания на Доналд Тръмп. Така сякаш американският президент влезе в ролята на електорален Торбалан, излагайки пред гласоподавателите на предстоящите междинни избори заключителните си аргументи, които все повече напомнят приказка на ужасите от Хелоуин. Кандидатът, който спечели Белия дом отчасти предлагайки отговор на много тревоги на американците, отправя злокобни предупреждения за това как ще изглежда животът, ако демократите спечелят контрола в Конгреса. Като използва изпъстрен с расизъм език и понякога спорна информация, Тръмп твърди, че демократите ще хвърлят страната в социализъм, ще застрашат системата за социална сигурност, ще повишат данъците и ще приемат радушно милиони хора, които незаконно се стичат в САЩ. \"Залогът в тези избори е дали ще продължим изключителното благоденствие, което вече постигнахме, или ще позволим на радикалната шайка на демократите да вземе огромен топуз и да разбие нашата страна и нашата икономика\", каза Тръмп в понеделник вечерта на митинг в Хюстън. Той предупреждава срещу \"закона на тълпата\" на демократите и предрича катастрофа на фондовата борса, ако демократите си възвърнат контрола на Капитолия. Предсказанията на Тръмп за ден на страшния съд се появяват в момент, когато републиканците се опитват да се противопоставят на растящ от месеци ентусиазъм на демократите. Голямата стара партия GOP (Републиканската) усети прилив на енергия след политизираното утвърждаване на съдията във Върховния съд Брет Кавано. Сега партийните лидери вярват, че могат да увеличат мнозинството си в Сената, макар че е възможно демократите да установят контрол в Камарата на представителите. На брифинг за изборите след Деня на труда републиканецът анализатор на социологически проучвания Нийл Нюхаус предупреди Белия дом за голяма пропаст в ентусиазма между демократи и републиканци. Той предложи Републиканската партия да изтъква пред гласоподавателите потенциалните последици от контрол на демократите в Конгреса по теми като закриване на службата по имиграционни и митнически въпроси. Тръмп наблегна на това послание през последните седмици, казват помощници в Белия дом. Тактиката на сплашване крие риск да мотивира демократите или да отблъсне умерените в надпреварата в предградията, където ще бъде решено кой ще има мнозинство в Камарата на представителите. Но Белият дом смята фактора \"страх\" за печеливша стратегия. \"Искаме да говорим за националната сигурност, за укрепването на границата и за правосъдие. Това са темите и политическите акценти, които ще накарат хората да отидат да гласуват\", каза бившият помощник в кампанията на Тръмп Сам Нънбърг. \"Това е твърд избор. Трябва да осигурим твърд избор\". В неотдавнашно интервю за АП Тръмп изрази увереност в победата в предстоящия вот, като заяви: \"Струва ми се много близко до това през '16 година\", визирайки победата си на президентските избори. На митинги и в Туитър през последните дни той се съсредоточи върху мигрантите от Централна Америка, които се движат към южната граница на САЩ. Керванът е \"подарък\" за републиканците, смята Тръмп. Той казал на свои доверени хора, че това е най-доброто заключително доказателство по пътя към междинните избори, според републиканец, близък до Белия дом. Той се изказа при условие, че запази анонимност, защото не е упълномощен да обсъжда публично частни разговори. Тръмп вярва, че кадри от кервана, които не слизат от кабелните информационни мрежи, и особено от Фокс нюз, предпочитаната от най-верните му привърженици телевизия, нахъсват същите избиратели, които отидоха да гласуват за него преди две години. Той допълнително нажежи риториката си като обяви, без да представя доказателства, че демократите стоят зад кервана и заяви, че хора от Близкия изток, очевиден намек за терористи, също са в пътуващото множество от мигранти. Вицепрезидентът Майк Пенс във вторник се опита да подкрепи твърденията на Тръмп, като каза на събитие на в. \"Вашингтон пост\", че е \"немислимо да няма хора с близкоизточен произход в тълпа от над 7000 души, напредващи към границата\". По-късно Тръмп отрече да е използвал кервана, за да подхранва страховете на избирателите. \"Не, ни най-малко\", каза той. \"Аз съм много неполитичен човек и затова ме избраха за президент\". Белият дом на Тръмп подсилва мрачното виждане на президента за живот под управлението на демократите. Във вторник неговият Съвет от икономически експерти публикува доклад за разходите за социализъм, в който пишеше, че планът за \"медицинска помощ за всички\", предлаган от някои демократи, ще навреди на икономическия растеж. Докладът изтъква тежките беди на Венецуела, страдаща от хиперинфлация и недостиг на основни стоки - един от предпочитаните от президента примери, за да критикува демократите, въпреки че има ясни разлики между зависимата от петрола държава и икономиката на САЩ. Кевин Хасет, председател на икономическия съвет, каза, че неговият екип е решил да подготви доклада през лятото, защото \"социализмът е нещо, за което четем в новините\". На неотдавнашна предизборна обиколка Тръмп каза: \"Демократите подкрепят социалистическо управление на здравните грижи, което напълно може да заличи федералната здравна система\". Опитвайки се да изтъкне подхода си във външната политика \"Америка на първо място\", тази седмица Тръмп отиде още по-далеч, като осъди т.нар. глобалисти и прегърна политически натоварения термин \"националист\". \"Знаете ли какъв съм? Аз съм националист, нали така? Националист съм. Националист. Нищо лошо няма в това. Използвайте тази дума. Използвайте тази дума\", каза Тръмп. Не очаквайте паникьорската кампания да спре в изборния ден. Тръмп каза пред АП, че неговите теми ще са централни, в перспективата на собствената му битка за преизбиране, под лозунга \"Да запазим Америка велика\". \"Грешният човек, който ще влезе след мен и ще седне точно на това бюро, може да унищожи това много бързо\", каза Тръмп. (източник: БТА)", "date": "2018.10.24", "title": "Дни преди Хелуин Тръмп влезе в ролята на \"електорален Торбалан\""}
{"url": "https://www.faktor.bg/bg/articles/novini/balgariya/zatvoriha-varnenskoto-pristanishte-zaradi-silen-vyatar", "text": "Варненското пристанище е затворено за маневриране на кораби заради силен вятър. Това бе съобщено преди минути от ръководството за управление на корабния трафик. Припомняме, че за днес е обявен \"оранжев\" код за опасно време за Варна и региона заради силния и студен северозападен вятър.", "date": "2018.10.24", "title": "Затвориха варненското пристанище заради силен вятър"}
{"url": "https://www.faktor.bg/bg/articles/italianski-deputat-besnee-machka-s-obuvkite-si-zapiski-na-evrokomisar", "text": "Френският еврокомисар Пиер Московиси предупреди за опасност от фашизъм. Повод за острата му реакция бе скандалното поведение на италиански крайнодесен евродепутат, който вчера символично сложи обувката си върху записките му в края на пресконференция в Европейския парламент в Страсбург. Анджело Чока, избран с бюлетината на управляващата италианска \"Лига\" и член на еврофобската политическа група \"Европа на нациите и свободата\" в ЕП, протестира така срещу вчерашното решение на Комисията да върне проектобюджета на популисткото правителство в Рим заради драстично увеличения му дефицит. Московиси, който в Комисията отговаря за икономиката и финансите, мотивира безпрецедентното й решение с умишленото и демонстративно според него нарушаване на европейските правила за финансова стабилност от страна на италианския кабинет, който освен \"Лигата\" включва и лявопопулисткото движение \"5 звезди\". \"Случката с \"обувката произведена в Италия\"  е гротескна\", написа днес в Туитър Московиси. \"В началото се смеем, защото е нелепо, след това свикваме с прояви на тихо и символично насилие, а един ден се събуждаме с фашизма. Да бъдем бдителни! Демокрацията е крехко достояние.\"  Това не е първият път, когато Московиси - френски социалист, използва изключително рядък за Комисията остър език спрямо правителство на държава членка, при това - една от шестте основателки на това, което днес е ЕС. Неотдавна комисарят каза, че в Италия се забелязват \"малки мусолинчета\", сравнявайки днешните й лидери с някогашния фашистки \"дуче\" Бенито Мусолини. Италианският вътрешен министър и лидер на \"Лигата\" Матео Салвини се разграничи днес от провокативния жест на Чока, предаде Франс прес, цитирана от БТА. \"Европа не може да бъде променена с провокации\", заяви Салвини. \"Не искам да излизам от Европа и от еврозоната, или да удрям с обувки по масата, а да оставя италианците да работят.\"", "date": "2018.10.24", "title": "Италиански депутат беснее - мачка с обувката си записки на еврокомисар"}
{"url": "https://www.faktor.bg/bg/articles/tsvetanov-sled-sreshta-sas-stroitelite", "text": "Председателят на ПГ на ГЕРБ Цветан Цветанов призова всички в законодателната, изпълнителната и местната власт, както и от президентската институция, да се отнасят с уважение към българския строител. Това Цветанов заяви след среща в парламента с представители на Камарата на строителите в България. \"Строителството е част от развитието и просперитета на една държава\", подчерта той. По думите му в публичното пространство има оклеветяване на много от фирмите и то с постигане на определени политически цели. \"Не бихме желали да ни слагат в политически интереси. Ние сме строители и за жалост други няма. На това разчита нашата държава и това са хората, които в бъдеще ще останат и ще работят за вас\", каза председателят на УС на камарата Илиян Терзиев. На срещата от камарата са представили исканията си за законодателни промени, с които да се изолира сивият сектор. Строителите искат още въвеждане на правилник, в който цените да бъдат образувани със съответните съвременни цени на всички видове материали и труд. Настояват и за разделяне на Закона за устройството на територията на две части. Цветанов заяви, че ще се създаде работна група към парламентарната комисията по регионална политика, в която да се обсъждат исканите от строителите законодателни промени.", "date": "2018.10.24", "title": "Цветанов след среща с КСБ: Клеветят се много строителни фирми с чисто политически цели"}
{"url": "https://www.faktor.bg/bg/articles/novini/balgariya/anton-todorov-nyama-drug-prezident-v-sveta-koyto-da-naricha-stranata-si-blato", "text": "Политологът Антон Тодоров избухна във фейсбук отново с критичен коментар към президента Румен Радев. Повод за реакцията му е вчерашното изявление на държавния глава пред студентите в Пловдив. „Помогнете ми, защото от вчера прерових купища енциклопедии, справочници, други книги, сайтове, но НЕ ОТКРИХ президент на някоя друга страна да я нарече в прав текст БЛАТО! Румен Радев го направи вчера пред студенти в Пловдивския университет! КАЗА В ПРАВ ТЕКСТ, ЧЕ БЪЛГАРИЯ Е БЛАТО! Румен Радев е ЕДИНСТВЕНИЯТ президент, който обижда страната и нацията си по най-вулгарен и безпардонен начин. Многократно! Безсрамно! По най-отвратителен начин!” Тодоров припомня на Радев, че това блато и тази блатна нация му дават по 10 бона на месец, за да бъдат обиждани по най-отвратителния начин.  „Това блато и тази блатна нация даваха по 400 лв. на музата му преди няколко години, отгоре върху другите пари, които тя получаваше по договора си с ВВС, докато нейният възлюблен не реши, че тя трябва да има и друг договор и още пари. Чудя  се как е възможно досега нито един политик, медия, вечните критикари и протестъри или пък който и да е българин, да не са казали нито дума по този чутовен национален скандал!”, пита политологът.", "date": "2018.10.24", "title": "Антон Тодоров: Няма друг президент в света, който да нарича страната си блато!"}
{"url": "https://www.faktor.bg/bg/articles/varshava-shte-ima-proevropeyski-kmet", "text": "Проевропейската опозиционна партия \"Гражданска платформа\" (ГП) победи управляващата консервативна \"Право и справедливост\" (ПиС) на местните избори във Варшава, съобщи  АП. Агенцията отбеляза, че състоялите се в неделя в цяла Полша регионални избори са проверка за популярността на ПиС, чието управление предизвика улични протести и спорове с лидери на Европейския съюз. По данни на Държавната избирателна комисия кандидатът на ГП за кмет на Варшава Рафал Тшасковски е избран още на първия тур с близо 57 на сто от гласовете, побеждавайки съперника си от ПиС. ГП в коалиция с Полската селска партия запазва контрола върху регионалния парламент на Мазовецкото воеводство с център Варшава. В Краков продължава преброяването на бюлетините и се очаква резултатите да бъдат огласени тази вечер. На 4 ноември ще се състоят балотажите от кметските избори в Краков, Гданск и други големи полски градове, съобщи АП. Рафал Тшасковски е роден през 1972 г. във Варшава. Завършва Европейския колеж в Натолин край родния си град, специализира в Париж и Оксфорд, а през 2004 г. става доктор на Варшавския университет с дисертация на тема \"Динамика на реформите в системата за вземане на решения в Европейския съюз\". В края на 2013 г. става министър на администрацията и цифровизацията в кабинета на премиера Доналд Туск; година по-късно е назначен за заместник-министър на външните работи с ресор ЕС. От март м.г. Тшасковски е заместник-председател на Европейската народна партия. Той декларира, че знае пет чужди езика - английски, френски, испански, италиански и руски - и че притежава библиотека от около 12 хиляди тома. Женен е с две деца.", "date": "2018.10.24", "title": "Варшава ще има проевропейски кмет"}
{"url": "https://www.faktor.bg/bg/articles/wsj-merkel-s-klyuchova-otstapka-na-tramp-nadyava-se-da-nyama-satktsii-zaradi-severen-potok-2", "text": "Канцлерът на ФРГ Ангела Меркел предложи правителствена подкрепа за усилията, насочени към отварянето на Германия за доставките на втечнен природен газ от САЩ. По този начин Берлин вероятно се надява, че ще може да допринесе за разрешаването на търговския спор с Вашингтон и да принуди американската администрация да се откаже от желанието си да наложи санкции на компаниите, участващи в проекта за газопровода „Северен поток 2“. Това е ключова отстъпка за Тръмп, който се опитва да отслаби руското присъствие на най-големия енергиен пазар в Европа, коментират в редакцията на водещото американско издание The Wall Street Journal. Припомня се, че по-рано този месец германският канцлер обяви пред група депутати, че кабинетът й е взел решение да вземе участие във финансирането на строителството на терминал за втечнен природен газ в северната част на страната, стойността на който се оценява на 500 млн. евро. Така е даден решаващ импулс на проекта, който в продължение на няколко години нямаше място в страната, която получава голяма част от необходимия на потребителите природен газ от Русия, при това на по-ниски цени.  Тръмп лобира активно с цел да принуди Европа да купува втечнен природен газ от САЩ и действа в съответствие с програмата си за преразглеждане на условията за търговските отношения със Стария континент. Според представители на двете държави, Берлин се надява, че вносът на американски природен газ може да помогне за разрешаването на търговския спор и дори да застави Вашингтон да се откаже от желанието си да наложи санкции заради „Северен поток 2“.  Реализацията на проекта ще позволи на Русия да удвои възможностите си за експорт на природен газ за Германия.  Според източници, промяната в курса на Берлин Меркел е определила не като поражение, а като „стратегическо решение“, което може да донесе изгода в дългосрочна перспектива. Експерти са съгласни, че откриването за енергийния пазар няма да доведе веднага до печеленето на дивиденти за Германия, но в крайна сметка ще помогне на страната да диверсифицира източниците, от които получава енергия.  От редакцията припомнят, че в продължение на много години пановете на няколко компании за строителството на терминал за втечнен природен газ бяха в застой, защото за реализирането им е необходима поддръжката на правителството, за да бъдат проектите икономически оправдани.", "date": "2018.10.24", "title": "WSJ: Меркел с ключова отстъпка за Тръмп, надява се да няма санкции заради „Северен поток 2“"}
{"url": "https://www.faktor.bg/bg/articles/maykite-na-detsa-s-uvrezhdaniya-ne-spirat-protestite-iskat-ostavka", "text": "Протестите на майките на деца с увреждания ще продължат, докато вицепремиерът Валери Симеонов подаде оставка. Това заяви пред БНР Вера Иванова - една от протестиращите.  \"Надяваме се той да ни разбере правилно и да прояви някакъв морал и да си подаде сам оставката. Нашите цели не са за сваляне на каквото и да е правителство, наашата борба е за реформа. Продължаваме с протести. Нямаме искания към г-н Борисов\", заяви Иванова. В София демонстрацията е обявена отново за 17.30 ч. пред Министерския съвет.", "date": "2018.10.24", "title": "Майките на деца с увреждания не спират протестите, искат оставка"}
{"url": "https://www.faktor.bg/bg/articles/obshtestvo/ulitsata/mlad-mazh-e-s-opasnost-za-zhivota-sled-katastrofa-s-krava", "text": "28-годишен мъж от Дряново е с опасност за живота, след пътно произшествие. Това съобщиха от пресцентъра на Областна дирекция на МВР-Велико Търново. Катастрофата е станала снощи около 23.00 ч. на пътя Велико Търново – Габрово. По първоначална информация лек автомобил, управляван от 28-годишен мъж от Дряново, е блъснал намираща се на пътното платно крава. В резултат на инцидента е настъпила смъртта на животното, а водачът на автомобила е настанен за лечение във великотърновската болница с фрактура на челюстта, оток на мозъка, рани в областта на главата и с опасност за живота. Взета му е кръвна проба за химичен анализ. Причините за произшествието са в процес на изясняване. По случая е започнато досъдебно производство.", "date": "2018.10.24", "title": "Млад мъж е с опасност за живота след катастрофа с крава"}
{"url": "https://www.faktor.bg/bg/articles/s-kolko-shte-poskapnat-gorivata", "text": "Увеличение в цените на горивата с още до 10 стотинки за литър до края на годината и инфлация, по-висока от 4%, прогнозира икономистът Румен Гълъбинов в студиото на БНР. \"Ние нямаме достатъчно конкурентен вътрешен пазар на горива в България все още. Т.е,  когато имаме такива резки промени на международния пазар - тук, вътре в България, не можем да балансираме успешно със свободен внос на горива, например. По същия начин, когато пък и пада цената на петрола, много по-малко е намалението в цената крайната на горивата\", заяви той. Според актуалните данни на информационните платформи от тази сутрин средната цена на най-масовия бензин е 2.38 лева, дизелът на места достига до 2.26, а пропан бутанът - 1.15 лева.", "date": "2018.10.24", "title": "С колко ще поскъпнат горивата?"}
{"url": "https://www.faktor.bg/bg/articles/babh-otkri-sluchay-na-afrikanska-chuma-pri-diva-svinya-kray-kaynardzha", "text": "Българската агенция по безопасност на храните (БАБХ) констатира първи случай на Африканска чума при дива свиня край Кайнарджа, област Силистра. Мъртвото диво прасе е открито непосредствено до самата телена ограда, на границата с Румъния, в която се е оплело при опит за преминаване на територията на България, съобщиха от пресцентъра на БАБХ. Съоръжението е изпълнило предпазните си функции. Изпитването на взетите проби потвърди наличие на вируса на Африканска чума по свинете (АЧС). С цел контрол и ликвидиране на заболяването, БАБХ започна прилагане на всички мерки в съответствие с действащото законодателство. Извършено е унищожаване и загробване на намерената дива свиня. Извършена е дезинфекция на мястото на загробване. Ще се извършват постоянни клинични прегледи за АЧС при домашни свине и ще се вземат проби от всички умрели или показващи клинични признаци диви и домашни свине като изпълнение на Програмата за профилактика и надзор на болестта АЧС в България. Мерките при домашни свине са насочени към стриктни мерки за биосигурност с цел, прекъсването на възможността за прехвърляне на заразата между дивата и питомната популация свине в страната. Те са базирани на Стратегията на Европейския съюз (ЕС) за Африканска чума по свинете (SANTE 7113/2015) и са насочени най-вече към дивата популация. Стратегията за контрол на АЧС е основана на ранно откриване на болестта и прилагане на стриктни мерки за контрол и биологична сигурност в обектите. Към момента АЧС е констатирана в девет държави членки: Белгия, Чехия, Полша, Естония, Латвия, Румъния, Унгария, Латвия, Румъния. Днес от 13.00 ч. ще се проведе заседание на Областната епизоотична комисия в гр. Силистра, на която ще бъдат обсъдени мерките, както и действията на различните служби в областта. Мястото на откриване на мъртвата дива свиня е в близост до огнищата на АЧС в Румъния. Предстои допълнително разширяване на епизоотологичното проучване, както и посещение на място на експерти от Централното управление на БАБХ.", "date": "2018.10.24", "title": "Откриха умряло от африканска чума диво прасе, оплело се в оградата с Румъния"}
{"url": "https://www.faktor.bg/bg/articles/mazh-prebi-pensionerka-na-ulitsata", "text": "65-годишен варненец е арестуван, след като преби 78-годишна пенсионерка на ул. \"Цар Иван Страцимир\" във Варна. Причините за неприятния инцидент са лични. Двамата са се познавали, но не са били близки, обясниха разследващите. Екшънът се разиграл около 22 часа. Мъжът засякъл познатата си, която е от село Българево, случайно. След няколко разменени остри реплики, той размахал юмруци, пребил жената и избягал. Задържан е на другия ден след издирвателни мероприятия на полицията. След жестокия побой възрастната жена е откарана в болница с фрактура на челюстта, травма на главата, контузия на мозъка и контузия на гръдния кош. По данни на полицията 65-годишният В. Т. е известен на органите на реда и вече е бил осъждан. По случая е образувано досъдебно производство, материалите са докладвани на прокурор от Районна прокуратура – Варна.", "date": "2018.10.24", "title": "Мъж преби пенсионерка на улицата"}
{"url": "https://www.faktor.bg/bg/articles/obshtestvo/ulitsata/hvanaha-piyan-zad-volana-na-uchilishten-avtobus-palen-s-detsa-v-kotel", "text": "Заловиха с алкохол шофьор на училищен автобус в Котел. При взетата му проба дрегерът е отчел 0,59 промила. Автобуса е превозвал всекидневно ученици от село Ябланово до средно училище \"Георги Раковски\" в Котел. Мъжът е спрян от полицейски патрул на паркинга пред училището веднага след пристигането на автобуса, пълен с деца. След като шофьорът дава положителна проба, му е съставен акт, отнета му е книжката и талонът на автобуса. След инцидента възниква затруднение, в което се усложнява извозването на близо 200 деца всеки ден от населеното им място до града. Директорът на училището заяви ,че ще бъде направено необходимото, за да не се получи забавяне. Той гарантира , че за в бъдеще ще се вземат драконовски превантивни мерки за да не се стига до подобна ситуация. Мехмед е дългогодишен служител на училището и досега няма нарушения.  ,,При всички положения той ще бъде дисциплинарно уволнен, просто не защото не е добър професионалист, той няма проблеми до този момент, но пък винаги има първи път, винаги защото е професионалист, той трябва да смята, че няма как да рискува живота на децата в такава ситуация, каза директорът на СУ \"Георги Раковски\" Стефан Дондев.", "date": "2018.10.24", "title": "Хванаха пиян зад волана на училищен автобус пълен с деца в Котел"}
{"url": "https://www.faktor.bg/bg/articles/bivsh-shef-na-mitnitsite-gyueshevo-i-oltomantsi-vleze-v-zatvora", "text": "Бившият началник на митниците при граничния пункт „Гюешево“, а след това - и при „Олтоманци“, Георги Владимиров, по-известен в Кюстендил като Фози, получи окончателна присъда от 4 години лишаване от свобода, реши състав на Върховния касационен съд. Владимиров вече е в централния софийски затвор, казаха негови доскорошни колеги. На първа инстанция Владимиров бе признат за виновен в това, че от август 2011 г. до юни 2012 г.  е участвал в организирана престъпна група, ръководена от покойния Борислав Манджуков, застрелян по-късно. Тя била създадена с цел държане на акцизни стоки без бандерол (контрабандни цигари).  Спецмагистратите тогава приеха тезата и доказателствата на прокуратурата, че Владимиров е улеснявал нееднократно групата, като е осигурявал безпрепятствено вкарване на големи количества цигари без бандерол през ГКПП „Кулата“. Според експертизите общото количество контрабандни цигари възлиза на близо 1 млн. кутии от различни марки на обща стойност близо 7 млн. лв. Освен 7-годишната ефективна присъда, тогава съдът наложи на Владимиров лишаване от правото да заема пост на държавен служител в продължение на 4 години, след като излезе от затвора. Владимиров е оправдан по обвинението за участие в организирана престъпна група, но е признат за виновен за участие в контрабанда на цигари без бандерол през ГКПП „Кулата“, пише в решението на ВКС. Самият Владимиров коментираше, че е уволняван 4 пъти от системата на митниците и толкова пъти е връщан на работа. За последно - преди няколко месеца, когато пак стана шеф на митницата „Олтоманци“.", "date": "2018.10.24", "title": "Четири пъти уволняван шеф на митниците „Гюешево“ и „Олтоманци“ вече е в затвора"}
{"url": "https://www.faktor.bg/bg/articles/nyama-da-se-nalozhi-miting-v-podkrepa-na-valeri-simeonov", "text": "От организациите, които подкрепят вицепремиера Валери Симеонов смятат, че след днешното му извинение към майките няма да се наложи провеждане на митинг в негова подкрепа. Това прогнозира Венцислав Петков, председател на Национално обединение на младите фермери. \"Няма да се налагат такива неща след като всички техни искания ще бъдат удовлетворени, така че нещата ще се нормализират и ще се оправи всичко\", обясни Петков.", "date": "2018.10.24", "title": "Национално обединение на младите фермери: Няма да се наложи митинг в подкрепа на Валери Симеонов"}
{"url": "https://www.faktor.bg/bg/articles/novini/svyat/ekvador-otkazva-da-sadeystva-na-asandzh-v-pregovorite-s-velikobritaniya", "text": "Еквадор няма намерение да се намесва в преговорите за съдбата на основателя на \"Уикилийкс\" Джулиан Асандж. Това обяви в интервю за Ройтерс външният министър на Еквадор Жозе Валенсия.  Той отбеляза, че единствената задача на Еквадор е да осигури безопасното пребиваване на Асандж докато е  на територията на еквадорското посолство в Лондон, където живее от 2012 г. насам.  Валенсия заяви още, че Еквадор не е отговорен за по-нататъшните стъпки на основателя на \"Уикилийкс\", като добави, че дипломатите не са \"адвокати на Асандж\" и той лично трябва да изглади всички различия с Обединеното кралство.  Министърът на външните работи подчерта също, че е \"наскърбен и разочарован\" от решението на Асандж да подаде съдебен иск срещу условия на живот, които включват заплащане на медицински сметки и телефонни разговори, както и поддържането на хигиената на неговата котка.  Позицията на Министерството на външните работи на Еквадор е, че страната се отказва да съдейства за установяване на диалог с британските власти за бъдещето на Асандж, пише Ройтерс.  Агенцията припомня, че от 2012 г. Асандж живее в посолството в Еквадор в Лондон. Шведски прокурори  поискаха екстрадирането му  заради  съмнение, че създателят на \"Уикилийкс\" е изнасилил две жени през 2010 г. Асандж отрича вината си и се опасява, че след като бъде предаден на шведските власти, Стокхолм ще го екстрадира в Съединените щати, където може да бъде подведен под отговорност за публикуването на тайни дипломатически и военни документи в \"Уикилийкс\".  На 17 октомври стана известно, че персоналът на еквадорското посолство в Лондон е изготвил списък с правила, които Асандж трябва да съблюдава. На 20 октомври основателят на \"Уикилийкс\" обвини еквадорското правителство, че нарушава неговите права и свободи.", "date": "2018.10.24", "title": "Еквадор отказва да съдейства на Асандж в преговорите с Великобритания"}
{"url": "https://www.faktor.bg/bg/articles/mvr-shte-ohranyava-denonoshtno-pametnika-na-savetskata-armiya", "text": "МВР ще охранява денонощно Паметника на Съветската армия в столицата. Това заяви с писмен отговор вътрешният министър Младен Маринов на въпрос от депутатите от БСП Христо Проданов и Георги Свиленски по време на парламентарния контрол. Сред мерките, посочени от Маринов, са всекидневен автопатрул за района, а при възможност и необходимост и пеши патрул. Ще се извършва наблюдение и проверка на лица от рискови групи в близост до обекта, включително ако наблюдават и заснемат. Маринов казва още, че наличните камери са включени за денонощно наблюдение. Проверени са и охранителите от фирма \"Егида-София\" ЕАД, като нарушения не са констатирани. Паметникът периодично е обект на различни \"посегателства\" и прояви на протест срещу отказа да бъде демонтиран. На 9-ти септември тази година последно той бе залят с бяла блажна боя. Преди година бе оцветен в жълто. Няколко месеца по-рано върху него бе изписано \"БКП са терористи\". Социалистическият монумент беше изрисуван и с анимационни герои. Голяма част от столичани искат демонтирането на болшевишкия монумент, но засега той продължава да\"краси\" центъра на София и да напомня за \"червените ботуши\", които са мачкали България. Възмущението към новите мерки за сигурност идват и от факта, че постоянно се говори как в МВР има нужда от 6000 полицаи, за да защитят хората в селата от кражби и побои, а в същото време се служителите на реда са ангажирани да пазят денонощно паметник, който от 30 години вече не трябваше да стои срещу \"Орлов мост\" и Софийския университет.", "date": "2018.10.24", "title": "МВР обеща на социалистите да пази денонощно Паметника на Съветската армия"}
{"url": "https://www.faktor.bg/bg/articles/novini/svyat/italiya-globi-epal-i-samsung-s-15-mln-evro", "text": "Италианският орган за защита на конкуренцията наложи глоба на гигантите „Епъл“ и „Самсунг“ заради „планирано остаряване“ на смартфоните им, предава AFP. Санкциите са в размер на съответно десет и пет милиона евро. Решението е първо по рода си в света срещу двата производителят, след като от целия свят бяха чути обвинения, че насърчават обновяването на операционните системи за по-старите телефони, което ги амортизира. По този начин компаниите насърчават закупуването на нови телефони.", "date": "2018.10.24", "title": "Италия глоби „Епъл“ и „Самсунг“ с 15 млн. евро"}
{"url": "https://www.faktor.bg/bg/articles/shvetsiya-shte-arestuva-shpioni-na-gru-zapodozreni-v-shpionazh-za-svetovnata-antidopingova-agentsiya", "text": "Правоприлагащите органи в Швейцария разследват наказателно дело срещу членове на специалните части на разузнаването към Генералния щаб на руските въоръжени сили - 41-годишният Александър Моренца и 37-годишният Евгений Серебряков, заподозрени в шпионаж в полза на Световната агенция за борба с допинга (WADA), съобщава Neue Zürcher Zeitung.  Разследване от служители на правоохранителните органи в Швейцария е установило, че е била извършена кражба на базата данни на WADA през септември 2016 г. в хотел в Лозана. Според вестника наказателното дело е открито през март 2017 г. въз основа на информация на швейцарското разузнаване. В края на август федералната прокуратура на страната поиска от правителството разрешение да арестува и да съди заподозрените. Тогава швейцарското правителство позволи на прокуратурата да наложи ограничителни мерки срещу руските шпиони. Според Neue Zürcher Zeitung, поради политическия характер на делото, се изключва международна заповед за арест. Швейцарската прокуратура обаче може да издаде национална заповед за арест.  На 4 октомври Националният център за кибернетична сигурност в Обединеното кралство обяви, че групи от руски хакери на ГРУ, наречени Fancy Bear, Pawnstorm и Tsar Team,  са извършили редица големи кибернетични атаки  срещу САЩ и Великобритания и в самата Русия. Още същия ден Министерството на правосъдието на САЩ повдигна обвинения срещу седем служители от  Главната дирекция на Генералния щаб на Руската федерация в кибератаки и дезинформационни операции. Сред тях са Серебряков, Моренец, Иван Йръмаков, Артем Малишев, Дмитрий Бадин, Олег Сотников и Алексей Минин.  Властите в Нидерландия заявиха, че през април 2018 г. са изгонили четирима руснаци, които са планирали да извършат кибератака срещу Организацията за забрана на химическото оръжие. Според изявления на официални лица заподозрените са имали дипломатически паспорти. Холандският министър на отбраната Анк  Беювелд на пресконференция на 4 октомври посочи поименно експулсираните руснаци - Моренец, Серебряков, Минин и Сотников.  Също на 4 октомври канадското правителство обяви, че потвърждава информацията на своите съюзници за идентифицирането и излагането на редица зловреден кибероперации от руското военно разузнаване. \"През 2016 г. Световната антидопингова агенция, независима международна агенция със седалище в Канада, съобщи, че хакерската група Fancy Bear / APT28  публикува  на своята интернет страница конфиденциална информация за спортистите, която е получено напълно незаконно. А отговорно за инцидента е руското разузнаване, ГРУ\", се казва в информацията на канадското министерство на външните работи.", "date": "2018.10.24", "title": "Швейцария ще арестува шпиони на ГРУ, заподозрени в шпионаж за Световната антидопингова агенция"}
{"url": "https://www.faktor.bg/bg/articles/pravitelstvoto-dava-nad-2-mln-lv-za-tol-sistemata-i-e-vinetkite", "text": "Специализирано звено „Национално тол управление” беше създадено в структурата на пътната агенция с правителствено постановление днес. Новата структура ще се занимава с електронната система за събиране на пътни такси – за изминато разстояние при превозните средства над 3,5 тона (тол таксите – б.р.) и за време за тези под 3,5 тона (т.нар електронна винетка – б.р.). Агенция „Пътна инфраструктура” ще събира такси и ще осъществява контрол и надзор върху доставчиците на услуги за електронно събиране на тол такси. Министерският съвет одобри допълнителни разходи в размер до 2 076 109 лева по бюджета на Министерството на регионалното развитие и благоустройството като с тях ще се осигурят текущите и капиталови разходи, необходими за въвеждането на тол системата за превозни средства над 3,5 тона и електронна винетка за леките автомобили. Ще се обезпечат разходите по експлоатацията на 105 моторни превозни средства, оборудвани с мобилни камери за осъществяване на контрол по републиканската пътна мрежа и по предоставянето на услуги, свързани с приемането на платежни карти в тол системата. Предоставеният ресурс ще послужи и за режийни разходи и наеми за разполагане на 500 терминала за самообслужване, за оборудване на работни помещения в администрацията на „Национално тол управление“ и други дейности.", "date": "2018.10.24", "title": "Ново управление ще се занимава с променения модел на пътните такси"}
{"url": "https://www.faktor.bg/bg/articles/nikola-gruevski-vliza-v-zatvora-no-prizovava-vmro-dpmne-da-sabori-zloto-v-makedoniya", "text": "Бившият министър-председател на Македония Никола Груевски подчерта, че не знае какви за причините за изключването на членове от редиците на неговата партия ВМРО-ДПМНЕ. След отлагането на изслушването по делото „Титаник\" Груевски заяви пред сградата на съда, че се е въздържал от коментар, за да не допусне грешка, съобщава македонският „Фокус“, цитирана от едноименната българска агенция. „Не знам всички аргументи и доказателства, които са на разположение на ръководството на ВМРО-ДПМНЕ и базата, на която то основава своите решения. Аз ще се въздържа от коментар, защото мога да направя грешка в една или друга посока. Искам силно и обединено ВМРО-ДПМНЕ бързо да събори това зло, което е в Македония. Доказано е в миналото – когато ВМРО-ДПМНЕ е силно, тогава е силна и Македония. Убеден съм, че гражданите го искат\", категоричен бе бившият лидер на партията. Междувременно адвокатите на Груевски потвърдиха, че са получили изпълнителното решение от съда и сега чакат документа, в който се посочва датата, часът и затвора, в който трябва да се яви бившият македонски премиер.", "date": "2018.10.24", "title": "Никола Груевски влиза в затвора, но призовава ВМРО-ДПМНЕ да събори злото в Македония"}
{"url": "https://www.faktor.bg/bg/articles/zakopchaha-gratski-eksministar-i-saprugata-mu-pribrali-milioni-ot-podkupi", "text": "Бившият гръцки министър на отбраната Янос Папандониу и съпругата му бяха задържани снощи, след като дадоха показания пред следствието в рамките на разследване за незаконни суми, които е получил Папандониу по времето, когато е бил министър, съобщава агенция АНА-МПА, на която се позова БТА. Двамата съпрузи са обвинени в изпиране на незаконни доходи в размер на 2,8 милиона швейцарски франка, които се твърди, че Папандониу е получил през 2003 г. като министър на отбраната в правителството на ПАСОК. Бившият министър и съпругата му отрекоха обвинението, че Папандониу е получил подкуп, за да осигури подписването на договор за модернизацията на 6 фрегати на военноморските сили с френската компания \"Талес\" (THALES) и на договора за компенсаторните ползи, които следват от първия. Разследващите смятат, че споменатата сума е част от по-голяма сума от 4 милиона швейцарски франка, за които се смята, че вероятно са дадени за лансирането на определени договори на министерството на отбраната. Разследващите смятат, че сумата на подкупа е в пряка връзка с общата стойност на договора за модернизацията на фрегатите, която е 400 милиона евро, за които следствието вече мисли, че са щета за публичните финанси. Следствието твърди, че е установило парични потоци от сметка на френската компания до сметка на вече покойния й представител Хараламбос Бекаторос. От там сумите са преведени в Кипър, където са извършени частични тегления и са се оказали в сметки на приятел на семейство Папандониу.", "date": "2018.10.24", "title": "Подкупи за милиони пратиха ексминистър и съпругата му в ареста"}
{"url": "https://www.faktor.bg/bg/articles/tsvetanov-se-sreshtna-s-bivshiya-voenen-ministar-na-albaniya", "text": "Цветан Цветанов се срещна в Народното събрание с бившия министър на отбраната на Албания и настоящ народен представител в албанския парламент Фатмир Медиу. Двамата обсъдиха политическата ситуация в Западните Балкани и възможностите за засилване на парламентарното сътрудничество в сектор „Сигурност“. \"Пред колегата от албанския парламент подчертах, че съвместната работа за справяне с общите предизвикателства пред сигурността в региона и в Европа е ключова за успеха на нашите усилия, защото проблемите, пред които сме изправени, са с транснационален характер и заедно ще сме много по-ефективни в противодействието на организираната престъпност, радикализацията, тероризма, контрабандата и миграционния натиск\", написа Цветанов във Фейсбук страницата си. \"С Фатмир Медиу се обединихме около становището, че изключително важен резултат от Българското председателство на Съвета на ЕС е поставянето на европейската перспектива за страните от Западните Балкани на водещо място сред акцентите в дневния ред на ЕС. Според Медиу европейският и евро-атлантическият път за развитие на региона са без алтернатива, а ролята и подкрепата на България са ключови. В срещата участва и народният представител от ГЕРБ-Русе и зам.-председател на Комисията по вътрешна сигурност и обществен ред Пламен Нунев\", съобщи още Цветанов.", "date": "2018.10.24", "title": "Цветанов обсъди ситуацията в Западните Балкани с бившия военен министър на Албания"}
{"url": "https://www.faktor.bg/bg/articles/tsirk-grisha-ganchev-otgovori-na-domuschiev-na-latinski", "text": "Чрез сайта на ЦСКА собственикът Гриша Ганчев отговори на Кирил Домусчиев и Ангел Петричев чрез философски сентенции на латински език. Ето я декларацията, публикувана без редакторска намеса: \"С кански мъки, след толкова години \"То\" си призна. Не е \"Тя\", не е и \"Той\". Та \"То\" се освети и дикторът му Петриньо го потвърди. И да, наистина - вълкът нравите си не мени, но наглите измамници, когато им оставиш почва, стават още по-нагли! ДДС-ставката е основният и най-голям приход на фиска и съм съгласен, че трябва яко разследване. Дано никога каптагонът и амфетите не ги облагат с каквото и да е било! Но да се върнем на основните въпроси от думите на \"То\". От тях разбрах, че нещата в измъчения български футбол са \"цветя и рози\". Също така разбрах, че измамният конгломерат, който сътвори \"То\", ще се разширява все повече и повече. С нови подизпълнители, феърплей комисии и разни темподобни придворни пажове и лакеи. Което значи, че конгломератът уби комара с меча си. Жалко за властимащите! Жалко за клетия и изстрадал любител на този толкова красив спорт. Ad futuram /perpetuam/ rei memoriam на българския футбол! Да пребъде Истанбулската конвенция! Alea iacta est!\"", "date": "2018.10.24", "title": "Цирк! Гриша Ганчев отговоря на Домусчиев на латински"}
{"url": "https://www.faktor.bg/bg/articles/germaniya-kam-turistite-si-v-turtsiya-vnimavayte-sas-sotsialnite-mrezhi-za-da-ne-se-okazhete-v-zatvor-za-mnogo-godini", "text": "Германия предупреди гражданите си да внимават с активността си в социалните мрежи, когато посещават Турция. Външното министерство в Берлин промени препоръките си при пътувания в Турция като призова към още по-голямо внимание. Дори и споделянето на критична към Ердоган и турската политика статия във фейсбук и туитър могат да имат сериозни съдебни последствия, предупреждава външното министерство. В отделни случаи е достатъчно дори и просто да харесате чуждо мнение и това да ви постави в списък с евентуални врагове на Турция. В предупреждението се казва още, че германците трябва да допускат, че дори частни коментари могат да бъдат предмет на анонимно докладване и да предизвикат наказателно преследване в Турция. Дори и подозрението в симпатии на терористична организация или обидата на турския президент могат да доведат до много години затвор. Над 20 германски граждани, включително няколко, които едновременно имат и турско гражданство, бяха арестувани в Турция през последните години по твърдения, че подкрепят терористични групи.", "date": "2018.10.24", "title": "Германия към туристите си в Турция: Внимавайте със социалните мрежи, за да не попаднете в затвор за много години"}
{"url": "https://www.faktor.bg/bg/articles/novini/svyat/papa-frantsisk-populizmat-vodi-do-hitler-nuzhna-e-poveche-tolerantnost", "text": "Папа Франциск призова за повече толерантност и заклейми надигането на популизма по време на реч във Ватикана, съобщават световни агенции. Според духовния водач на римокатолическия свят трябва да се положат повече усилия за обучение на по-младите хора за историята на Първата световна война и Втората световна война, \"така че да не направят същата грешка и да са наясно как популизмът се разпространява\". \"Важно е младите хора да знаят как се е зародил популизмът. Мисля за Хитлер през миналия век, който обеща да развие Германия. Знаем как започна популизмът: чрез всяване на омраза. Не можете да живеете с всяване на омраза\", предупреди Франциск, цитиран от италианската агенция АНСА. Коментарът на Франциск за популизма е направен, след като възрастна жена заяви на събитието пред папата, че учи мигранти на италиански език и е обезпокоена от растящите негативни настроения срещу бежанците, информира ДПА. Франциск добави, че Библията учи хората, че трябва да се приемат бежанците, но подчерта, че националните правителства имат право да ограничават имиграцията. \"Заради това е важно всички в Европа да постигнат споразумение по този проблем\", отбеляза папата и поясни, че държави като Италия, Испания и Гърция не трябва да поемат по-голямата тежест в ЕС. През миналата година Франциск направи паралели между популистките движения в днешна Европа и политическия климат през 30-те г. на XX век, който доведе до появата на Хитлер в Германия.", "date": "2018.10.24", "title": "Папа Франциск: Популизмът води до Хитлер, нужна е повече толерантност"}
{"url": "https://www.faktor.bg/bg/articles/novini/svyat/generalniyat-sekretar-nato-podkrepisasht-za-otteglyaneto-ot-dogovora-s-rusiya-za-raketite-sas-sreden-i-malak-obseg", "text": "Генералният секретар НАТО Йенс Столтенберг подкрепи решението на САЩ да се оттегли от договора с Русия за ликвидиране на ракетите със среден и малък радиус на действие и заяви, че вината за това е на Москва. По думите му, Вашингтон изцяло спазва договора, но това не може да бъде ефективно, ако Русия продължава да го нарушава.  Столтенберг, цитиран от радио \"Свобода\", добавил, че независимо от действията на Москва, НАТО не се готви да увеличи арсенала с ядрено оръжие в Европа. Припомняме, че за намерението на САЩ да се оттеглят от Договора за ликвидация н ракетите със среден и малък радиус на действие съобщи президентът Доналд Тръмп. Неговият съветник по национална сигурност Джон болтън в момента е в Москва, където провежда преговори по тази тема. Според Болтън, опасно е не оттеглянето на САК от договора, а руските ракети в Европа.", "date": "2018.10.24", "title": "Генералният секретар на НАТО подкрепи САЩ за оттеглянето от договора с Русия за ракетите със среден и малък обсег"}
{"url": "https://www.faktor.bg/bg/articles/yavor-notev-shte-tarsim-reshenie-da-se-izbyagvat-v-badeshte-skandalni-izkazvaniya-nezavisimo-ot-temata", "text": "Оценката на партия \"Атака\" за думите на вицепремиера Валери Симеонов към протестиращите майки остава непроменена. Това заяви пред журналисти в парламента депутатът от Обединените патриоти Явор Нотев (\"Атака\"). Нотев изрази личното си мнение, че малката коалиция не е залог или препъни камък пред управлението на страната. Рано е още да се говори за проблем пред управлението, посочи той. \"Научавам, че Валери Симеонов е заявил своето извинение публично. Това е ново обстоятелство, което ще бъде обсъдено във връзка с отношенията в коалицията и решенията за по-нататъшните действия\", посочи депутатът. Според Нотев въпросите за оставката на Валери Симеонов като вицепремиер и за оставката на Волен Сидеров като председател на ПГ на Обединените патриоти не са равнопоставени. Въпросът с оставката на Симеонов засегна цялото общество, и то по един недопустим и непростим начин, смята той. Според него това е оценката и на премиера Бойко Борисов, и на лидера на \"Атака\" Волен Сидеров, и тази оценка няма да се промени независимо от извинението на Симеонов от днес. По-скоро ще се търси решение за избягване в бъдеще на подобни скандални изказвания независимо от темата, коментира Нотев.", "date": "2018.10.24", "title": "Явор Нотев: Извинението на Валери Симеонов е ново обстоятелство"}
{"url": "https://www.faktor.bg/bg/articles/turtsiya-poiska-ot-sasht-da-ya-izvadyat-ot-sanktsiite-sreshtu-iran-v-energetikata", "text": "Министърът на външните работи на Турция Мевлют Чавушоглу заяви, че Анкара е поискала от Вашингтон да я извадят от действието на санкциите срещу Иран в енергийната сфера, съобщава ТАСС, като се позовава на Анадолската агенция. \"САЩ взимат тези решения с определена цел, но те влияят на всички. Вие можете сами да предприемате мерки, но защо искате да накажете така и други страни? Това все пак не е решение на Съвета за сигурност на ООН. Ние сме предали на САЩ нашето искане да бъдем извадени от действието на тези санкции\", е заявил Чавушоглу. Той е добавил, че \"ако други страни не се съгласят да се подчиняват на едностранните решения (на Америка), в крайна сметка ще пострада авторитетът на САЩ\". \"Затова по начало трябва да има консултации със страните от региона, с държавите, които търгуват с Иран\", е казал турският министър. Той е дал за пример \"едностранното излизане на Вашингтон от ядрената сделка\" с Техеран и е отбелязал, че щом \"Европа не е излязла от нея, значи тези договорености са й важни\". Президентът на САЩ Доналд Тръмп обяви на 8 май излизането на Вашингтон от Съвместния всеобхватен план за действие - сделка, която беше сключена през 2015 г. и ограничава ядрените програми на Техеран в замяна на отмяна на санкциите на Съвета за сигурност на ООН и едностранните ограничителни мерки, наложени от САЩ и ЕС. Тръмп обеща не само да върне предишните санкции, но и да въведе нови, а във връзка с това Държавният департамент на САЩ съобщи за намеренията на Вашингтон да доведе до нула доходите на Иран от износа на нефт с помощта на санкциите в енергетиката, които се очаква да бъдат възстановени на 4 ноември. Решението за въвеждане на нефтени санкции обаче започна да оказва влияние на ситуацията много преди 4 ноември. Купуването на ирански нефт прекратиха повечето европейски страни, а също така и Южна Корея. Сред големите потребители ирански нефт продължават да внасят Турция, Индия и Китай.", "date": "2018.10.24", "title": "Анкара поиска да я извадят от санкциите на САЩ срещу Иран в енергийната сфера"}
{"url": "https://www.faktor.bg/bg/articles/sasht-nareche-nerazumni-i-lazhlivi-obvineniyata-na-moskva-za-amerikanska-namesa-v-makedoniya", "text": "Държавният департамент на САЩ определи като необосновани и като опит за дезинформация и пропаганда обвиненията на Русия, че Вашингтон се е намесил в неотдавнашното гласуване в парламента на Република Македония за стартиране на процедурата за конституционни промени, предава скопската телевизия „Канал 5“. „Всяко твърдение, че представителите на посолството на САЩ са участвали в процеса на гласуване в парламента, са неразумни и лъжливи. САЩ приветстват решението на македонския парламент да започне конституционните промени, необходими за изпълнението на Договора с Гърция. САЩ смятат, че Преспанското споразумение е историческа възможност за насърчаване на стабилност, сигурност и просперитет в целия регион“, заяви говорителят на Държавния департамент на брифинг във Вашингтон в отговор на въпрос на гръцки журналист. Държавният департамент препоръча на онези, които искат да разследват как македонските депутати са взели своето решение, да го направят чрез консултации със самите народни представители вместо с помощта на руската дезинформация и пропаганда. И македонското външно министерство категорично отхвърли като напълно неоснователни и неверни твърденияте и квалификациите, посочени в коментара на руското МВнР във връзка с приемане на предложението за внасяне на промени в Конституцията на югозападната ни съседка.", "date": "2018.10.24", "title": "САЩ: Москва лъже, не се месим в политиката на Македония"}
{"url": "https://www.faktor.bg/bg/articles/kopie-na-titanik-shte-obikalya-po-marshruta-koyto-korabat-nikoga-ne-zavarshi", "text": "Лайнер, който е точно копие на „Титаник“, ще бъде пуснат в експлоатация през 2022 г. и ще повтори историческия маршрут от Великобритания до САЩ, който известният му предшественик никога не завършиq съобщи Си Би Ес. Според него работата по проекта \"Титаник II\" е на компанията „Блу Стар Лайн“ (\"Blue Star Line\"), оглавявана от австралийския бизнесмен Клайв Палмър. Стартирането на проекта бе обявено през 2012 г., но поради финансови затруднения работата по него бе спряна през 2015 г. и бе възобновена едва през септември тази година, предаде ТАСС. Компанията възнамерява да пресъздаде оригиналния исторически интериор на „Титаник“, да го оборудва с модерни навигационни системи и да осигури всички мерки за безопасност. Цената на изграждането на лайнера се оценява на 500 млн. долара и се предполага, че ще може да побере 2 400 пътници и 900 членове на екипажа. Както обясни Палмър, новият „Титаник“ ще направи първия си двуседмичен рейс от Сингапур до Дубай, откъдето корабът ще отплава за Саутхемптън в Англия, пресичайки Атлантическия океан, след което ще пристигне в Ню Йорк. Според плановете на компанията корабът ще извършва седмични рейсове от Великобритания до САЩ през летните месеци. „Титаник“ поема на първия си и последен рейс от Саутхемптън до Ню Йорк на 10 април 1912 г. В нощта на 14-15 април той се сблъсква с айсберг във водите на Северния Атлантик и потъва след 2 часа и 40 минути. В резултат на корабокрушението са загинали около 1 500 души, а 712 пътници и членове на екипажа са успели да се спасят.", "date": "2018.10.24", "title": "Копие на Титаник ще обикаля по маршрута, който корабът никога не завърши"}
{"url": "https://www.faktor.bg/bg/articles/tsvetan-tsvetanov-balgariya-shte-vnasya-stroiteli-ot-vietnam-zaradi-falshivite-novini", "text": "Зам.-председателят на ГЕРБ Цветан Цветанов предупреди, че България ще остане без строители заради фалшивите новини. \"Вие сте гордост за цяла България, работете тук! Да не стигаме до нуждата на внос на строители от Виетнам като Германия, която има дефицит\". Това заяви лидерът на ПГ от ГЕРБ, след като се срещна в Народното събрание с Българската строителна камара, която представлява 250 000 български строители. \"Българските строители строят най-евтино, нека се отнасяме уважение към тях. Всички, и политиците, разчитаме на строителите. Най-лесно е да кажем, че някой е маскара\", продължи Цветанов. И призова: \"Не\" на фалшивите новини и на политическата страна по спорове.\" От БСП връчили вчера на съсловната организация своята \"Визия за България\". Като възпитани гости те я взели, но след като по-късно я отворили, установили, че вътре няма глава за строителството. \"Ние ще сме в постоянен диалог с вас. Българските строители много често полагат безвъзмезден труд. Само 5% жалби са подадени в енергийната ефективност, а сред тях нарушения - липса на документи, е имало само в 1% от случаите\", изтъкна Цветанов. Според него у нас имало много случаи на оклеветяване на фирми от бранша с чисто политически цели.И от докладите на ОЛАФ се виждало, че у нас се правят най-много проверки.", "date": "2018.10.24", "title": "Цветанов предупреди: България ще внася строители от Виетнам заради фалшивите новини"}
{"url": "https://www.faktor.bg/bg/articles/novini/svyat/falshiv-saytov-na-gru-se-poseshtava-ot-3-000-dushi-dnevno-otrovitelyat-na-skripal-rabotel-vav-firma-krastavitsa", "text": "Изданието \"Собеседник\" открило на неработещи сайтове със \"странни обяви\" телефонни номера на служители на ГРУ, сред които се оказали Анатолий Чепига, обвинен за отравянето на Сергей Скрипал и Иван Ермаков, обвинен в САЩ за кибератаки. Номерът на мобилния телефон, който принадлежи на Ермаков, съществува и в системата на руския КАТ, тъй като е посочен при купуването на автомобил от него. Същият номер е публикуван и на сайта \"Авито\" в обява за продажба на айфон. Номерът е публикуван и в сайтовете forleisure.ru и yougorod.com, чието съдържание е достъпно само като кеширани копия. На сайт forleisure.ru Ермаков е публикувал обява за продажба на фитнес-гривна, които не му става. На сайта yougorod.com неговият телефон е посочен в като телефон за контакт на компания с несъществуващ адрес в категория \"Водно стопанство и водни канали в Алагир\". Проверка установила, че цялата информация на yougorod.com е фалшива: посочени са данни на несъществуваща компания с несъществуващи адреси. Сред категориити са: \"Химическо чистене в Куруша\", \"Циркове в Каменка\", \"Гробища в Горки-10\" и загадочната \"Взривни работи в Москва\".  Някои от посочените телефони съвпадат с телефонните номера на хора, които работят в ГРУ. Телефонът на Анатолий Чепига е посочен като контакт на несъществуващата фирма \"Огурец (\"Краставица\")\" от град Катав-Ивановск. Любопитен е фактът, че фалшивия сайт дневно се посещава от 3 000 души.", "date": "2018.10.24", "title": "Отровителят на Скрипал - лице за контакт с фирма \"Краставица\" на фалшив сайт на ГРУ"}
{"url": "https://www.faktor.bg/bg/articles/novini/svyat/putin-promenya-strategiyata-za-darzhavnata-natsionalna-politika-vizhda-rusiya-zaobikolena-ot-vragove-i-zaplahi", "text": "Новата Стратегия по държавна национална политика на Русия, разработена в администрацията на президента Владимир Путин, въвежда понятия като \"ролята на руския народ\", \"цивилизационен културен код\", \"гражданско единство\" и определя заплахите за Русия. Като заплахи за Русия и руската нация са назовани: международния тероризъм, незаконната миграция, етническия и религиозен радикализъм, но и \"етническата диференциация на регионите\", \"оттичането на етническите руснаци от Северен Кавказ, Далечния Изток и Сибир\". Както съобщава \"Коммерсант\", в новата Стратегия се връща термина \"държавообразуващата роля на руския народ\". \"Руската държава е създадена като единение на народи, като системообразуващото ядро исторически винаги е бил руският народ. Съвременното руско общество е обединено от единен културен цивилизационен код, основан на съхранението и развитието на руската култура и език\", се казва в документа. \"Държавната национална политика е система от стратегически приоритети и мерки по осигуряване на междунационално съгласие и гражданско единение в РФ\", пише в Стратегията.", "date": "2018.10.24", "title": "Путин променя Стратегията за държавната национална политика, вижда Русия заобиколена от врагове и заплахи"}
{"url": "https://www.faktor.bg/bg/articles/deputatite-poryazaha-vetoto-na-radev", "text": "Парламентът отхвърли ветото на Румен Радев със 145 гласа \"за\" повторното приемане на закона за държавната собственост. Социалистите останаха сами в подкрепата си за ветото на Румен Радев, което събра 65 гласа от \"БСП за България\". Всички останали народни избраници - от мнозинството, както и от Воля и ДПС, не приеха ветото и одобриха повторното приема на промените в закона за държавната собственост, според който се позволява апорт на имущество на дружества от забранителния списък за приватизация. Според президента и социалистите иде реч за скрита приватизация, но останалите от пленарната зала не споделиха тяхното подозрение.", "date": "2018.10.24", "title": "Депутатите отрязаха поредното вето на Румен Радев"}
{"url": "https://www.faktor.bg/bg/articles/novini/svyat/rusiya-obvini-slabata-si-obrazovatelna-sistema-za-masovoto-ubisytvo-na-mladezhi-v-kerch", "text": "\"Причината за атентата в Политехническия колеж в Керч е заради недостатъците в образованието и работата с младите хора\". Това заяви секретарят на Съвета за сигурност на Русия Николай Патрушев, съобщава РИА Новости. \"Бих искал да обърна внимание на подобряването на качеството на превантивната работа с младите хора, за да се гарантира безопасността на образователните институции. Трагедията, която се случи миналата седмица, беше показателна от гледна точка на неефективната организация\", каза той на среща в района на Новосибирск. Патрушев припомни, че трагедията в Керч не е първият случай на нападение на учениците срещу свои връстници. Той допълни, че преди това през годините е имало подобни масови убийства в Москва, Перм, Улан-Уде, Ивантевка, Шадринск, Барабинск. \"Като се вземат предвид тези факти, е необходимо да се извърши задълбочен анализ на условията и обстоятелствата, водещи до извършването на такива престъпления, заради които умират деца\", заключи той. На 17-ти октомври Владислав Росляков постави няколко взрива в Политехническия колеж в Керч, след което започва да стреля по студенти и учители с ловна пушка, а накрая се самоуби. Атентатът взе 20 жертви. По-късно целта на Росляков стана известна: първо, той щял да убие директора на институцията Олга Гребеника, каза майка му.", "date": "2018.10.24", "title": "Русия обвини слабата си образователна система за масовото убисйтво на младежи в Керч"}
{"url": "https://www.faktor.bg/bg/articles/novini/balgariya/i-dps-poiska-ostavkata-na-valeri-simeonov", "text": "В специална декларация лидерът на ДПС Местафа Карадайъ поиска от името на партията оставката на вицепремиера Валери Симеонов заради обидните думи към майките на деца с увреждания. Карадайъ припомни и случая на границата по време на парламентарни избори, когато той опита да попречи на възрастна жена да влезе в България. От ДПС обвиниха Валери Симеонов в език на омразата и в това, че той руши демокрацията и управлението. \"Ако вицепремиерът Валери Симеоново остане в правителството, ние от ДПС ще предприемем последващи политически действия, за да спасим България\", заяви Карадайъ.", "date": "2018.10.24", "title": "И ДПС поиска оставката на Валери Симеонов, заплаши с \"последващи действия\""}
{"url": "https://www.faktor.bg/bg/articles/tsvetanov-1-31", "text": "\"Уважаеми колеги, с гласуването си всеки един от вас ще даде подкрепа или не на правителството. декларациите на БСП и ДПС показаха, че вие не сте алтернатива. Искам да попитам колко пари осигури БСП, като беше на власт? 179 ,млн. лева. Парите, които днес се дебатират, са със 150 млн. лева повече\". Това заяви в парламента по време на вота на недоверие Цветан Цветанов.  \"Стъпките, които е записало правителството, са минимална заплата от 560 лева за 2019 г. Поели сме ангажимент да управляваме 4 години. Всяко правителство има своите проблеми. Именно това показва, че при нас няма задкулисие. Бойко Борисов и Валери Симеонов се извиниха. Това, което се случва, само може да ни направи по-силни. Това, което даде като оценка Волен Сидеров, е оценка на не малко депутати. Вие не може да бъдете алтернатива. Икономическият растеж тази година ще е 4%, а догодина е заложен 3,7 на сто. Това, което прави БСП е да има системен подход за вот на недоверие. Нинова каза, че се стяга за избори, а ние се готвим да управляваме до 2021 г. Тогава отново ще имаме дебат, на който хората ще видят, че пак БСП няма да е алтернатива\", каза още председателят на ПГ на ГЕРБ.", "date": "2018.10.24", "title": "Цветанов: И през 2021 г. Нинова няма да е алтернатива на ГЕРБ, вотът на недоверие ни прави по-силни"}
{"url": "https://www.faktor.bg/bg/articles/novini/balgariya/parlamentat-othvarli-iskaneto-na-bsp-da-izslushva-valeri-simeonov", "text": "Парламентът отхвърли искането на БСП за изслушването на Валери Симеонов по повод обидата, която нанесе на майките на деца с увреждания. \"Независимо от контекста на изказването, подредбата на думите и това, какво г-н Симеонов е искал да вложи в своето изказване, цялото общество остана с впечатление, че Симеонов намерил за добре да квалифицира майчинството като инструмент за изнудване на държавата. Скандалът е нечуван и настояваме да пристигне в залата и да даде обяснение\", заяви от името на левицата Валери Жаблянов. Борис Ячев от НФСБ направи обратно предложение - искането за изслушването на Валери Симеонов да бъде отхвърлено, защото в петък щял да се гласува законът за хората с увреждания. И ДПС поиска отпадане на предложението за изслушването на Симеонов, но със съвсем друг аргумент - защото изслушването било процедура за политика, а не за морал. \"Правя обратно предложение с мотив - когато законодателната власт в парламента прави искане за изслушване на човек от изпълнителната власт, е когато има криза, но когато става въпрос за абсолютна липса на морал, когато става дума за цинизма на един човек, който взривява обществото, няма какво да бъде изслушван тук. ДПС е категорично против този човек да бъде изслушван. Това, което е искал да каже, за съжаление, е срам и позор за цялата страна. Ако приемете тази точка, ДПС няма да остане в залата и да унижаваме избирателя да слушаме един циник\", заяви Цонев.", "date": "2018.10.24", "title": "Парламентът отхвърли искането на БСП да изслушва Валери Симеонов"}
{"url": "https://www.faktor.bg/bg/articles/novini/balgariya/i-volya-protiv-simeonov-no-iska-ostavkata-i-na-karakachanov", "text": "Лидерът на партия \"Воля\" Веселин Марешки също поиска оставката на вицепремиера Валери Симеонов заради обидите към майките на деца с увреждания, но и оставката на вицепремиера и министър на отбраната Красимир Каракачанов. По думите му, Каракачанов бил единственият политик, който застанал на страната на Симеонов и срещу майките на децата с увреждания. \"Уважаеми колеги, за да изпълните програмата си и да запазите авторитета си, оттеглете ги тези двамата. Нали заявихте, че сте във властта за да изпълнявате програма за управление. Толкова ли няма други двама достойни от ВМРО или НФСБ или е ставало дума за постове\", обърна се той към депутатите от ОП. Марешки предварителтно отхвърли подозренията, че \"Воля\" иска да влезе във властта и очаква постове.", "date": "2018.10.24", "title": "И \"Воля\" против Симеонов, но иска оставката и на Каракачанов"}
{"url": "https://www.faktor.bg/bg/articles/georgi-markov", "text": "\"Отнасям се с респект към БСП, защото е втора политическа сила, за разлика от социалистите в Европа, които изпаднаха от първата тройка\". Това заяви в парламента депутатът Георги Марков от ГЕРБ след неуспешния вот на недоверие.  \"Не е нормално да правим предизборна кампания по Коледа. Не съм съгласен по същество, че ГЕРБ носи отговорност за проблемите в здравеопазването. БСП ни остави през 1990 г. без памук и без аспирин. През 1992 г. създаде \"Мултигруп\" по времето на Ренета Инджова. При Жан Виденов ни оставихте с 5-6 лева заплати, а при Сергей Станишев направихте мръсна дума \"коалиция\". Уволнихте светилото д-р Чирков, който лекува родителите на Станишев. По времето на Пламен Орешарски пък ни сложихте във фризера. При управлението на ГЕРБ държавата е стабилна\", допълни Марков.", "date": "2018.10.24", "title": "Георги Марков: За разлика от БСП, ГЕРБ не остави народа без памук, аспирин и със заплати от 5 лв.!"}
{"url": "https://www.faktor.bg/bg/articles/novini/balgariya/i-tretiyat-vot-na-nedoverie-ne-mina", "text": "Народните представители от отхвърлиха искания от ЛСП вот на недоверие на правителството заради политиката в здравеопазването със 133 гласа. За бяха само депутаттие от БСП и ДПС с 99 гласа. Това беше третият неусспежше опит за вот на недоверие към правителството на Бойко Борисов от страна на БСП", "date": "2018.10.24", "title": "И третият вот на недоверие не мина - провал за БСП"}
{"url": "https://www.faktor.bg/bg/articles/sasht-anulirat-vizite-na-saudittsite-zameseni-v-ubiystvoto-na-hashogi", "text": "САЩ са започнали процедура по анулиране на визите на саудитците, замесени в убийството на саудитския журналист Джамал Хашоги в консулството на Саудитска Арабия в Истанбул в началото на месеца. Това съобщи държавният секретар Майк Помпейо, цитиран от Франс прес. По думите му, това няма да е последното ответно действие от страна на Съединените щати. „Установихме някои от отговорните лица, включително тези в разузнавателните служби, в кралския двор, в министерството на външните работи и в други саудитски министерства, за които подозираме, че са замесени в смъртта на г-н Хашоги. Съединените щати категорично не толерират подобна жестокост, за да се заглуши г-н Хашоги. Продължаваме да поддържаме солидно партньорство със Саудитска Арабия, макар нито президентът, нито аз, да сме щастливи с тази ситуация.“ Президентът Тръмп каза, че саудитската операция, в която е убит журналистът Хашоги, е „един от най-лошите случаи на прикривани действия в историята“ и очаква пълен доклад по случая в близко време.", "date": "2018.10.24", "title": "САЩ анулират визите на саудитците, замесени в убийството на Хашоги"}
{"url": "https://www.faktor.bg/bg/articles/novini/svyat/gartsiya-kam-turtsiya-imame-pravo-da-razshirim-teritorialnite-si-vodi", "text": "Министерството на външните работи в Атина отговори на турските заплахи, че плановете на Гърция за разширяване на бреговата й зона в западна посока ще бъдат повод за обявяване на войн, заявявайки, че страната има право да упражни разширяване на териториалните си води когато и колкото пожелае. Говорителят на гръцкото външнополитическо ведомство Александър Гениматас заяви: „Гърция има правото да разшири териториалните си води когато и както прецени“, цитира думите му електронното издание на вестник Protothema. Трябва да се подчертае, че изявлението от представителя на Mинистерството на външните работи е направено публично след среща с премиера Алексис Ципрас, който пое функциите на външен министър, след като Никос Коцияс подаде оставка.  В изявлението се казва, че разширяването на морския шелф е суверенно право. Турция обаче оспорва правото на Гърция да разшири бреговата си зона на запад отвъд сегашните шест морски мили. „Разширяването на териториалните води представлява законно и неотменимо суверенно право на Гърция, в съответствие с международното право. Съответното решение за разширяване е само за Гърция, която има правото да разширява териториалните си води когато и както пожелае. Това право се прилага последователно и няма да бъде променяно, нито пък ще бъде обсъждано с трети страни. Важи за всички гръцки територии. Своеволни интерпретации на международното право, заплахи от страна на Турция, както и оспорване на законното право на нашата страна не допринасят за добрите взаимоотношения.", "date": "2018.10.24", "title": "Гърция към Турция: Имаме право да разширим териториалните си води"}
{"url": "https://www.faktor.bg/bg/articles/politolog-1", "text": "„Румен Радев казва, че страната ни е на последните места по свобода на словото. Какво прави обаче президентът за имиджа на България? Какво прави, за да промени тази статиските?“.  Това заяви пред BGonAir политоложката Цветанка Анреева. „Останалите европейски страни гонят руски дипломати, Румен Радев иска да падат санкциите срещу Москва! Той работи срещу имиджа на България като атлантически съюзник в НАТО. Румен Радев лобира за руски самолети, което показва накъде гледа“, каза още Андреева.  Тя коментира и снимката на консерваторите Волен Сидеров и Николай Бареков с премиера. „Ако Борисов приеме за партньори тези двамата, не му завиждам. Премиерът да се сети колко му беше трудно да управлява с Реформаторския блок и да се замисли, дали сега му е по-лесно с патриотите“, каза още политоложката.", "date": "2018.10.24", "title": "Политологът Цветанка Андреева: Радев работи срещу имиджа на България в полза на Русия"}
{"url": "https://www.faktor.bg/bg/articles/novini/balgariya/valeri-simeonov-ostava-v-pravitelstvoto-izvini-se-na-obidenite", "text": "\"На коалиционен съвет поднасям своите извинения на всички, които са се почувствали обидени от мое интервю пред СКАТ. Мисля, че не е нужно да се аргументирам за отношението си към децата с увреждания\".  Това заяви в Министерския съвет вицепремиерът след среща с премиера Бойко Борисов. По-рано днес лидерът на НФСБ заяви пред БНТ, че дори и да се извини, едва ли ще е искрено. Все още премиерът и Красимир Каракачанов не са коментирали резултатите от срещата със Симеонов. На нея демонстративно не присъства Волен Сидеров, който заяви, че нямало какво да си говори с коалицията и бил заявил всичко, което има да казва.", "date": "2018.10.24", "title": "Валери Симеонов остава в правителството, извини се на обидените"}
{"url": "https://www.faktor.bg/bg/articles/novini/balgariya/grad-i-5-sela-ostavat-blokirani-zaradi-avariral-most", "text": "Остава в сила бедственото положение, обявено вчера в община Червен бряг заради авариралия мост при село Горник. Съоръжението поддаде и сега по него може да се минава само пеша. Засегнати са град Койнаре и 5 села. До тях с кола може да се стигне само след над 100-километров обход. Вероятна причина за аварията са тировете, които от месеци минават по иначе изчисления за до 5-тонни возила мост. Тежкият трафик преди това минаваше през Чомаковци, но от пролетта там има ремонт. Обявиха частично бедствено положение в община Червен бряг В момента за пожарна или линейка е изключително трудно да стигне до засегнатите населени места, където има и болни на хемодиализа. Снимка: bTV Осигурени са бусове от двете страни на моста, като районът на съоръжението се е превърнал в импровизиран паркинг. До края на седмицата децата от Койнаре и петте села няма да ходят на училище.", "date": "2018.10.24", "title": "Град и 5 села остават блокирани заради аварирал мост"}
{"url": "https://www.faktor.bg/bg/articles/novini/svyat/tramp-ubiystvoto-na-hashogi-i-opitite-za-prikrivaneto-mu-se-okazaha-palen-proval", "text": "Саудитската операция, в която бе убит журналистът Джамал Хашоги, е \"едно от най-лошите прикривания на действия в историята на такива прикривания\", заяви президентът на САЩ Доналд Тръмп пред журналисти в Овалния кабинет, съобщи \"Асошиейтед прес\". Тръмп добави, че очаква пълен доклад по убийството на Хашоги в близко време. \"Те са имали много лоша първоначална концепция и тя е била изпълнена много слабо, а опитите за прикриването на убийството са най-лошото прикриване, правено някога. Това нещо изобщо не биваше да се случва\", каза Тръмп за убийството на Хашоги. По думите му опитите на саудитците да прикрият убийството са били \"пълен провал\". Саудитска Арабия първоначално заяви, че сътрудникът на в. \"Вашингтон пост\" Джамал Хашоги, който е писал критични коментари за принца престолонаследник Мохамед бин Салман, е умрял при сбиване в саудитското консулство в Истанбул на 2 октомври. Според турските власти обаче екип от 15 души е изтезавал, убил и разчленил журналиста, а това убийство е било подготвяно в продължение на дни преди извършването му.", "date": "2018.10.24", "title": "Тръмп: Убийството на Хашоги и опитите за прикриването му се оказаха пълен провал"}
{"url": "https://www.faktor.bg/bg/articles/novini/balgariya/premierat-boyko-borisov-svikva-izvanreden-koalitsionen-savet", "text": "Извънреден коалиционен съвет ще се проведе днес. Премиерът Бойко Борисов е свикал спешна среща преди старта на редовното заседание на кабинета. Очаква се да бъде обсъдена ситуацията около вицепремиера Валери Симеонов. Във вторник след малкия коалиционен съвет стана ясно, че той няма да подаде оставка, въпреки общественото недоволство.Вицепремиерът и лидер на ВМРО Красимир Каракачанов подкрепи версията на Симеонов, че е останал неразбран относно изказването му за протестиращите майки на деца с увреждания. Лидерът на \"Атака\" Волен Сидеров не присъства на срещата на малката коалиция.", "date": "2018.10.24", "title": "Премиерът Бойко Борисов свиква извънреден коалиционен съвет"}
{"url": "https://www.faktor.bg/bg/articles/novini/balgariya/veselin-mareshki-karakachanov-vodi-pregovori-za-nov-kabinet-s-bsp-i-dps", "text": "Веселин Марешки продължава с войната си срещу ВМРО. Новата му стратегия е да скара Красимир Каракачанов с останалите в коалицията с информация, че лидерът на \"воеводите\" водел преговори с БСП и ДПС за ново правителство. „Патриотите са се вкопчили във властта и гледат само далаверата. Ние подкрепихме кабинета, защото така реши народът. Сега Красимир Каракачанов и Валери Симеонов плашат хората, че ако падне кабинетът, ще дойдат социалистите на власт. В същото време. Каракачанов преговаря с БСП и с ДПС за следващо правителство. Къде е моралът му? Няма ли нормални хора в НФСБ или ВМРО, които да заместят настоящите лидери? Корнелия Нинова вече нарича Каракачанов Краси, БСП не реагира на безчинствата, свързани с ВМРО, за орден Стара планина на един бизнесмен, който ВМРО му даде. Един човек ни нарече „дебили“, но нямаше особена реакция сред обществото. Валери Симеонов и Каракачанов са политически трупове. Докато Борисов е в чужбина, те са премиери, разбирате ли за какво става въпрос?“. Това заяви пред БТВ лидерът на „Воля“ Веселин Марешки. „Не всички български граждани са гнусни кариеристи, които искат да се докопат до властта. Какво прави Каракачанов на среща с руски генерал, който се интересува само от имотите. В същото време много достойни министри поеха отговорността си и подадоха оставка. Каракачанов е плътно зад Валери Симеонов в битката му  с майките на деца с увреждания“, каза още Марешки. Той се вижда като коалиционен партньор, но след следващите избори. Според него, мандатът ще бъда изкаран до край, тъй като народът не припознава алтернатива. Варненският депутат обеща, че колегите му от \"Воля\" ще подкрепят правителството на днешния вот на недоверие. Марешки коментира, че БСП може да е готова за властта едва след две години.", "date": "2018.10.24", "title": "Марешки продължава войната с ВМРО: Каракачанов води преговори за нов кабинет с БСП и ДПС"}
{"url": "https://www.faktor.bg/bg/articles/novini/balgariya/v-simeonov-mozheh-da-se-izvinya-no-nyamashe-da-e-iskreno", "text": "\"Изказването ми беше продиктувано от това, че работата по Законът за хората с увреждания от самото начало беше под натиск на кого ли не - на майките, на Мая Манолова и се налагаше един вариант, който не е работещ. И през цялото това време те държаха децата си навън, независимо от атмосферните условия. Това беше причината за думите ми \"уж\". Нали не мислите, че съм толкова безчовечен, за да отрека фактите\", заяви пред БНТ вицепремиерът Валери Симеонов. \"Не мога да разбера защо след като законът в петък ще бъде приет те протеста им продължава. Икономическите искания са удовлетворени. Не мога да разбера исканията им политически ли стават, щом продължава протеста\", каза още Симеонов. \"Можех да се извиня, но нямаше да е искрено. Не съм казал нищо, което да не е вярно, но можех като политик да се извиня. Щеше да е лицемерно, обаче\", призна той. \"Оттеглихме доверие от Волен Сидеров като председател на групата защото групата не работи, той не идва\", каза Симеонов и обясни, че става дума за различни процедури и неговата оставка зависи от решението на малката коалиция. \"Ако Каракачанов беше поискал да си подам оставката щях да го направя\", каза Симеонов. Изненадващо той съобщи, че с лични средства е направил ескалатор за малко момче с увреждания, за да може да ходи на училище, платил е тазобедрените стави на двама души и е платил \"80 хиляди лева, за да бъдат спасени 6 български моряци от Гърция\". Симеонов не смята, че неговата оставка би \"счупила конструкцията на правителството и добави, че се надява на Коалиционния съвет при премиера проблемите да бъдат изгладени.", "date": "2018.10.24", "title": "В. Симеонов: Можех да се извиня, но нямаше да е искрено"}
{"url": "https://www.faktor.bg/bg/articles/novini/svyat/vetrove-sas-skorost-200-km-v-chas-udariha-meksiko", "text": "Мощен ураган достигна западните брегове на Мексико. Вятър със скорост близо 200 километра в час и проливен дъжд предизвикаха евакуация на крайбрежни райони и обявяването на извънредно положение на места. Ураганът „Уила” е от трета степен и е един от най-мощните, достигали  тихоокеанското крайбрежие на страната. Първоначалните сигнали, след като стихията достигна брега, са за наводнени улици и пътища, съборени дървета и електрически стълбове и отнесени покриви.", "date": "2018.10.24", "title": "Ветрове със скорост 200 км. в час удариха Мексико"}
{"url": "https://www.faktor.bg/bg/articles/novini/svyat/12-g-zatvor-za-germanetsa-otrovil-bebeshki-pyureta", "text": "12 години и половина затвор за мъж, отровил бебешка храна в Германия. 54-годишният беше осъден за опит за убийство и изнудване. Той призна, че е сложил отровата в бурканчета с бебешко пюре в няколко супермаркета. След това поискал 12 милиона евро от веригите, за да каже кои точно продукти са опасни. Мъжът се оправда с психическо разстройство, но психиатрите отхвърлиха твърденията му.", "date": "2018.10.24", "title": "12 г. затвор за германеца, отровил бебешки пюрета"}
{"url": "https://www.faktor.bg/bg/articles/novini/balgariya/prof-g-nachev-nyama-li-kontrol-kakvito-i-pari-da-vlyazat-v-zdraveopazvaneto-shte-iztekat", "text": "\"Медицината е на добро ниво у нас, но здравеопазването не е на особено добро ниво, статистиките в Европа го показват. Повечето пари в бюджета за здраве са добре, важно е да се разходват ефективно. Няма ли контрол на качеството, каквито и пари да влязат в здравеопазването, те ще изтекат\", коментира пред БНТ директорът на болница \"Света Екатерина\" проф. Генчо Начев.  Той отбеляза и някои положителни неща в проектобюджета като коментира, че има предложение вече да не се плаща най-ниската цена за лекарства. \"Въвежда се разходна ефективност, което значи съотношение между цена и ефект върху заболяването.Това ще се преценява от рандомизирани студия в света и Европа. Това не значи, че ще се плаща най-ниската цена за лекарства, а касата ще плаща за това лекарства, за което има доказателства, че има ефект на фона на цената си\", каза още проф. Начев. Той коментира и увеличените пари за лекарства при онкозаболяванията.  \"За пръв път най-голямото перо е за лекарства за онкологично лечение, ще се заплащат само тези лекарствени средства за онкология, които се дозират автоматично, за смесване на ръка няма да се заплаща, защото робот няма как да сбърка\", добави проф. Начев. \"Има намерение да се въведе индикатор за оценката за качеството на лечебната дейност в болниците и доболничната помощ, което е важно\", каза още директорът на болница \"Света Екатерина\".", "date": "2018.10.24", "title": "Проф. Г. Начев: Няма ли контрол, каквито и пари да влязат в здравеопазването, ще изтекат"}
{"url": "https://www.faktor.bg/bg/articles/volen-siderov-nosya-donosi-za-simeonov-kaza-che-mozhe-da-upravlyavame-bez-borisov", "text": "Волен Сидеров отиде до Министерския съвет и е на път да направи поредната политическа интрига. Лидерът на \"Атака\" влезе през парадния вход и заяви пред журналисти, че носи нови доноси срещу Валери Симеонов, които мисли да предаде на премиера.  Сидеров имал стенограми от разговори, в които Валери Симеонов казвал как правителството можело да изкара мандата си и без премиера. Днес в Министерския съвет има среща на коалиционните партньори, на която ще се коментира ситуацията около напрежението, което бе създадено след думите на Валери Симеонов по повод протестите на майките на деца с увреждания.", "date": "2018.10.24", "title": "Сидеров плете интриги: Нося на премиера доноси за Симеонов, каза, че може да управляваме и без Борисов"}
{"url": "https://www.faktor.bg/bg/articles/novini/svyat/shefkata-na-tsru-pristigna-v-turtsiya-zaradi-ubiystvoto-na-dzhamal-hashogi", "text": "Директорът на ЦРУ Джина Хeспъл се намира в Турция във връзка с разследването на смъртта на Джамал Хашоги, предава Reuters. Тя ще се опитва да получи достъп до запис евентуално направен по време на разпита му, мъченията и убийството му в Генералното консулство на Саудитска Арабия в Истанбул. Според него въпреки съобщенията в медиите за съществуването на подобен запис, нито американските власти, нито другите съюзници на Турция все още не са го виждали. Според агенцията, на САЩ и техните съюзници, които участват в разследването, все още не разполагат с никаква безспорни доказателства за участието на саудитския престолонаследник в инцидента. Според агенцията пътуване на Хеспъл в Саудитска Арабия след края на работата ѝ в Турция не е планирано. На 13 октомври CNN, като цитира турския вестник Daily Sabah съобщи, че преди да влезе в сградата на Генералното консулство журналистът е активирал записващата функция часовника си Apple. В резултат устройството е записало процеса на разпит, изтезания и убийство на Хашоги. По-рано американският президент Доналд Тръмп заяви, че нито той, нито държавният секретар Майкъл Помпео са чували или са видели подобни аудио- и видеозаписи.", "date": "2018.10.24", "title": "Шефката на ЦРУ пристигна в Турция заради убийството на Джамал Хашоги"}
{"url": "https://www.faktor.bg/bg/articles/novini/balgariya/oranzhev-kod-za-opasno-vreme-i-silen-vyatar-e-obyaven-v-polovin-balgariya", "text": "Оранжев код за опасно време и силен вятър е обявен в половин България, в останалата част кодът е жълт.   Захлаждането идва със силен вятър, който ще засегне основно Северна България. Оранжев код е в сила за областите: Видин, Монтана, Враца, Плевен, Ловеч, Габрово, Велико Търново, Русе, Търговище, Разград, Сливен, Пловдив, Пазарджик, Варна, Добрич, Силистра, Шумен. Там вятърът се очаква да достигне средна скорост между 20 и 25 м/сек.   В останалата част - София град, София област, Перник, Кюстендил, Благоевград, Смолян, Кърджали, Хасково, Стара Загора, Ямбол и Бургас кодът е жълт. По-късно през деня навсякъде с вятъра ще започне да нахлува и студен въздух. Облачността ще е променлива, след обяд по-често значителна. На места по преминаващия студен атмосферен фронт ще има превалявания от дъжд, в планините - от сняг. Значителни валежи не се очакват. Максималните температури ще бъдат между 17 и 22 градуса. През нощта срещу четвъртък от северозапад облачността бързо ще намалява, но с рязко застудяване в отделни райони на Предбалкана е възможно да прехвърчи сняг. Над планините ще има променлива, често значителна облачност. На места ще превали дъжд, над 2000 метра - сняг, но до вечерта с очакваното рязко застудяване сняг ще превали и в ниските планински части. Ще духа бурен, по върховете временно ураганен вятър от северозапад. Максималната температура на височина 1200 метра ще бъде около 12 градуса, на 2000 метра - около 3 градуса, но след пладне рязко ще застудява.", "date": "2018.10.24", "title": "Оранжев код за опасно време и силен вятър е обявен в половин България"}
{"url": "https://www.faktor.bg/bg/articles/novini/balgariya/zadarzhaha-balgarin-na-korab-v-ispaniya-s-1400-kg-kokain", "text": "Отделът за борба с наркотрафика на испанската полиция съобщи, че при съвместна операция с американската Служба за борба с наркотиците са заловени 1400 кг кокаин и са арестувани десет души, сред които един българин, предаде \"Синхуа\", цитирана от БТА. Операцията е извършена срещу кораб в Атлантическия океан на около 1800 км от Канарските острови. Седем от арестуваните са турски граждани, а останалите са грузинец, украинец и българин. Според испанската полиция корабът е пътувал към европейско, може би испанско пристанище с цел да разтовари кокаина, който след това да се разпредели из целия континент. Трафикът на кокаина е дело на турска организирана престъпна групировка. Тази операция на испанската полиция е третата срещу наркотрафиканти от южната ни съседка.", "date": "2018.10.24", "title": "Задържаха българин на кораб в Испания с 1400 кг кокаин"}
{"url": "https://www.faktor.bg/bg/articles/novini/balgariya/opozitsiyata-pravi-treti-opit-da-svali-kabineta-na-borisov", "text": "Парламентът ще гласува третия вот на недоверие срещу правителството. Той е заради здравната политика. БСП внесоха подписите си с искане за оставка на кабинета в началото на миналата седмица, а в петък депутатите дебатираха по вота. Тезата на левицата е, че много българи нямат достъп до лечение или средства за лечение, а тези които са здравноосигурени трябва да доплащат. БСП внесе мотивите си след широк кръг от консултации със съсловните организации в сектора. Управляващите коментираха, че проблеми в здравеопазването не липсват, но се обмисля рестарт на системата след широк обществен дебат. От ГЕРБ допълниха, че са направили и най-много в сектора като инвестиции. Засега няма изгледи вотът да успее.", "date": "2018.10.24", "title": "Опозицията прави трети опит да свали кабинета на Борисов"}
{"url": "https://www.faktor.bg/bg/articles/novini/balgariya/remont-zatvarya-am-hemus-za-chasove-dnes", "text": "Магистрала Хемус ще бъде напълно затворена за няколко часа днес. Причината е строителството на новия участък край Ябланица. Движението ще бъде ограничено от 12 до 15 ч. между 74 км и 79 км. От пътната агенция са създали временна организация на движението - за трите часа, в които магистралата ще бъде блокирана, трафикът ще се пренасочва по път Ботевград – Ябланица. Карайте внимателно!", "date": "2018.10.24", "title": "Ремонт затваря АМ „Хемус” за часове днес"}
