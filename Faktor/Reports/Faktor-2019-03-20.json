{"url": "https://www.faktor.bg/bg/articles/karakachanov-1-13", "text": "След броени дни се навършват 15 години от присъединяването на Република България в НАТО. През тези 15 години България се стреми не само да бъде добър член на НАТО, но и чрез модернизация и подготовка на своите въоръжени сили да бъде фактор, който при необходимост да може да изпълни своите задължения както по Конституция, така и като ангажименти към нашите съюзници. Това коментира пред журналисти вицепремиерът и министър на отбраната Красимир Каракачанов, който откри фотоизложбата \"15 години България в НАТО\" край НДК, предаде Канал 3.  Каракачанов открои събитията в арабски страни, войната в Сирия, турско-кюрдския конфликт, напрежението заради Крим, тероризма, нелегалната миграция. Предизвикателствата стават все повече, това наложи и увеличаването на разходите за отбрана, посочи Каракачанов.  Министърът отново напомни позицията си, че в последните почти три десетилетия на армията се е гледало \"като на нещо, без което може\", което е довело до голяма демотивация в личния състав и орязване на разходите, но в последните 3-4 години се забелязва закономерен обрат и държавата се опитва да възстанови боеспособността на армията и да решава проблемите.  Министърът посочи също модернизационните проекти, проектите за възстановяване на техниката, заплатите, и добави, че откакто е министър, може да каже, че правителството намира за необходимо да удовлетворява все повече изискванията на армията и се надява това да продължи и занапред.  Каракачанов коментира и политически въпроси, като договорката между ГЕРБ и СДС за съвместно явяване на евроизборите, като заяви, че те са \"послушни партии\" и уточни, че го казва в \"добрия смисъл\".  \"Г-н Дол им препоръча партиите от ЕНП да се обединят и те се обединяват\", коментира Каракачанов, според когото това е добре. \"Ако този ход доведе до възраждането на една класическа десница в България, това е добре\", каза лидерът на ВМРО, според когото страната има нужда от истинска десница.  За малката коалиция Каракачанов припомни позицията си, че коалицията \"Обединени патриоти\" трябва да се яви заедно на изборите. Ако не можем да се явим заедно, по-добре да се явим поотделно, смята вицепремиерът, който обяви, че време има и \"вратата е отворена\".  Министър Каракачанов благодари на авторката на изложбата Вяра Йовева - фотограф на МО, като похвали качествата й и отбеляза приноса за популяризиране на армията в обществото. Министерството на отбраната организира изложбата, за да отбележи годишнината от присъединяването на България към организацията на Северноатлантическия договор.  Експозицията е разположена пред Паметника на войнишкия лъв - част от Мемориала на Първи и Шести пехотен полк, в градината при НДК. Шейсет фотографии, представени в изложбата, са уловили миговете на щастие при завръщането на военнослужещите след успешно участие в мисия зад граница, стремежа към усъвършенстване на бойните умения, съвместните тренировки с военни формирования от въоръжените сили на страните членки на НАТО. Изложбата ще продължи до 1 април.", "date": "2019.03.20", "title": "Каракачанов: България се стреми да бъде добър и лоялен партньор на НАТО"}
{"url": "https://www.faktor.bg/bg/articles/enp-zamrazyava-chlenstvoto-na-partiyata-na-orban-napuskame", "text": "На днешната среща в Брюксел на Европейската народна партия официално бе предложено за замразяване на членството на партията на унгарския премиер Виктор Орбан ФИДЕС и лишаване на правото й на глас. Това съобщи евродепутатката Естер де Лане, зам.-председател на парламентарната група на ЕНП, предаде БНР.    На драматично заседание шефовете на ЕНП настояваха Орбан да се извини за кампанията си срещу Юнкер и Сорос. Унгарският премиер отказа.   Решение не се взема веднага, предстои наблюдение, което може да продължи седмици или месеци.  Баварският депутат, лидер на ЕНП в ЕП и кандидат за нов председател на ЕК Манфред Вебер пък съобщи, че ще бъде създаден т.нар. \"комитет на мъдреците\", който да следи поведението на ФИДЕС. Един от тримата му членове ще е бившият председател на Европейския съвет Херман ван Ромпой.    Управляващата партия в Унгария ФИДЕС незабавно ще напусне дясноцентристката Европейска народна партия (ЕНП), ако бъде взето решението за временното ѝ отстраняване. Това обяви началникът на канцеларията на унгарския премиер Виктор Орбан, цитиран от държавната информационна агенция MTI.  ФИДЕС не може да приеме никакво решение за замразяване на нейното членство в ЕНП, настоя Гергели Гюляс. \"Става въпрос за достойнството на ФИДЕС и страната\", подчерта Гюляс.  Орбан, който многократно се сблъска с Европейския съюз във връзка с неговите кампании против мигрантите и съдебните реформи, трябва да присъства на заседание на ЕНП по-късно днес, на което ще бъде решена съдбата на ФИДЕС.  Председателят на Европейската комисия Жан-Клод Юнкер коментира по-рано, че е посъветвал ЕНП да изрита ФИДЕС, обвинявайки унгарските политици в разпространяването на \"лъжи\", след като през февруари Будапеща започна кампания срещу политиките на ЕС - само три месеца преди изборите за Европейски парламент.  През миналата година Унгария прие закон, придобил известност като \"Спри Сорос\", който криминализира даването на неразрешена помощ на нелегални имигранти, като също така налага забрана на дейностите на правозащитни организации, които подкрепят имиграцията.   По-рано днес лидерката на германските християндемократи Анегрет Крамп-Каренбауер заяви, че замразяването на членството на ФИДЕС в ЕНП ще бъде добра възможност, докато не бъде възстановено доверието в премиера Виктор Орбан. В реакция Будапеща обяви, че по-скоро партията ще напусне ЕНП, която е най-голямото политическо семейство в ЕС.  „Докато ФИДЕС не възстанови напълно доверието, не може да има нормално пълноправно членство“, каза Крамп-Каренбауер, която е сочена за наследничка на Ангела Меркел на канцлерския пост.  Дотук се стигна след конфликт на Орбан с лидерите на ЕС, които унгарският премиер обвинява в проимигрантски политики. Будапеща предприе и кампания с билбордове в родината си срещу шефа на ЕК Жан-Клод Юнкер и милиардера финансист Джордж Сорос. Брюксел на свой ред вини Орбан в неспазване на принципите на върховенството на закона и нарушаване на фундаменталните ценности на общността.", "date": "2019.03.20", "title": "След драматично заседание ЕНП поиска замразяване на ФИДЕС, Орбан: Напускаме!"}
{"url": "https://www.faktor.bg/bg/articles/yordan-tsonev-dps-e-tarpelivo-ochakvame-ot-prezidenta-samo-edno", "text": "Преференциалното гласуване е технология, която може да бъде променяна, за разлика от гарантирането на правото на глас на всички български граждани, което е заложено в конституцията, и няма да бъде спазено на евроизборите, заяви депутатът от ДПС Йордан Цонев в студиото на \"Още от деня\" на БНТ. Цонев лансира и идеята политическите партии да се обединят около няколко общи приоритета. По повод изказването на началника на президентския кабинет Иво Христов за предложението на ДПС за покачване на прага на преференциите, Цонев коментира: \"Ние не чухме как се отнася въпросният началник на кабинета към отнетото конституционно право на 2-2,5 милиона български граждани да гласуват за евродепутати? Тези в Лондон и цяла Великобритания няма да гласуват, тъй като има уседналост. Ако не си живял в последните три месеца в страна от Европейския съюз, независимо че си български гражданин, ти нямаш право да гласуваш за евродепутати. Има решение на Венецианската комисия и две резолюции на Европейския парламент държавите членки да позволят на своите граждани да гласуват на евроизбори, независимо къде се намират. Защо президентството не взе отношение по тази тема?\" Според Цонев правото да гласуваш е конституционно право, а преференцията е регламентирана чрез закон и представлява технология на гласуването, която може да бъде променяна. Цонев потвърди, че гласоподавателите на ДПС са подкрепили Румен Радев на президентските избори през 2016 година, но сега те (членовете на ДПС) очакват от него да бъде обединител на нацията. \"ДПС е търпеливо, очакваме от президента само едно - да е обединител на нацията\", каза още депутатът от ДПС. \"Ние не искаме да се управлява страната по модела от 2009 г. - без нкакви реформи. От 2009 година се въртим без посока. Партията, която спечели, прави някакви аритметични мнозинства в парламента и на база на това управлява, без да може да изкара нито един пълен мандат. Няма поставени цели\", коментира политическата ситуация в страната Цонев. Според него реализирането на членството на България в НАТО и Европейския съюз се реализира поради консенсус между политическите партии да застанат зад него. От ДПС предлагат два приоритета, около които да се обединят всички: \"Ние предлагаме първия приоритет да е ускореното икономическо развитие, втори приоритет да бъде демографската криза и ако има трети, да е образование\", посочи Цонев.", "date": "2019.03.20", "title": "Йордан Цонев: ДПС е търпеливо, чакаме от президента да стане обединител"}
{"url": "https://www.faktor.bg/bg/articles/novini/balgariya/donchev-ninova-e-palna-s-protivorechiya-iska-po-malko-prava-na-bryuksel-a-govori-za-evropeyski-dohodi", "text": "Ние винаги сме печелили изборите сами. Но този ход да се явим заедно със СДС на европейските избори не е свързан с увеличаване на електоралната мощ на ГЕРБ преди вота. Това е протегната ръка към демократичните сили, което беше в отговор на призива на Дол. Обещано е поне едно място на СДС в избираемата гама в евролистата. Това заяви в студиото на БНТ вицепремиерът Томислав Дончев след днешното решение двете политически формации да се явят с единна листа на изборите за Европейски парламент. Ние не сме имали проблем да партнираме с всеки, с който имаме сходни принципи и убеждения, допълни той. И изрази надежда  изборите да бъдат честно състезание.  Що се отнася до напъните на Нинова да представи водачът на евролистата на БСП на Елена Йончева като печеливша кандидатура, а победител в евровота да бъде БСП, вицепремиерът бе лаконичен: Ами какво друго може да каже Нинова. На мен обаче ми е интересно друго - как в едно и също време може да казваш - нека да има по-малки права на Брюксел за сметка на националните държави, и в следващия момент да говориш за европейска заплата и европейска пенсия. Томислав Дончев подчерта, че никой не трябва да се притеснява, че пенсиите им ще бъдат ерозирани.  Той коментира и темата за Турски поток и възможността част от проекта да минава през българска територия.  Транзитът на газ носи приходи. Нашата идея е да бъдем отворени към всички възможности за транзит на газ. Трябва да започне изграждането и на интерконектора с Гърция. Това е възможност за диверсификация на газовите доставки. Този път се опитваме всичко да бъде издържано в нормите на българското и европейското законодателство, посочи вицепремиерът. По темата за АЕЦ Белене, Дончев обясни, че все още няма търг, но има конкурсна процедура за избор на стратегически инвеститор. Целта на упражнението е, ако някой е склонен да доинвестира в реализирането на проекта, да му бъде дадена възможност. След няколко месеца картината ще се изясни - има много мераклии да строят, но съвсем друго е да си реален инвеститор, който да реализира проекта като пазарен, подчерта Томислав Дончев.", "date": "2019.03.20", "title": "Дончев: Нинова е пълна с противоречия - иска по-малко права на Брюксел, а говори за европейски доходи"}
{"url": "https://www.faktor.bg/bg/articles/vezhdi-rashidov-tezi-koito-pravyat-vnusheniyata-za-evtini-apartamenti-parvo-da-byaha-popitali", "text": "Парите ми са честно спечелени, обявени публично, данъците ми са платени. Сделката е изрядна. Това написа в позиция до медиите депутатът от ГЕРБ Вежди Рашидов във връзка с медийна публикация за закупени от него апартаменти, изпратена от Комисията по културата и медиите в Народното събрание. \"Първо - сделките за два апартамента в София, които са обект на медийно внимание, са извършени от „Рашидов пропъртис” ООД, в което дружество имам дялово участие. Дружеството е регистрирано с основна дейност купуване и отдаване под наем на собствени недвижими имоти. Второ: През 2009 година, преди да станат министър на културата, по закон съм си декларирал имуществото и средствата пред Сметната палата и те и до днес са публично достъпни, заради което смятам, че не трябва да давам отчет за моите разходи в рамките на това, което съм декларирал и за което съм платил данъци. Трето: Смятам, че не е почтено да се обсъждат, без да има каквито и да е доказателства за нарушения, свободните пазарни договаряния. Четвърто: Смятам, че договарянето на 860 евро на квадрат никак не е малко за сделка във фаза чертеж и основи. Някои хора, които безотговорно хвърлят думи, е хубаво да се запознаят с технологията на строителния бизнес. Пето: Няма да скрия, че след грабежа на КТБ, където аз бях вложител (дефакто – ограбен), а не кредитополучател, смятам за мое лично право да влагам парите си където си поискам и както моето семейство пожелае, защото загубих доверие в някои институции. Свещено мое право е да инвестирам личните си средства на свободния пазар при свободно договаряне\", посочва той в позицията си. Вежди Рашидов заявява също, че ако медията, която публикува внушенията за евтини апартаменти, го беше попитала, щеше да получи адекватен отговор, но явно целта е той да бъде оклеветен.", "date": "2019.03.20", "title": "Вежди Рашидов: 860 евро на квадрат никак не е малко за сделка във фаза чертеж и основи"}
{"url": "https://www.faktor.bg/bg/articles/putin-naznachi-bivsh-kikboksyor-za-gubernator", "text": "Руският президент Владимир Путин назначи днес 38-годишния бивш световен шампион по кикбокс Бату Хасиков за губернатор на южната република Калмикия, известна като единствения будистки район в Европа, предаде Франс прес. Хасиков беше назначен след оставката на досегашния губернатор Алексей Орлов, съобщи в комюнике Кремъл, предава БТА. От 1993 до 2010 г. губернатор на Калмикия беше екстравагантният милиардер Кирсан Илюмжинов, който дълго време оглавяваше Международната федерация по шахмат (ФИДЕ) и се прочу, разказвайки през 2011 г. как бил отвлечен от извънземни. Бату Хасиков е неколкократен европейски и световен шампион по кикбокс в различни категории. От 2012 до 2014 г. той представлява Калмикия в Съвета на федерацията (горната камара на руския парламент). Бил е и съветник на местните власти по политиката за младежта. Калмикия, обширна руска република с едва 300 000 жители на брега на Каспийско море, е единствената административна единица в Европа с преобладаващо будистко население. Калмиките се заселват в района през 17-ти век след продължителна миграция от северозападните части на днешен Китай.", "date": "2019.03.20", "title": "Путин назначи бивш световен шампион по кикбокс за губернатор"}
{"url": "https://www.faktor.bg/bg/articles/prezidentat-naznachi-chlenovete-na-tsik", "text": "Президентът Румен Радев назначи членовете на Централната избирателна комисия. Това съобщиха от прессекретариата на държавния глава. На основание чл. 98, т. 7 от Конституцията на Република България във връзка с чл. 46, ал. 4, изречение второ от Изборния кодекс, със свой указ президентът Румен Радев назначи, считано от 21 март 2019 г., членове на Централната избирателна комисия, както следва: Александър Андреев Андреев, Бойчо Иванов Арнаудов, Георги Славчев Баханов, Димитър Генчев Димитров, Емил Цветанов Войнов, Ерхан Юксел Чаушев, Ивайло Кирилов Ивков, Йорданка Цвяткова Ганчева, Катя Иванова Иванова, Мария Христова Бойкинова, Мирослав Александров Джеров, Николай Иванов Николов, Силвия Тодорова Стойчева, Таня Анчева Цанева, Цветанка Петкова Георгиева.", "date": "2019.03.20", "title": "Президентът назначи членовете на Централната избирателна комисия"}
{"url": "https://www.faktor.bg/bg/articles/delchev", "text": "ДБГ се готвим за отделно явяване на Европейските избори. Все още не мога да кажа в какъв точно формат, но няма да сме с Демократична България, тъй като част от тях работят за капсулиране. Това избута СДС към ГЕРБ и слага прът в колелата на демократичното обединение, за което винаги сме настоявали. Това заяви пред БНР председателят на „Движение България на гражданите“ Димитър Делчев. Не ни притеснява отделното явяване, тъй като имаме идеи, местни лидери и нови лица, които сме длъжни да покажем. Ще проведем с хората честен разговор за това как Европейският съюз може да бъде от полза на всички, а не на една тясна клика около управляващите. Как можем да имаме чист въздух като в Стокхолм, добро електронно управление както в Естония и качество на живот тук, подобно на това в Западна Европа, заяви Делчев. Той изрази съжаление за решението на СДС да се яви на европейските избори като част от листата на ГЕРБ.  Не разбирам как ръководството на СДС си легна като опозиционери и на сутринта се събути като част от властта. Най-старата демократична партия, чиито идеи за демократичност и свобода и аз съм подкрепял, избра да стане част от модела на ГЕРБ, който гарантира на държавата вечен застой, допълни Делчев. По думите му борбата за постове и заплати винаги ще я има, но тя не изисква да даваш обещания на избирателите, в които никога не си вярвал.  Очевидно е достатъчно просто да направиш впечатление на Борисов. Не съм в политиката, за да взема пост, а защото като млад човек искам децата ми като пораснат да живеят в държава, с която да се гордеят, аргументира позицията си Делчев в отговор на въпрос - защо ДБГ не е приела предложението на Дол за общо явяване на десните и ГЕРБ в България за Евровота.  Лидерът на ДБГ  допълни, че все още очаква отговора на председателя на ЕНП дали приема поканата му да посети България, за да обсъдят изборите.", "date": "2019.03.20", "title": "Димитър Делчев: Явяваме се отделно, \"Демократична България\" се капсулира"}
{"url": "https://www.faktor.bg/bg/articles/liderite-na-es-nyama-da-glasuvat-udalzhavaneto-na-sroka-za-brekzit", "text": "Лидерите на страните от ЕС, които се събират в четвъртък в Брюксел, няма да решат дали да одобрят или отхвърлят поисканото днес от британския премиер Тереза Мей удължаване на срока за Брекзит до 30 юни. Това даде да се разбере председателят на Европейския съвет Доналд Туск. В специално изявление той посочи, че условието за кратко отлагане на Брекзит е британските депутати да одобрят споразумението за напускане на ЕС. Туск каза, че след като е получил официалното писмо от Мей днес, е разговарял с нея по телефона и смята, че положително решение от останалите 27 държави е възможно. Но то зависи от положителен вот в Камарата на общините в Лондон следващата седмица. Стивън Баркли, британският министър за Брекзит, заяви малко преди това, че парламентът ще има възможност да гласува в понеделник. Тази вечер долната камара ще проведе извънредни 3-часови дебати по повод искането на премиера за отлагане на Брекзит с 3 месеца. Доналд Туск обясни, че ако депутатите одобрят сделката, удължаването на срока няма да изисква извънредно събиране на лидерите на ЕС, а може да стане с процедура за писмено одобрение. Но, ако се наложи, съм готов за поканя лидерите в Брюксел, добави той. За одобрение на удължаването е нужно пълно единодушие на 27-те. Но през деня френският външен министър Жан-Ив льо Дриан каза пред парламента в Париж, че е нужно Тереза Мей да бъде убедителна. \"Позицията ни е да изпратим на британците ясен и елементарен сигнал - както Мей е казвала неведнъж, единствените два варианта за излизане от ЕС са ратифициране на споразумението или раздяла без сделка. Ситуация, в която госпожа Мей не успее да представи на Европейския съвет достатъчно гаранции да заложат на нейната стратегия, ще доведе до отхвърляне на искането ѝ за отлагане на Брекзит и преминаване към напускане без споразумение.\"", "date": "2019.03.20", "title": "Лидерите на ЕС няма да гласуват удължаването на срока за Брекзит"}
{"url": "https://www.faktor.bg/bg/articles/nnnn", "text": "Доминираното от венецуелската опозиция Национално събрание е одобрило нови дипломатически представители в шест столици, включително в София, но назначената от президента Николас Мадуро настояща посланичка в София остава на поста си, информира ТАСС, цитирана от БТА. Новата дипломатическа представителка на Венецуела у нас е Естефания Мелендес, активистка на венецуелска общност в България и администратор на тяхна група във Фейсбук. В профила на групата в социалната мрежа тя написа: \"Имам честта да ви съобщя, че бях назначена от Националното събрание на Венецуела за официална представителка на правителството на нашия президент Хуан Гуайдо в Република България\".", "date": "2019.03.20", "title": "Хуан Гуайдо назначи нов дипломатически представител  в България"}
{"url": "https://www.faktor.bg/bg/articles/momcheta-na-18-i-21-g-sa-zaloveni-za-zversko-ubiystvo-na-zhena-v-harmanli", "text": "Двама души са задържани за убийството на жена в Харманли. 53-годишна жена бе открита мъртва в тревната площ на празен разграден двор на улица \"В. Левски\" преди три дни. При огледа на трупа стана ясно, че по главата й има много удари.  \"По неофициална информация преди да бъде пребита жената е била изнасилена. В хода на разследването и оперативно-издирвателни действия вчера по обяд криминалистите от РУ Харманли с помощта на колегите си от ГДНП са задържали за зверството двамата младежи - на 18 г и 21 г от града\", съобщават от МВР Хасково. Мярката им на задържане е 24 часа по образуваното досъдебно производство. Материалите ще бъдат предадени на ОП-Хасково.", "date": "2019.03.20", "title": "Двама души на 18 и 21 г. са заловени за зверско убийство на жена в Харманли"}
{"url": "https://www.faktor.bg/bg/articles/chez-vodi-pregovori-s-treti-vazmozhen-kupuvach-na-balgarskite-aktivi", "text": "ЧЕЗ води преговори с трети възможен купувач на българските активи, потвърдиха пред БНР от централата на компанията в Прага. Оттам отказват всякакви подробности около преговорите с новия инвеститор, включително за националността на компанията и правните възможности да се включи в процедурата за продажбата на активите.  На въпрос дали третият инвеститор може да работи съвместно с \"Инерком\" по осигуряването на капитал и завършване на сделката, от чешката компания отказаха коментар. Единствено бе потвърдено, че се очакват обвързващи оферти през април - както от новия инвеститор, така и от \"Индия Пауър\". Преговорите с индийската компания започнаха, след като \"Инерком\" не успя да осигури финансиране на сделката и изгуби статута си на единствен инвеститор, с когото да се преговаря.", "date": "2019.03.20", "title": "ЧЕЗ води преговори с трети възможен купувач на българските активи"}
{"url": "https://www.faktor.bg/bg/articles/hyunday-shte-raboti-s-ruskata-yandeks-po-tehnologii-za-avtonomni-avtomobili", "text": "Корейският производител на автомобили \"Хюндай\" и руската технологична компания \"Яндекс\", популярна като \"Руският Гугъл\", подписаха споразумение за съвместна разработка на автономни автомобили с ниво на автономност 4 и 5, съобщи \"Асошиейтед прес\". Договорът предвижда и разширяване на сътрудничеството и в други области от съвместен интерес. Първият етап от съвместната работа е разработването протитип, който може да се движи без водач и е на базата на сериен модел на \"Хюндай\" или \"Киа\". Следващата стъпка е разработването на цялостна система за автономно придвижване, която да се предлага на други производители на автомобили, компании за споделени автомобили и таксиметрови услуги. \"Нашите технологии за автономни автомобили са уникални и са доказали своите качества по улиците на Москва, Тел Авив и Лас Вегас, което ще рече, че флотът ни може да оперира при всякакви условия. Отне ни две години от започването на първите тестове до пускането на услугата роботизирано такси. Сега благодарение на договора ни с \"Хюндай\" ще можем да се развием още по-бъро, коментира главният изпълнителен директор на \"Яндекс\" Аркади Волож.", "date": "2019.03.20", "title": "\"Хюндай\" ще работи с \"Яндекс\" по технологии за автономни автомобили"}
{"url": "https://www.faktor.bg/bg/articles/hubchev-s-problemi-predi-macha-s-cherna-gora", "text": "Кирил Десподов няма да вземе участие в срещата на националния отбор с Черна гора от европейските футболни квалификации. Крилото на италианския Каляри бе освободен от лагера на тима. Футболистът не е възстановен от травма, получена в клубния му тим.  На негово място няма да бъде викан заместник, а националите ни ще посрещнат първия си съперник със следната група от 23-ма футболисти: Николай Михайлов, Пламен Илиев, Димитър Евтимов, Николай Бодуров, Валентин Антов, Васил Божиков, Камен Хаджиев, Страхил Попов, Антон Недялков, Петър Занев, Радослав Кирилов, Георги Костадинов, Кристиян Малинов, Симеон Славчев, Ивайло Чочев, Тодор Неделев, Антонио Вутов, Николай Димитров, Галин Иванов, Мартин Минчев, Радослав Василев, Ивелин Попов, Спас Делев.", "date": "2019.03.20", "title": "Хубчев с проблеми преди мача с Черна гора"}
{"url": "https://www.faktor.bg/bg/articles/kobrata-ochakva-zversko-shou-ot-parviya-si-mach-v-sasht", "text": "Кубрат Пулев очаква зрелищен мач в първата си изява на американска земя. Българският боксьор ще се изправи срещу румънеца Богдан Дину на 24 март рано сутринта (българско време) в Коста Меса, Калифорния.  \"Няма вече почти никакви билети. Ще бъде зверско шоу\", каза Пулев пред \"Дарик\". \"Подобен тип събития от българин не е правено тук. Чувствам се много добре. Това ми дава още по-голяма мотивация да побеждаваме. Хъсът ми да победя е още по-голям. Смятам, че българите, които ще напълнят залата ще се изкефят много\", добива Кобрата. Пулев е претендент за световната титла на Международната боксова федерация (IBF), която се държи от Антъни Джошуа. Българинът заяви, че не се страхува да се изправи срещу всеки съперник. \"Знам какво мога. Когато съм подготвен добре, което е най-важното, мога да победя всеки\", каза още Пулев. Двубоят му с Дину, който ще се излъчва директно в България, ще започне в 06.00 ч. по \"Диема спорт\", а половин час по-рано стартира програмата от студиото. Пулев има 26 победи и една загуба на професионалния ринг, докато Дину е спечелил 18 от мачовете си (14 с нокаут), като има едно поражение.", "date": "2019.03.20", "title": "Кобрата очаква \"зверско шоу\" от първия си мач в САЩ"}
{"url": "https://www.faktor.bg/bg/articles/sled-kmeta-na-cherven-bryag-zadarzhaha-oshte-shestima-obshtinski-sluzhiteli", "text": "\"В Червен бряг са задържани 6 лица. Всички са служители на общината. Сред тях е и кметът Данаил Вълов\". Това каза пред журналисти зам. главният прокурор Иван Гешев за акцията на Специализираната прокуратура в Червен бряг. „В хода на действията се претърсват обекти и жилища в Червен бряг. Досъдебното производство касае престъпление по служба. Има данни за извършени престъпления по служба от кмета на Червен бряг“, посочи той и уточни, че и към момента продължават действията по разследването.  „Може би утре ще бъде ясно спрямо кои лица, дали по отношение на кмета на Червен бряг или на други лица освен него ще бъдат повдигнати обвинения“, съобщи Гешев. „Една от линиите на разследването е обществена поръчка за „топъл обяд“. Делото е започнало по сигнал на журналисти“, каза той. „Към момента няма да обяснявам подробности. Това се констатира по десетки дела, наблюдавани от Специализираната прокуратура- повечето кметове са възложители на определени обществени поръчки. Накратко става въпрос за лобиране за определени фирми да спечелят обществени поръчки“, коментира зам. главният прокурор.  „Каква е целта- всеки може да се сети. Констатираме по десетките съдебни производства, че ситуацията е като с ТЕЛК и други държавни структури“, обясни Иван Гешев. „Пари изтичат отвсякъде. Пари има, но се краде много. Казвам го откровено и не визирам конкретния човек“, коментира той. „Независимо в какъв цвят, от коя политическа партия са кметовете, в голямата си част ситуацията е една и съща. Става въпрос за масово нарушение на обществените поръчки, по които те са възложители. Далеч от мисълта съм, че това е в интерес на общината и на гражданите“, каза още зам. главният прокурор.", "date": "2019.03.20", "title": "Освен кмета на Червен бряг, са арестувани 5 общински служители"}
{"url": "https://www.faktor.bg/bg/articles/kmetat-na-cherven-bryag-e-osvoboden-sled-snemane-na-pokazaniya", "text": "Кметът на Червен бряг Данаил Вълов е освободен след снемане на показания в Районното полицейско управление. Кметът и още петима общински служители бяха задържани при разследване на злоупотреби по европрограмата „Топъл обяд“. Заради акцията на специализираната прокуратура беше отменен конкурс за директори на детски заведения, но обслужването на граждани е нормално. Кметът  на Червен бряг Данаил Вълов пристигна в Общината и ще участва в комисия, каза пред БНР секретарят Николай Недков. \"... Това, което не мога да коментирам повече, но аз съм спокоен и ръководството е спокойно, тъй като този проблем мисля, че е изчистен от управляващия орган, изчистен от хората, които тука по места работят\".  Утре ще стане ясно на кого, освен на кмета на Червен бряг, ще бъде повдигнато обвинение, каза заместник главният прокурор Иван Гешев. „Ситуацията е като в ТЕЛК, НОИ и един куп други държавни структури, пари изтичат отвсякъде. Пари има, но се краде много, казвам го откровено, не визирам конкретния човек, за да не наруша конституционно гарантирани негови права и презумпции. Да използвам този случай да обобщя това, което се вижда като данни по досъдебните производства“, посочи Гешев по-рано днес. Секретарят на Община Червен бряг Николай Недков каза за БНР, че работата в Общината тече нормално и е ограничен достъпът на хора само до третия ѝ етаж: „Тази сутрин в Общината имаше представители на жандармерията, които осъществяват пропускателен режим, записват влизащите служители в Общината, искат лични карти, записват ги, но не знам каква е целта. Хората са на работа. В момента правя оперативка. Не знам дали кметът е арестуван. Не знам и не мога да кажа нищо, тъй като аз съм в кабинета си. Има малко по-особен ред за влизане, даже и за контакти“.", "date": "2019.03.20", "title": "Кметът на Червен бряг е освободен след снемане на показания"}
{"url": "https://www.faktor.bg/bg/articles/petak-13/masoviyat-ubiets-ot-kraystcharch-prizovaval-za-smartta-na-erdogan", "text": "Той проследява пътуванията на терориста  Брентън Тарант чрез публикациите в профила му във Фейсбук, които следват средновековни битки и съдбата на средновековни военачалници, които той смятал за спасители на Запада. Нищо не е разкривало неговите планове да извърши масово убийство, той публикувал там само снимки на животни и забележителности от целия свят. Брентън Тарант е пътешествал по целия свят, много от снимките, направени от него в Европа са с \"отправка\" към кръстоносците.  Макар че, профилите му във Фейсбук и Инстаграм са закрити в архивите все още могат да се намерят снимки на негови пътувания от 2016 година насам. След като посещава Иран, той посещева Турция, а през септември 2016 година, малко след неуспешния опит за преврат той посещава страната за втори път и остава там повече от месец. На снимките се виждат Синята джамия и Света София, която става джамия през 1453 година, след превземането на Константинопол и, в която в продължение на 500 години турците са отправяли молитви към Аллах. Тези факти убиецът, зациклен на междурелигиозните войни, приел като провокация: \"Света София трябва да бъде освободена от минаретата, а Константинопол по право отново трябва да стане владение на християните\", пише той в манифеста си. Църквите и манастирите също са характерни за неговите изяви във Фейсбук, докато пътешества из Европа. През есента на 2018 година той пристига в Пакистан, а след това в България, страна, която пет века е била под властта на Османската империя. В столицата на България, София, той снима църквата Александър Невски, посветена на близо 20 хилядите руски войници, загинали при освобождението на страната по време на руско-турската война. Снимките проследяват историята на тази война - например, Шипка, където при ожестоените боеве загиват 24 000 турски войници, а останалата част от армията - над 30 хиляди души са пленени. Има снимки и от Велико Търново, където османските завоеватели избиват 1393 души, а църквите са превърнати в обори за животните. В Румъния  Брентън Тарант посещава град Ордя, защитаван през 1598 година  срещу 100 хилядна турска армия. В Трансилвания посещава замъка Хунедоара, по-известен като замъка на Дракула. Неговият строител обаче е Хунияди, командващ армия, спечелила важна битка срещу турците през 1441 година и унищожил турската армия Сибиу през 1442 година. Сред имената и местата, които Тарант изписва върху оръжията си е и това на Хунияди. Също и на Константин Бранковяну, екзекутиран в Истанбул през 1714 година заради отказ да приеме исляма. Върху оръжието е написано и името Ернст Рюдигер, а Виена е включена в маршрута на австралиеца. Той посещава града, посещава Военно-историческия музей, в който има експозиция посветена на войната с турците, както и Националната библиотека в Хофбург. Постовете във Фейсбук показват фотографии на град Фризах в Каринтия и герб на извънградска къща в Клагенфурт, посещава Залцбург и Инсбрук. Ако се съди по снимките, той е посетил Балканите в същия период, когато посещава Франция, Португалия, Испания, Чехия, Словакия и прибалтийските страни. В Полша  снима сградата на Тевтонския орден и на статуята на Собиески, чието име също е изписано върху оръжията му. Всичко това се променя няколко дни преди атаката, когато  започва да публикува расистки лозунги и линкове към текстове, според които мигрантите са опасност за Европа.  В последния си пост пише: \"Ще се видим във Валхала\" - раят на падналите в битка в скандинавската митология.", "date": "2019.03.20", "title": "Масовият убиец от Крайстчърч призовавал за смъртта на Ердоган"}
{"url": "https://www.faktor.bg/bg/articles/prodavat-na-targ-palata-na-banevi", "text": "Частен съдебен изпълнител обяви къщата на Николай Банев и съпругата му Евгения в Бояна за публична продан.  Началната цена на търга е 5 788 107 лв. Имотът е 11 486 кв.м., а застроената площ е 685 кв. м., става ясно от обявата, пишат ТопНовони.бг. Разгърната застроена площ на сградата 2,868.92 кв. м. Преди имотът да бъде обявен за продан, вещо лице е направило оценка. Припомняме, в края на януари частни съдебни изпълнители влязоха с полиция в имението на Николай и Евгения Баневи, за да опишат къщата им. повод за действията им тогава стана изпълнителен лист, издаден през 2018 г. от Софийския градски съд, за вземане от 102 000 лв. Фирма \"М. ПЛОД.Б\" ЕООД водела дело срещу \"Партнърс комерс\" на Баневи в арбитражния съд за заем от 15 000 лв. Заради неустойка и лихви дългът надхвърлил 100 000 лв. В имението на Баневи има басейн и хеликоптерна площадка. В обявлението на съдебният изпълнител е посочено, че обща разгърната квадратура на сградата /без покривните тераси/ е 3,148.19 кв. м., а с с покривните тераси е 3,353.54 кв. м. То е в Бояна, близо до Киноцентъра.", "date": "2019.03.20", "title": "Продават на търг палата на Баневи"}
{"url": "https://www.faktor.bg/bg/articles/piyani-mazhe-se-strelyaha-v-burgas", "text": "40-годишен мъж от Бургас е приет в болница след инцидент в апартамент, при който е имало стрелба с газов пистолет, съобщават от полицията. Сигнал в Първо РУП е получен около един часа през нощта на 20 март. След пиянски запой в жилище на ул. \"Александър Стамболийски\" 52 домакинът и гостът му се скарали. 40-годишният стопанин извадил законно притежаван газов пистолет и поискал от авера си, също на 40 г., да си ходи. Двамата се сборичкали, гостът успял да отнеме оръжието, съборил домакина на земята, произвел няколко изстрела в неговата посока и му нанесъл удари в главата с дръжката на пистолета. Пострадалият е с фрактура на носа и рана на главата и е настанен за лечение в УМБАЛ Бургас. Извършителят на деянието е задържан за 24 часа. По случая е образувано бързо полицейско производство.", "date": "2019.03.20", "title": "Пияни мъже се стреляха в Бургас, 40-годишен е в болница"}
{"url": "https://www.faktor.bg/bg/articles/milena-damyanova-kray-na-vratichkite-za-sotsialni-pomoshti-bez-uchilishte", "text": "Идеята на законовите промени е да ангажираме повече родителите към образованието. Всеки един от нас е бил ядосан, че парите ни отиват за неща, които нямат общо с образованието. Не можем да си позволим като държава да губим такъв огромен финансов ресурс за формални неща. Затова предприемаме тази решителна стъпка, това е част и от предизборната ни програма, каза председателят на Комисията по образованието и науката Милена Дамянова пред БТВ по повод внесените от ГЕРБ законодателни промени, които целят по-строго обвързване на някои социални помощи за семейства с редовното посещение на децата в задължителната предучилищна форма на образование и в училище. От началото на мандата ни имаме ангажимент за включване и задържане на децата в училище. Вече имаме включени над 40 000 деца, но идва по-голямото предизвикателство - да ги задържим в училище, защото разхищаваме средства, а утре тези деца ще излязат на пазара на труда недостатъчно образовани, заяви Дамянова. Промяната е радикална, но никой не иска правилата, които важат за него, да не важат на друг, подчерта тя. Дамянова посочи, че всяко едно дете има право на образование, а задължение на родителите му и на държавата е да му осигури това право. Тук става въпрос за семейства от социално уязвими групи, не само за ромите. Това не е мярка, която е за определен регион или за определени хора - тази мярка засяга всички, категорична е Милена Дамянова. Тя уточни, че за законопроекта има заявена подкрепа освен от коалиционните партньори на ГЕРБ от Обединените патриоти, и от \"Воля\". Идеята е законовите промени да влязат в сила от следващата учебна година. Децата не са ли в училище, семейството няма да получава повече социалните помощи, няма да има повече вратички, посочи още председателят на образователната комисия.", "date": "2019.03.20", "title": "Милена Дамянова: Край на вратичките за социални помощи без училище"}
{"url": "https://www.faktor.bg/bg/articles/promyana-na-dvizhenieto-v-sofiya-utre-zaradi-protest-na-taksimetrovi-shofyori", "text": "За промяна на движението в София във връзка с протест, организиран от Национален таксиметров синдикат, съобщава пресцентърът на Столична община. От 07.00 часа до приключване на мероприятието на 21.03.2019 г. се забраняват престоят и паркирането на пътни превозни средства на следните места в столицата: - северозападната дъга на пл. „Св. Ал. Невски“ между ул. „Оборище“ и ул. „11-ти август“, зад църквата „Св. София“; - ул. „Оборище“ между ул. „Г.С.Раковски“ и пл. „Св. Ал. Невски“; - ул. „Оборище“ между бул. „Васил Левски“ и пл. „Св. Александър Невски“; - югоизточната дъга на пл. „Св. Ал. Невски“. За времето от 13.00 часа до 14.30 часа на 21.03.2019 г. се разрешава паркирането на автомобилите, участващи в шествието на крайна дясна пътна лента на бул. „Цариградско шосе” между 7-ми километър и двореца Враня в посока център, извън обхвата на спирките на масов градски транспорт и зоните за престрояване.", "date": "2019.03.20", "title": "Промяна на движението в София утре заради протест на таксиметрови шофьори"}
{"url": "https://www.faktor.bg/bg/articles/navodnenie-v-pravitelstvenata-rezidentsiya-kray-shabla-e-prichina-za-iztochvaneto-na-dve-ezera", "text": "Двете езера Шабленското и Езерецко са източвани и нивото на водата е с метър по ниско. Причината е наводнение в сгради на правителствената резиденция край Шабла. Източването е станало с разрешение на екоинспекцията във Варна. Управителят на привителствената резиденция край Шабла в началото на годината е подал сигнал до общината, че част от сградите са започнали да се наводняват и затова от кметството са поискали разрешение от екоинспекцията във Варна да прокопаят канал, чрез който нивата в двете близки езера да бъде намалено. Разрешението е дадено, а каналът е прокопан. Според природозащтинците обаче количеството вода, която се е изляла в морето е много и това е довело до драстичния спад на нивото в езерата. По информация на природозащтниците, каналът първоначално е бил около метър. Днес обаче е широк около 15 метра. \"На това място никога не е отварян канал, не знам защо е решено да бъде точно на това място, тъй като тук няма какво да спре водния стълб, който е тръгнал от езерото откъм морето”, каза каза Михаил Илиев – експерт в БДЗП пред БТВ. В Резултат на преливането нивото е спаднало с около един метър. \"За съжаление това е довело до пресушаване на голяма част от плитчините на езерото, които са много ключови по време на миграция на много видове птици и за гнезденото също на много видове”, добави той. Според кмета на общината прокопаването на канал между езерото и морето се прави всяка година. \"Миналата година беше на същото място и съответно проблем не е имало, както и тази година. Колегите са използвали старото място, където е останало и съответно, че това е най-късото разстояние за пресичане на пясъчната коса”, обясни кметът на Шабла Мариян Жечев. Според екоминистъра нарушение няма, а каналът е направен според правилата.„При аварийна ситуация да се намали нивото до определено мярка. Тази мярка се съблюдава. Като в случаи като този, самото море затваря този изход. Така че не виждам проблем”, отбеляза екоминистърът Нено Димов. До 10 дни каналът ще бъде затворен.", "date": "2019.03.20", "title": "Наводнение в правителствената резиденция край Шабла е причина за източването на две езера"}
{"url": "https://www.faktor.bg/bg/articles/novi-6-miliona-otivat-v-byudzheta-na-mvr", "text": "Правителството одобри 6 милиона лева допълнителни разходи по бюджета на Министерството на вътрешните работи за тази година. Със средствата ще се обезпечат сключени договори за изпълнение на дейности, свързани с издаването на българските лични документи.", "date": "2019.03.20", "title": "Нови 6 милиона отиват в бюджета на МВР"}
{"url": "https://www.faktor.bg/bg/articles/rumen-hristov-s-gerb-si-postavihme-tsel-da-spechelim-8-mesta-v-ep", "text": "С ГЕРБ нямаме различие по отношение на развитието на Европа. Смятам, че срещата ни днес бе една добра база за водене на преговори, които ще продължат и занапред. Важното е, че базовите неща бяха договорени. Това коментира в предаването \"Плюс-минус\" в ефира на Нова телевизия председателят на СДС Румен Христов след взетото решение между ръководствата на ГЕРБ и СДС да се явят заедно на Европейските избори. ,,За нас е много важно депутатът от СДС, който ще бъде излъчен през листата на ГЕРБ, да бъде част от Европейската народна партия'', заяви Христов и допълни, че все още не са избрани имената, но увери, че при всички положения това ще бъдат знакови лица за СДС и старата десница. „С ГЕРБ си поставихме за цел да спечелим осем места в Европейския парламент”, разкри Христов. ,,Да, вярно е, че критикуваме ГЕРБ, но нашата критика винаги е била конструктивна. Плюс това нашите приятели от ДСБ избраха \"зелените\", а не \"сините\" и по този начин едностранно прекратиха преговорите с нас. Както и да е, това е тяхно решение, желая им успех, нека да са живи и здрави'', коментира Христов избора на ГЕРБ. На въпрос относно следващо партньорство с ГЕРБ Румен Христов посочи, че за момента фокусът трябва да бъде само върху европейските избори, но все пак не изключи възможността да се коалира с управляващата партия и за местния вот наесен. ,,За коалиция на местните избори ще говорим с ГЕРБ на 27-ми май, но аз не виждам нищо нелогично в това две партии от ЕНП да си партнират и в бъдеще'', поясни той. По думите на Христов дали ще има предсрочни избори зависи изцяло от волята на българските граждани, като отчете, че проблемите в малката коалиция в доста случаи се отразяват и на голямата.", "date": "2019.03.20", "title": "Лидерът на СДС: ДСБ избраха \"зелените\", а не \"сините\", с ГЕРБ ще работим за 8 места в Европарламента"}
{"url": "https://www.faktor.bg/bg/articles/tsetska-tsacheva-s-luksozen-apartament-ot-arteks", "text": "Правосъдната министърка Цецка Цачева също е станала собственик на луксозен апартамент, построен от фирма \"Артекс\", съобщи Биволъ.  От документи става ясно, че през юли миналата година Цачева се е сдобила с имот от 198 кв. м. Според публикуваните документи и Цачева, и сестра й, е получила апартамента на по-ниска цена от тази, предназначена за останалите клиенти на компанията. Цачева е платила 670 евро на квадрат, докато само месец преди нейната сделка, абсолютно идентичен апартамент в същата сграда (с малко по-голям гараж) е продаден с 65 000 лв. по-скъпо.  Цачева все още не е коментирала темата. .", "date": "2019.03.20", "title": "Цецка Цачева с луксозен апартамент от \"Артекс\""}
{"url": "https://www.faktor.bg/bg/articles/frantsiya-se-opana-na-tramp-othvarli-chlenstvoto-na-braziliya-v-nato", "text": "Франция отхвърли днес предположението на президента на САЩ Доналд Тръмп, че Бразилия може да стане член на НАТО, но остави отворена вратата на пакта за партньорство с южноамериканската страна, съобщи АФП. В свое становище френското външно министерство изтъкна, че договорът за алианса има „специфични географски изисквания“. В чл. 10 например се посочва, че страните членки могат при единодушно съгласие да поканят всяка „европейска държава“ да се присъедини към НАТО. На среща в Белия дом с бразилския си колега Жаир Болсонаро, Тръмп заяви вчера, че Бразилия е сериозен ненатовски съюзник, който може да стане член на Северноатлантическия пакт. Все пак Тръмп призна, че за тази цел трябва да разговаря с много хора. Всяка промяна в договора за НАТО изисква одобрението на всички 29 страни членки.", "date": "2019.03.20", "title": "Франция се опъна на Тръмп, отхвърли идеята за членство на Бразилия в НАТО"}
{"url": "https://www.faktor.bg/bg/articles/zhirinovski-s-nova-provokatsiya-vkara-balgariya-v-sastava-na-badeshta-rusiya", "text": "Миналата седмица лидерът на ЛДПР Владимир Жириновски предложи да бъде направена поправка в Конституцията на РФ, която да предостави възможност на други държави да влязат в състава на Русия, съобщава aif.ru. Ето как аргументира предложението си руският националист, известен със своята ексцентричност и краен популизъм, който демонстрира като партиен лидер: \"Досега това не беше възможно. Но ако приемем тази промяне в Конституцията,  ще помогнем на страните, които искат да се присъединят към нас в бъдеще. Достатъчно ще бъде само ако това бъде прието от техните парламенти. Първо, това се отнася до бившите съветски републики. Може би властта в Естония, Латвия и Литва може да реши така. Или Абхазия да поиска да бъде част от Руската федерация, както и Приднестровието. Може би да се активизират и други проруски сили: във Финландия, в Монголия, а защо не и в България. Или когато Сърбия остане изолирана от всички страни, тогава да проумее: вече се разделихме с Косово, ако и Войводина се отдели от нас,  какво ще остане? Един Белград? И току виж   тогава кажат: да станем част от Русия, руската армия ще стъпи здраво на Балканите, нека тогава някой се опита да ни се меси.\"", "date": "2019.03.20", "title": "Жириновски с нова провокация - вкара България в състава на бъдеща Русия"}
{"url": "https://www.faktor.bg/bg/articles/krastina-taskova-gerb-poeha-otgovornost-za-izpalnenieto-na-programata-si-do-kraya-na-mandata", "text": "За нас е изключително важно да се престане с дребнотемието и губенето на ценно време. Ние никога не сме били опозиция, действаща с крясъци. Смятаме, че трябва да сме разумна опозиция, която бута управлението към това да изпълняват обещанията си. БСП какво постигнаха с това, че ги няма един месец? След още един месец ще забравим, че ги има, заяви в ефира на Нова телевизия зам.-председателят на ПГ на \"Воля\" Кръстина Таскова. Със сигурност не сме \"златен пръст\", защото управляващата коалиция си имат мнозинство. Ние сме тези отговорни хора, които стоят там, където им е мястото. Когато не ходиш на работа, ти протестираш само срещу работодателя си. 900 000 повярваха, че БСП могат да бъдат алтернатива на управляващите, но как да бъдеш алтернатива, като повтаряш действията им. Ние смятаме, че трябва да ходим на работа не против, а заради нашия работодател, каза още Кръстина Таскова. Днес видяхме, че \"Воля\" може да направи така, че най-голямата парламентарна група да даде отчет за програмата си, каза още зам.-председателят на ПГ на \"Воля\" по повод днешната среща с ПГ на ГЕРБ. Ние винаги сме казвали, че по-важно от предизборната програма е кой как изпълнява обещанията си. Много е важно управляващите да са активни със сериозни неща и г-н Марешки изисква това. Парламентът има нужда от \"Воля\", а не от столетница. БСП поставиха някакви безумни условия, за да се върнат, а ние поставихме условия по важни теми, като образованието, здравеопазването и доходите, за да вземем решение. Решихме, че няма да сме ние тези, които ще направят политическа криза в държавата, предсрочни избори и служебен кабинет, който отново ще хвърли държавата в безвремие и хаос. Връщаме се в парламента и оставяме колегите да изпълнят програмата си през следващите две години. Ако не се справят, скоро има избори и избирателите ще им дадат оценка. За нас е важен диалогът. Ако не бяхме ние, нямаше да има отчет за свършеното от последните две години. Управляващите поеха ангажимент пред нас, а хората преценяват дали са доволни, заяви Таскова.", "date": "2019.03.20", "title": "Кръстина Таскова: След още един месец ще забравим, че БСП ги има"}
{"url": "https://www.faktor.bg/bg/articles/targovskiyat-registar-otnovo-ne-raboti", "text": "Търговският регистър отново не работи. Въпреки че началната страница на сайта www.brra.bg се зарежда, при опит да се направи справка по физическо или юридическо лице, както и по списъка на запазените фирми/наименования, се извежда грешка, че е невъзможно „установяване на шифрована връзка“. Най-вероятна причина за проблема е изтекъл сертификат за криптирана HTTPS-връзка, пише econonomic.bg. Проблемите с Търговския регистър започнаха на 10 август миналата година, когато достъпът до информационната система на регистъра и до регистъра на юридическите лица с нестопанска цел бе временно преустановен. Сривът продължи до 27 август, въпреки че възстановяването на работата на Търговския регистър беше планирано за 22 август. Безпрецедентният казус повдигна множество въпроси за методите на опазване на информация от национална сигурност и потенциалните щети от нейното погубване и подмяна. На фона на всичко това бе лансирана и идеята за създаването на национален дейта център, в който на едно място да се съхраняват резервните копия от всички държавни бази данни.", "date": "2019.03.20", "title": "Търговският регистър отново не работи"}
{"url": "https://www.faktor.bg/bg/articles/tsacheva-1-1", "text": "От нотариалния акт, с който е вписан в регистъра апартамента ми, става ясно, че е придобит имот в груб строеж. Не е вярна цената, която излиза в публичното пространство, това е спекувативно. Това заяви в студиото на Би Ти Ви правосъдният министър Цецка Цачева по повод изнесената днес информация, че е придобила на изгодна цена луксозен апартамент от фирма \"Артекс\". Имам подписан предварителен договор за плащане на зелено, като сумите са превеждани по банков път. Цената е над 600 евро на кв.м., тя е цена в груб строеж. С тази фирма не съм в конфликт на интереси. По никакъв начин не е свързана с работата ми сега, нито преди. Фирмата съм помолила да ме изчака, докато си продам апартамента в Плевен. Дължа с падеж в края на май пари, които ще платя след продажбата на имота в Плевен, обясни още Цачева. Тя коментира и критиките на Държавния департамент на САЩ, че страната ни все още не може да се справи с корупцията по високите етажи на властта. Може повече да се желае по отношение на борбата с корупцията по високите етажи на властта. Но тази година се отчете, че два пъти повече са съставените актове на лица от високите етажи на властта в сравнение с миналия перио. Сега на ход са правосъдните органи. На въпрос на водещата смята ли, че ако бъде избрана Лаура Кьовеши за европейски прокурор битката с корупцията ще се пренесе от европейска сцена и у нас, правосъдният министър бе лаконичен:  Очаквам по сложната процедура на европейските институции да бъде избран най-достойният кандидат. Нямам усещане, че има страх Кьовеши да бъде избрана за европейски прокурор. Но тя няма да има пряк достъп до правосъдието в България. Но искам да припомня семо, че именно България е една от първите държави, които се обявиха за създаването на службата \"европейски прокурор\".  Що се отнася до това дали у нас е приключила съдебната реформа, Цачева обясни, че една реформа няма как да приключи, защото това е безкраен процес. В този смисъл не можем да кажем, че е приключила у нас съдебната реформа, но се работи усилено по изпълнение на предписаните препоръки от европейските институции.", "date": "2019.03.20", "title": "Цачева: Платила съм апартамента на зелено, не съм в конфликт на интереси с фирма \"Артекс\""}
{"url": "https://www.faktor.bg/bg/articles/borisov-shte-uchastva-v-redovnoto-zasedanie-na-evropeyskiya-savet-na-21-i-22-mart", "text": "Премиерът Бойко Борисов ще участва в редовното заседание на Европейския съвет, което ще се проведе на 21 и 22 март в Брюксел. В четвъртък държавните и правителствени ръководители във формат ЕС-27 ще проведат заседание за обсъждане на последните събития след нотификацията от Обединеното кралство съгласно член 50. Преди да започне работната сесия на Съвета министър-председателят Бойко Борисов и председателят на Европейския парламент Антонио Таяни ще открият изложбено пространство “Атанас Буров” в сградата на ЕП. За първи път в историята на институциите на ЕС част от Европейския парламент ще носи името на български общественик. Атанас Буров е европейски демократ и държавник, работил усилено за въвеждането на модерни за времето си европейски практики в България. Решението за именуването на част от централната сграда на ЕП в Брюксел на Атанас Буров бе одобрено от ръководството на Европейския парламент в края на миналата година по инициатива на български евродепутати. По време на официалната церемония ще бъде открит също бронзов бюст на Атанас Буров и паметна плоча за делото на българския общественик. От Novini.bg ще излъчим на живо тържествената церемония по откриването директно от Брюксел. На 22 март лидерите на страните членки ще се срещнат с министър- председателите на Исландия, Княжество Лихтенщайн и Кралство Норвегия за отбелязване на 25-годишнината от създаването на Европейското икономическо пространство. По-късно на втората работна сесия на Европейския съвет държавните и правителствени ръководители на ЕС ще обсъдят укрепването на европейската икономическа база, изменението на климата, предстоящата среща на върха ЕС-Китай, както и начините за борба с дезинформацията. В началото на заседанието се очаква президентът на Румъния, който представлява текущото ротационно председателство на Съвета на ЕС, да запознае лидерите с работата и напредъка по приоритетите на Румънското председателство.", "date": "2019.03.20", "title": "Антонио Таяни и Бойко Борисов ще открият изложбено пространство “Атанас Буров” в сградата на ЕП"}
{"url": "https://www.faktor.bg/bg/articles/kmetat-na-cherven-bryag-nyakoi-hora-se-opitvat-predsrochno-da-se-otarvat-ot-men", "text": "Нямам никакви притеснения. Става въпрос за процедура по „Топъл обяд“ от преди година и половина. Не знам защо се проверява точно сега, но специализираните органи си вършат работата. По-скоро се учудвам, че повод за жалбата е една процедура от толкова дълго време и се проверява точно сега, тъй като оставам с убеждение, че не се проверява по същество това, което е в съдебен спор за фирмите, които са се класирали за „Топъл обяд“ а процедура, която е от преди това. Това каза за Дарик кметът на Червен бряг инж. Данаил Вълов, който беше привлечен на разпит от Специализираната прокуратура тази сутрин, заедно с още петима служители на общината. Пак казвам - нямам никакви притеснения и нека проверяващите органи си свършат работата. Всичко премина нормално, органите си вършат работата. Преди повече от два часа и половина подписах протоколите и ме пуснаха и в момента съм на работното си място. В рамките на шегата ще кажа, че \"всички опити на някои хора да се отърват предсрочно от мен са обречени на неуспех и ще трябва да изчакат края на мандата“.", "date": "2019.03.20", "title": "Кметът на Червен бряг: Някои хора се опитват предсрочно да се отърват от мен"}
{"url": "https://www.faktor.bg/bg/articles/i-sled-sreshtata-s-ministar-ananiev-meditsinskite-sestri-ne-se-otkazaha-ot-protesta-si-utre", "text": "Специалистите по здравни грижи не се отказаха от планирания за утре нов национален протест с искания за по-добро заплащане и подобряване условията на труд. И след среща днес привечер със здравния министър Кирил Ананиев, представители на протестиращите заявиха, че не са доволни от свършеното до момента и не са сигурни дали ще бъдат изпълнени поетите към тях ангажименти. Затова от утре и докато не получат сигурност за реализация на исканията си, здравни специалисти в цялата страна ще организират кратки протести пред лечебните заведения, а в София - пред Министерството на здравеопазването. Участие в протестите утре са заявили професионалисти по здравни грижи от над 40 града. Медицински сестри, акушерки, лаборанти, рехабилитатори и други искат еднаква основна заплата за всички специалисти независимо от местоработата или собствеността на болницата. Настоява се те да получават поне две минимални работни заплати за страната, или 1120 лв. Сред исканията е още допълнителните възнаграждения и техните размери да са с регламентирани правила и в зависимост от натовареността. Иска се още почасово заплащане на нощния труд, допълнителни пари работа в спешно отделение и други. На първия протест на 1 март специалистите по здравни грижи дадоха 20 дни отсрочка на здравните власти. Идеята им беше през този период да получат по-голяма яснота за възнагражденията си и как отпуснатите допълнително на общинските и областни болници 30 млн. лв. ще бъдат разпределени. Няколко дни по-късно Кирил Ананиев обяви, че министерството започва анализ на проблемите със заплащането на здравните специалисти. А целта е да се установят размерите на заплатите във всяко лечебно заведение и къде колко не достига, за да се гарантират предвидените в колективния трудов договор 900 лв. начална заплата. Днес Ананиев заяви след срещата, че специалистите по здравни грижи не са усетили отпускането на средствата, защото още тече процедура по усвояването на допълнителните пари. Но може би от 1 април хората ще получат своето увеличение, прогнозира министърът. Анализът на практиките обаче показвал, че \"няма една с една болница, които да са направили и да работят на някакви правила и принципи, за да има ред за формиране на работната заплата\". С този мотив и с аргумента, че при това положение допълнителни средства само още повече ще задълбочат проблемите и няма да има реално вдигане на заплащането, Кирил Ананиев обясни, че не може да се очаква държавата да отпусне и още пари. Ананиев обеща да се направи централизирано методика за формиране на заплатите, а в работната група по разработването й да бъдат включени и представители на протестиращите. Ще има представители и на работодателите и на здравните власти. А всяка от страните ще направи свой модел на методика, след което всяко предложение ще бъде обсъдено. Ананиев даде две седмици за тази дейност, но прогнозира, че може да се стигне и до удължаване. Друг извод е, че има сериозен недостиг на медицински сестри. На базата на данните от 2015 г., 2016 г., 2017 г. е установено, че в България има около 420 сестри на 100 хил. души население, като само в Гърция има по-голям недостиг. Средно това съотношение трябвало да е около 820 сестри на 100 хил. души население. Затова ще се планира увеличен прием на медицински сестри със 150 души и това ще бъде тенденция в следващите години. Ден преди протестите от синдикалната организация в \"Пирогов\" съобщиха, че с анекс към колективния трудов договор вече е регламентирано увеличение на заплатите на медицинските сестри с 60-90 лв. \"Има увеличение по места, но това не ни удовлетворява. Освен това в много от случаите то не се предлага като част от основната заплата, а като допълнително материално стимулиране\", коментира по-рано днес Мая Василева, която е сред организаторите на утрешния протест. А друг представител на протестиращите заговори, че с дребни суми и дори чрез сплашване са правени опити да бъдат отказани хората да протестират. Днес през деня синдикални и съсловни организации изразиха подкрепа за исканията на здравните специалисти. И призоваха отново за диалог. Ръководството на Българската асоциация на професионалистите по здравни грижи се срещна с председателя на Народното събрание Цвета Караянчева и председателя на комисията по здравеопазването Даниела Дариткова. Освен за диалог и търсене на \"политическо съгласие за достойни възнаграждения, добри условия на труд, професионална квалификация и кариерно израстване\" от асоциацията призовали още държавата да влезе в ролята на регулатор. Федерацията на синдикатите в здравеопазването към КНСБ също обяви в декларация, че подкрепя \"справедливите искания за достойни заплати на професионалистите по здравни грижи в цялата страна\". Настоява се за добри условия на труд, професионална квалификация и кариерно израстване, дългосрочна визия за здравните грижи до 2030 година, спешни законодателни мерки, така че болниците да не бъдат търговски дружества. \"Очевидно трябва политическа воля, която да намери решение на заплетения възел в здравеопазването и ясен хоризонт за увеличението на всички заплати в сектора, включително и на висококвалифицирания персонал. Затова Федерацията на синдикатите в здравеопазването ще търси дългосрочните решения чрез постоянен натиск върху отговорните институции, но и чрез диалог, през който да се намери правилният път. Противопоставяме се на опитите на различни политически структури да използват справедливия гняв на медицинските специалисти\", се казва още в декларацията. Омбудсманът Мая Манолова също декларира подкрепа за протестиращите здравни специалисти.", "date": "2019.03.20", "title": "И след срещата с министър Ананиев медицинските сестри не се отказаха от протест утре"}
{"url": "https://www.faktor.bg/bg/articles/politika/hlyab-i-pasti/slava-bogu-radovan-karadzhich-shte-lezhi-v-zatvora-do-denya-predi-da-otpatuva-kam-ada", "text": "За съжаление и поети стават престъпници. Такъв е поетът от Пале Радован Караджич. Днес Апелативната камара на Международния съд в Хага осъди бившия военен лидер на босненските сърби на доживотен затвор за геноцид и военни престъпления. Присъдата е окончателна и не подлежи на обжалване. Процесът срещу Караджич започна преди 10 години, когато той бе заловен в Белград след дълго издирване. Бе си пуснал брада и приличаше на Садам Хюсеин. Негова е заповедта за   през 1995 година. Тук само за сравнение обръщам внимание, че по заповед на Владимир Путин издадена през 2014 г. за нахлуване в Югоизточна Украйна и окупиране на Крим, досега са загинали над 10 000 души и близо 20 000 са ранените. Клането в Сребреница е най-ужасното престъпление в Европа след края на Втората световна война до агресията на Русия срещу Украйна. А в Украйна трагедията е невъобразима. Нека специалистите по международно право да кажат кой и как ще бъде съден и за това престъпление, но като почитател на Достоевски съм убеден, че  Три години преди Караджич да бъде заловен в Белград издадох книгата си „Да нарушим Сценария”. В нея включих текст озаглавен „Кървавите ръце на „поета” А поводът за написването му бе, че българският поет Благой Димитров бе превел стихотворенията на престъпника Караджич, а небеизвестният критик и издател Иван Димитров ( с литературен псевдоним „Гранитски”), за когото тогава не знаехме още, че има псевдоним в ДС „Огнян”), е издал сръбското бездарие. Възмутен бях тогава от уводните думи на преводача за нескопосните и налудничави стихчета на сръбския националист и комунист Караджич. За тая човешка отрепка Благой Димитров пишеше, че тя „отстоява високи идеали с общочовешки знак за достойнство”. Това бе кощунство. Затова и реагирах. Реагирах, защото преводачът правеше апология на същество, което отдавна се бе разделило с човешкото в себе си и насочваше „лудото копие” ( така бе озаглавено книжлето!) към хората. Защото искаше да убива. Но нима това е мисията на поета? Спомням си следното стихче: Безумието в бивша Югославия бе родено от безмозъчните комунистически сръбски политици и генерали престъпници. То донесе трагедията на Балканите, мъката на майките, отне детството на децата.Тогава, през 2006 г., съм написал, че Радован Караджич някой ден ще свърши на електрическия стол. Това е метафора.   И съм допълнил, че с превода си на \"поезията\" на този негодник българският му преводач сам се е зачеркнал от голямата хуманистична традиция на нашата литература и култура. В България през 80-те години имаше типове, които бяха готови и у нас да осъществяват кървава междуетническа „баня”. Сигналът за това им подаваше правешкият диктатор Тодор Живков. Започна престъпният Възродителен процес. И до днес у нас има караджевци, които са готови да извършват престъпления. Наскоро неколцина от тях се опитаха да провалят представянето на книгата на Иво Инджев за истината за Трети март. Иска ми се да вярвам, че никой от тях не е разхождал из България и не е „образовал” убиеца от Крайстчърч Брентън Таран. По принцип човек трябва да вярва в доброто. Да не се оставя да го превземат мрачните мисли. Споменавам за комунистическото престъпление срещу българските мюсюлмани у нас, защото съжалявам, че в моята книга „Патриотични уроци” не включих урок за него. Истината е, че започнах да пиша този урок, но той стана много дълъг, а имаше да се пише и още, и още, затова го оставих за една бъдеща втора част на „Патриотични уроци”, каквато планирам да издам през следващата година. Защото има много още какво да се разказва за комунистическите престъпления у нас. Но, Слава Богу, Радован Караджич ще лежи в затвора до деня преди да отпътува към Ада.", "date": "2019.03.20", "title": "Слава Богу, Радован Караджич ще лежи в затвора до деня преди да отпътува към Ада"}
{"url": "https://www.faktor.bg/bg/articles/dozhivoten-zatvor-za-radovan-karadzhich", "text": "Бившият президент на Република Сръбска Радован Караджич беше осъден на доживотен затвор от Международния трибунал в Хага.  73-годишният Радован Караджич е отговорен за най-зловещите военни престъпления по време на войната в Босна и Херцеговина между 1992-1995 г. Той е отговорен за геноцида над 8000 босненци в Сребреница. Радован Караджич е обвинен и в престъпления срещу човечеството - прокуждане, убийства и изтезания, както и за нарушаване на военното право при обсадата на Сараево. Караджич бе близък с бившия сръбски диктатор Слободан Милошевич, който също беше изправен пред Международния трибунал в Хага. По време на сърбската агресия в Босна са убити около 100 000 души, извършват се много престъпления - масови и систематични изнасилвания и прокуждания. Главнокомандващият сръбските войски генерал Ратко Младич е изправен пред трибунала в Хага като пряко отговорен за клането в Сребреница.", "date": "2019.03.20", "title": "Доживотен затвор за ​Радован Караджич"}
{"url": "https://www.faktor.bg/bg/articles/trus-sas-sila-5-po-rihter-razlyulya-frantsiya", "text": "Земетресение с магнитуд 5 по скалата на Рихтер разлюля Франция около 11:00 ч. местно време. От Европейско-средиземноморски сеизмологичен център съобщават, че епицентърът на земетресението се намира на 59 км от Бордо и е на дълбочина 2 км. Към момента няма данни за пострадали хора или нанесени материални щети.", "date": "2019.03.20", "title": "Трус със сила 5 по Рихтер разлюля Франция"}
{"url": "https://www.faktor.bg/bg/articles/geshev-99-9-e-sigurno-che-nyama-da-se-sastezavam-za-glaven-prokuror", "text": "\"99,9 няма да участвам в състезанието за нов главен прокурор.\" Това заяви зам.-главният прокурор и бивш шеф на Специализираната прокуратра Иван Гешев на брифинг пред журналисти. Той каза, че имало \"изключително тесен кръг от хипотези\", при които може да премисли. На въпрос - може ли да получи предложение, на което не може да откаже, Гешев каза с усмивка: \"Не мога да откажа само на жена ми.\" По повод днешната операция на спецпрокуратурата и КПКОНПИ в Червен бряг, той обяви, че задържаните - засега с полицейска мярка до 24 ч. - са шестима, като в това число е включен и кметът Данаил Вълов. Утре ще се преценява на колко от тях да бъдат повдигнати обвинения и за какво, но това, че е Вълов е прекратил търг, защото не \"правилната\" фирма спечелила да дава безплатен топъл обяд за бедни, наистина била \"една от линиите на разследването\", стана ясно от думите на прокурора. При осъществените претърсвания и изземвания са открити документи, които интересуват разследващите, заяви още Гешев, като не обяви да има намерени големи суми пари. Гешев отрече да му е известен \"списък\" на кметове на малки или по-големи населени места, които да разследват. Специално работата по случая в Червен бряг, се забавила, защото макар журналистическото разследване да е от м.г., АДФИ е правила след това дълъг одит на цялостната дейност на общината. Чак тогава пратили на прокуратурата сигналите, на базата на които след проверка е решено да има досъдебно производство. Гешев даде и малко правни съвети към кметовете. \"Ситуацията - независимо в какъв цвят са кметовете, - тя е една и съща. И не е в интерес на гражданите. Време е кметовете малко да си опреснят, да си ъпдейтнат ситуацията\", каза Гешев.", "date": "2019.03.20", "title": "Гешев: 99.9% е сигурно, че няма да се състезавам за главен прокурор"}
{"url": "https://www.faktor.bg/bg/articles/ostri-reaktsii-v-avstraliya-i-nova-zelandiya-na-izkazvaneto-na-erdogan", "text": "В Крайстчърч бяха погребани двама сирийци, убити при нападението срещу джамии в петък. Така започнаха погребенията на жертвите в новозеландския град. В същото време коментарите на турския президент Реджеп Ердоган по повод нападението в Крайстчърч предизвикаха гневна реакция в Австралия и Нова Зеландия, а австралийският премиер отказа да приеме извиненията на Анкара. Баща и син - на 44 и на 16 години, избягали от войната в Сирия и дошли в града преди година, бяха първите жертви на стрелбата, погребани в Крайстчърч. Погребенията се забавиха заради процеса по идентифициране на убитите, обясниха властите. В същото време премиерът на Нова Зеландия Джасинда Ардърн обяви, че външният министър ще отпътува за Анкара, за да изясни очи в очи въпроса за коментарите на турския президент. На предизборен митинг преди предстоящите в края на месеца местни избори, Ердоган обяви, че Нова Зеландия трябва да върне смъртното наказание, за да накаже нападателя от Крайстчърч, а ако той не бъдел наказан подобаващо, Турция знаела как да го накара да плати за стореното. Турският президент намеси и операцията при Галиполи през Първата световна война, в която участват австралийски и новозеландски военни. \"Вашите деди дойдоха тук и видяха, че ние сме тук, някои се върнаха на крака, някои - в ковчези. Ако дойдете със същите намерения, винаги сте добре дошли. Не се съмнявайте, че ще ви изпратим обратно като вашите деди\", заяви Ердоган. След изказването му в Канбера австралийският премиер Скот Морисън извика посланика на Турция, но отказа да приеме извиненията на Анкара и обяснението, че думите са казани в предизборен контекст. \"Смятам коментарите на турския президент Ердоган за крайно обидни за австралийците и твърде безразсъдни в много чувствителна обстановка\", заяви Скот Морисън. Австралийският премиер изтъкна, че макар и нападението да е извършено от австралиец, то е било осъдено най-остро от всички австралийци и не представя по никакъв начин техните възгледи и ценности. Морисън заяви, че ще изчака реакцията на турското правителство и ще обмисли последващите действия, но по думите му, всички варианти остават на масата. Хиляди австралийци пътуват всяка година до Турция за честванията на годишнината от битката при Галиполи. По-късно се очаква разговор между първите дипломати на двете страни.", "date": "2019.03.20", "title": "Изказването на Ердоган разгневи Австралия и Нова Зеландия"}
{"url": "https://www.faktor.bg/bg/articles/yunker-ako-velikobritaniya-ne-napusne-es-da-svika-izbori-za-evrodeputati", "text": "Британският премиер Тереза Мей е потърсила днес по телефона председателя на Европейската комисия Жан-Клод Юнкер. Това съобщи говорител на комисията.  След съобщенията от Лондон, че Великобритания иска отсрочка до 30 юни на оттеглянето си от ЕС, говорителят направи допълнителни уточнения за разговора. По неговите думи Юнкер е предупредил Мей, че ако Великобритания не напусне ЕС до 23 май, трябва да свика избори за евродепутати.  Юнкер е отбелязал, че поисканата отсрочка от британската страна до 30 юни е след датата на изборите. Председателят на ЕК е пояснил, че без свикването на избори за евродепутати във Великобритания при това положение, институциите на ЕС ще бъдат изправени пред \"трудности и правна несигурност\".", "date": "2019.03.20", "title": "Юнкер: Ако Великобритания не напусне ЕС, да свика избори за евродепутати"}
{"url": "https://www.faktor.bg/bg/articles/turtsiya-shte-pazi-stolitsata-si-s-ruski-raketi", "text": "Турция ще разположи руските зенитно-ракетни системи С-400 във военновъздушната база \"Акънджъ\" край столицата Анкара, пише турският вестник \"Йени шафак\", като се позовава на военни източници. Руските медии също потвърдиха тази информация. По данни на изданието първата точка на дислокация на С-400 ще бъде намиращата се на 40 километра северозападно от Анкара база \"Акънджъ\". Предполага се, че тази военна база ще бъде главният център за разполагането на руските зенитно-ракетни системи и там ще се извършват първоначалните дейности със С-400, след което системите може да бъдат преместени в други части на Турция. Министерството на отбраната на Турция и генералният щаб на турската ария също така планират тази година да изпратят в Русия 100 военнослужещи, за да преминат обучение за експлоатация на системите С-400. Турция вече ясно подчерта пред партньорите си от НАТО, че няма да се откаже от сделката за руските ракети, въпреки че имаше натиск от Вашингтон да скъса договора. През ноември 2016 г. стана известно, че Турция и Русия водят преговори за купуване на системи С-400. Фактът за подписването на договор бе потвърден от Русия на 12 септември 2017 г., когато и турският президент Реджеп Тайип Ердоган съобщи, че по договора е внесен аванс. Министърът на отбраната на Турция Хулуси Акар съобщи този месец, че разполагането на С-400 ще започне през октомври, а ВВС на Турция проучват в кои райони на страната ще бъде най-подходящо да бъдат дислоцирани системите.", "date": "2019.03.20", "title": "Турция ще пази столицата си с руски ракети"}
{"url": "https://www.faktor.bg/bg/articles/evropeyskata-komisiya-nalozhi-globa-na-gugal", "text": "Европейската комисия наложи днес на Гугъл глоба от 1,49 милиарда евро за злоупотреби при онлайн рекламирането. Това е третата глоба, която Брюксел налага на интернет гиганта. През 2017 той беше глобен с над два милиарда евро, а миналата година получи глоба от над четири милиарда евро. Комисарят по конкуренцията Маргрете Вестагер обясни, че Гугъл злоупотребява с пазарното си превъзходство, като налага ограничения в договорите за реклама с други сайтове. Гугъл държи 90 на сто от рекламния пазар при търсачките и 75 на сто от пазара на търсачките, вградени в сайтовете. Сред най-засегнатите от политиката на компанията са Майкрософт и Яху.", "date": "2019.03.20", "title": "ЕК наложи глоба на Гугъл за злоупотреба с \"пазарно превъзходство\""}
{"url": "https://www.faktor.bg/bg/articles/egipet-zalozhi-na-ruskoto-kupuva-20-iztrebiteli-su-35", "text": "След дълъг период на оборудване на военновъздушните сили с предимно западна техника, военното ръководство на Египет преориентира посоката при снабдяването. Медиите съобщиха за сключването на договор за доставка на „повече от 20“ изтребители Су-35, предава в. \"Известия\", цитиран от \"Фокус\". Египет традиционно е бил внимателен към военновъздушните си сили, отстъпвайки на Турция, Израел и Саудитска Арабия по отношение на оборудването. Дълго време, от средата на 50-те до средата на 70-те години на ХХ век, СССР е бил основният доставчик на съвременни самолети в тази страна. След решението на Ануар Садат да се преориентира към сътрудничество със Запада, Египет получи предимно американско и западноевропейско оборудване, въпреки че съветските машини останаха в експлоатация. Връщането към сътрудничеството с Москва започна в началото на века с придобиването на модерни системи за противовъздушна отбрана от ново поколение, но това сътрудничество получи наистина силен тласък още през 2010 г., след „Арабската пролет”, когато новото военно ръководство на Египет сключи няколко големи договора за доставка на руски оръжия. От броя на авиационните договори можем да си припомним споразумения за доставка на хеликоптери Ка-52 на стойност над 1 милиард долара и изтребители МиГ-29М2 - за над 2 милиарда долара. Според източници на „Известия“ в отбранителната промишленост Египет е обмислял възможността за придобиване на допълнителна партида от МиГ-ове, но в крайна сметка е избрал Су-35 като машина от по-висок клас и очевидно с по-добро оборудване. Египет стана третата страна, сключила договор за Су-35: преди него, тази машина взеха Китай и Индонезия, докато за този договор срещу Китай бяха наложени американски санкции. В случая с индонезийския договор възможността за прилагане на американските санкции също беше обсъждана дълго време, но в крайна сметка лидерите на страната не отмениха сделката: очаква се Джакарта да получи първите машини в края на 2019 г. - началото на 2020 година.", "date": "2019.03.20", "title": "Египет заложи на руското - купува 20 изтребители Су-35"}
{"url": "https://www.faktor.bg/bg/articles/strategicheski-bombardirovach-na-sasht-otrabotil-ataka-sreshtu-ruskiya-baltiyski-flot", "text": "Стратегически бомбардировач на САЩ се е приближил днес към границите на руската Калининградска област, сочат данни от сайта за мониторинг на полети Plane Radar. Машината Боинг Б-52Х Stratofortress е излетяла от британската база „Феърфорд“, след което е отработила условна атака срещу база на руския Балтийски флот, предаде РИА Новости. Полетът е бил на височина около 8000 м. Боинг Б-52Н е стратегически бомбардировач, който е на въоръжение в американските ВВС от 1955 г. Може да бъде въоръжен с ядрено оръжие.", "date": "2019.03.20", "title": "Стратегически бомбардировач на САЩ отработи атака срещу руския Балтийски флот"}
{"url": "https://www.faktor.bg/bg/articles/erdogan-zaplashi-avstraliya-s-kovchezi", "text": "Напрежението между Австралия и Турция нараства, след като турският президент Реджеп Тайип Ердоган направи недопустими според Канбера коментари заради атентата в Нова Зеландия и битката при Галиполи през Първата световна война. Австралийският премиер Скот Морисън обяви, че страната му ще преразгледа съветите си за пътуване до Турция. Според в. \"Гардиън\" това може да означава австралийците да бъдат предупредени да не пътуват до Турция за националния ден в памет на жертвите на войни от страната и от Нова Зеландия, на 25 април. На турска територия хиляди отбелязват събитието заради операцията при Галиполи, в която участва Австралийският и новозеландският армейски корпус. Тази седмица Ердоган коментира, след като обясни, че атаката в Нова Зеландия с 50 жертви миналата седмица \"не е изолирано, а по-организирано\" събитие, посещенията на граждани на двете държави в Турция: \"Дядовците ви дойдоха, някои от тях се върнаха в ковчези. Не се и съмнявайте, че ще ви изпратим обратно като дядовците ви.\" Според турски медии той има предвид австралийци и новозеландци с крайнодесни възгледи. Австралия е и родината на Брентън Тарант, обвинен за атаката в Крайстчърч и посещавал Турция два пъти според данни на разузнаването в Анкара. Според австралийския премиер Морисън думите на Ердоган са \"силно обидни... и безразсъдни в тази деликатна обстановка\". Освен това те \"обиждат паметта\" на хората, свързани с кампанията от Галиполи. Морисън добави, че \"всички възможности са на масата\" в отношенията с Турция, ако турското правителство не се извини. Ердоган, вече критикуван, че показва видеоклипа от атентата в Крайстчърч на предизборни митинги, вчера предложи на Нова Зеландия да върне смъртното наказание, за да осъди нападателя, и заплаши, че Анкара ще вземе мелки срещу него, ако Уелингтън не го направи. Днес обаче той публикува във \"Вашингтон пост\" статия, в която изрази увереност, че новозеландският премиер Джасинда Ардърн ще се справи адекватно със ситуацията.", "date": "2019.03.20", "title": "Ердоган заплаши Австралия с \"ковчези\" след кървавата баня в Крайстчърч"}
{"url": "https://www.faktor.bg/bg/articles/spetsprokuraturata-razsledva-kmeta-na-cherven-bryag", "text": "Специализираната прокуратура провежда действия по разследването в рамките на образувано досъдебно производство срещу кмета на Червен бряг Данаил Вълов. Това съобщиха от пресцентъра на прокуратурата. Оперативно-издирвателните действия са възложени на Комисията за противодействие на корупцията и за отнемане на незаконно придобитото имущество (КПКОНПИ). Наказателното производство е започнало по материали, изпратени от Агенцията за държавна и финансова инспекция (АДФИ) и след журналистическо разследване на „Господари на ефира“, излъчено на 7 май 2018 г.  Установено е, че Вълев е нарушил задълженията си като длъжностно лице и възложител на обществени поръчки по програмата „Топъл обяд“, финансирана по Оперативна програма за храни и/или основно материално подпомагане“ и съфинансирана от Фонда за европейско подпомагане на нуждаещи се лица. Стойността на програмата е 229 106, 22 лв. с ДДС.  През април 2017 г. община Червен бряг обявява обществена поръчка с две обособени позиции - „Приготвяне и доставяне на храна „топъл обяд“ в Червен бряг“ и №2 „Приготвяне и доставяне на храна „топъл обяд“ в гр.Койнаре“. Документи по образец, отговарящи на условията на обществената поръчка, са подали три фирми. На базата на критерий „най-ниска цена“ е отговаряла фирмата „М.-П.“ ЕАД, гр. София. Вместо да сключи договор със спечелилата фирма и да обезпечи безвъзмездното изхранване на социално слаби в община Червен бряг, Данаил Вълов е прекратил обществената поръчка на 16.05.2017 г. Целта му е била да облагодетелства другите две фирми, които са печелили обществени поръчки със същия предмет през предходната година.", "date": "2019.03.20", "title": "При спецакция е задържан кметът на Червен бряг"}
{"url": "https://www.faktor.bg/bg/articles/mazhat-koyto-ubi-zhena-si-v-botevgrad-e-nameren-martav", "text": "42-годишният мъж, който вчера прободе смъртоносно жена си на улица в Ботевград, е намерен мъртъв в жилището си. Най-вероятно става въпрос за самоубийство.   Градът беше под полицейска обсада от снощи, извършени са множество издирвателно-оперативни действия, които продължават и в момента. Жертвата е 37-годишната Камелия Аярова, а извършителят – съпругът й Людмил Аяров. Убийството е станало на публично място и пред свидетели. Основната версия, по която работи полицията, е престъпление от ревност. Семейството има две деца, едното от които е станало свидетел на убийството. До момента на престъплението в полицията не е имало жалби за проблеми или агресия в дома им.", "date": "2019.03.20", "title": "Мъжът, който уби жена си в Ботевград, е намерен мъртъв"}
{"url": "https://www.faktor.bg/bg/articles/obshtestvo/ulitsata/vazpitatelyat-ot-lovech-ako-ne-se-byah-namesil-s-yumrutsite-mozheshe-da-se-stigne-do-smarten-sluchay", "text": "„Съжалявам за това, което се случи в училището. И аз като баща съм срещу насилието над деца. Първоначално не съм тръгвал към двете момичета с юмруци. Започнах с викове да опитам да ги разтърва, но не ми обърнаха внимание. Особено едното момиче беше в истерично състояние. Извих ръката на едното дете, то пусна косата на другото, което продължаваше да стиска другото момиче. Не съм удрял със сила, ако това беше станало, щеше да има други последствия“. Това каза пред БТВ бившият възпитател от ловешкото ОУ \"Св. Св. Кирил и Методий\". Той стана известен, след като беше публикувано клипче, на което се вижда как разтървава две ученички с юмруци.    „Досега такова нещо не бях виждал, това беше най-фрапантният случай, на който съм бил свидетел. В първия момент, в който видях кадрите от боя, се почувствах много неприятно. Докато двете момичета си дърпаха косите, аз виках, карах ги да спрат. С едното момиче досега никога не сме имали подобни проблеми, докато с другото постоянно през две седмици имаме конфликти. Класният ръководител постоянно се обажда на майката, но тя не идва. Педагогическият съветник също работи с агресивното дете, но проблемът е в това, че родителите му не му обръщат внимание“, разказа още бившият възпитател. „Благодаря на всички, които направиха подписка в моя подкрепа. До момента има над 1000 подписи от родители, учители и ученици. През последните 5 години работя като възпитател. Инструктиран съм, че не трябва да удрям ученици, но в последния момент не видях друг изход. Ставаше въпрос за спасяване на човешки живот, защото в подобна ситуация човек не знае какво може да се случи. В ареста бях по-малко от 24 часа. Не знам дали има повдигнати обвинения срещу мен, досега нямам такава информация. Доколкото знам ще се гледа на поведението на момичето, с което имаме проблеми, на педагогически съвет“, каза още Димитров и призна, че учителите и възпитателите не са достатъчно подготвени при подобни ситуации.  „Има ученици, които постоянно правят провокации, провалят часовете на учителите. Лично аз съм виждал разплакана преподавателка по английски език, която не издържа на напрежението и напусна. За жалост в училище вече не се преподава, а се укротява“, допълни Георги Димитров.", "date": "2019.03.20", "title": "Възпитателят от Ловеч: Ако не се бях намесил с юмруци, можеше да се стигне до смъртен случай в училището"}
{"url": "https://www.faktor.bg/bg/articles/polsha-mozhe-da-sadi-prokurori-ot-vremeto-na-komunisticheskiya-rezhim", "text": "Управляващите в Полша искат да съдят седем съдии и прокурори от времето на комунистическия режим, вкарвали в затвора през 80-те години борци за демокрация. Това обяви полският министър на правосъдието Збигнев Жобро, който е и главен прокурор, предаде \"Асошиейтед прес\", цитирана от БТА. По думите му трима съдии и четирима прокурори трябва да бъдат лишени от имунитет и да бъдат съдени за \"съдебни престъпления\", защото \"незаконно са лишавали от свобода\" протестиращи срещу военното положение и бившия режим. Жобро не посочи имената на набелязаните, само каза, че двама от съдиите доскоро са заседавали във Върховния съд. Искът за подвеждане под отговорност на бившите магистрати, който е изготвен от специалната прокуратура към Института за национална памет (ИНП), е бил изпратен днес в наказателни съдилища. Ръководителят на разследващото звено към института Анджей Позорски каза, че това е най-мащабното разследване за арестите от периода на военното положение. По данни на ИНП най-малко десет човека са били вкарани незаконно в затвора през 1981-1982 г. Сред тях са двама гимназисти, заловени, че драскат по стените лозунги против властта, а присъдите са имали негативно отражение върху живота им.", "date": "2019.03.20", "title": "Полша може да съди прокурори и съдии от времето на комунистическия режим"}
{"url": "https://www.faktor.bg/bg/articles/vigenin-ottegli-nominatsiyata-si-za-evroizborite", "text": "Кристиан Вигенин оттегля номинацията си от листата на БСП за предстоящите европейски избори. Той написа пространно писмо във Фейсбук, в който благодари на структурите за получените над 100 номинации и подробно обясни решението си. Декларирал го е пред соцлидерката Корнелия Нинова още преди заседанието на Националния съвет на БСП миналата неделя, на което Елена Йончева бе избрана за водач на листата. Уважаеми социалисти, Скъпи приятели, Бих искал да се обърна към вас с няколко думи по повод предстоящите избори за Европейски парламент. На първо място - с думи на благодарност към тези близо 100 общински и районни организации, които са издигнали кандидатурата ми за член на Европейския парламент. Да получа номинации от 1/3 от организациите на БСП без да съм провел нито един телефонен разговор, без да съм поискал предварително подкрепа от никого, за мен означава много. Приемам го и като оценка за работата ми досега, и като доверие в аванс. Особено ме докосна фактът, че съм получил номинации от всички организации от област Благоевград - областта, която представлявах в Народното събрание в предишния мандат. Тези номинации поставят точка на всички спекулации и показват отношението на социалистите към мен. Нека знаят, че където и да съм, могат да разчитат на моята подкрепа и съдействие. Ценя високо и факта, че получих масова подкрепа от социалистите в сегашния ми избирателен район, който представлявам за втори път - Ямбол. Много от тях изрично подчертаваха, че не трябва да разбирам номинирането ми като желание да не бъда техен народен представител, а като оценка, че БСП трябва да изпрати в Брюксел опитни и доказани представители и вярват в мен. Специална стойност за мен има и подкрепата от половината районни организации в София, затова искам да спомена с благодарност Софийската градска организация, в която членувам от 1996 г. Обръщам се и с думи на отговорност. След дни на сериозен размисъл, претегляйки различни аргументи как мога да бъда най-полезен за БСП и за България в следващите няколко години, аз взех своето решение - оставам тук! Признавам, че беше изкушаващо да се боря за място в Европарламента, който напуснах преди 6 години, за да се върна в националната политика, а сега, с натрупания опит като министър и депутат, да се опитам да постигна повече в Брюксел. Но в днешната ситуация няма място за емоции и ирационални решения. Искам да споделя с вас най-важните причини: 1. България е изправена пред тежки предизвикателства, няма да е пресилено, ако кажа, че под въпрос е оцеляването ни като нация. Следващите 4-5 години ще бъдат решаващи дали ще успеем да променим посоката на развитие или ще се сринем. Вярвам, че опитът и знанията, които придобих през годините, ще бъдат по-ценни тук и сега - както за утвърждаването на БСП като партия на алтернативата, така и в перспектива за успешното управление на страната. 2. Европейската политика има два стълба - единият безспорно е наднационалният, който се олицетворява от пряко избрания Европейски парламент, но другият е в столиците на страните-членки. Министрите заседават в Съвета, в Европейския съвет заседават държавните и правителствените ръководители, да не пропускаме и националните парламенти, които придобиват по-съществена роля в европейските дела. БСП трябва да има силно европейско ядро в София и приемам за своя отговорност да бъда част от него. Успешна е само тази политика, която е добре координирана в Брюксел и София, ако европейски и национални приоритети са в синхрон - постигнахме го с \"Визия за Европа\" и \"Визия за България\", трябва да го гарантираме и в практическото им приложение. Искам да съм сигурен също, че нашите евродепутати ще имат необходимата подкрепа и ще могат да разчитат на добра комуникация и сътрудничество с националното равнище на политиката. 3. Имам своите отговорности пред избирателите. През 2005 г. Ямбол стана политически трамплин за мен, когато спечелихме 4 от 5-те мандата, а по-малко от две години по-късно напуснах, за да поведа листата на БСП в първите Евроизбори на България. През 2017 г. заедно постигнахме отново най-високия резултат за БСП в страната. Днес, обаче, не смятам за уместно отново да се запътя към Брюксел - искам да върна поне малко от това, което социалистите ми дадоха в аванс, затова не само ще се опитвам да решавам проблемите на гражданите в региона, но и няма да пожаля сили, за да си върнем позициите в местната власт в областта наесен. Искам Болярово и Тунджа да останат червени, а след дълго прекъсване Ямбол, Елхово и Стралджа отново да бъдат управлявани от социалисти. 4. През изминалите няколко години съсредоточих много усилия в работата ми в Парламентарната асамблея на Организацията за сигурност и сътрудничество в Европа (ОССЕ) - структура, представляваща близо един милиард жители на планетата. Само преди година станах първия български представител, избиран за вицепрезидент, като от 3-годишния мандат е минала само една година. Не мисля, че е редно да бъдат изоставяни такива позиции, още повече, че ОССЕ ще връща своето значение като организация, която осигурява диалог и допринася за мира в Европа и света. Моето решение да не участвам в изборите като кандидат в никакъв случай не означава отказ от участие в кампанията, напротив! Като зам.-председател на Националния предизборен щаб дадох своя принос за изработването на предизборната платформа, сега ще положа всички усилия БСП да спечели тези избори. ГЕРБ изгря като непреодолим фактор в българската политика на Европейските и местните избори през 2007 г., а сега, 12 години по-късно, трябва да им отнемем окончателно главната роля. За да няма спекулации, искам да уточня няколко неща: - решението ми няма връзка с последния Национален съвет, информирах председателя Корнелия Нинова за намеренията ми преди провеждането му; - подкрепям Елена Йончева като водач на листата, вярвам в нея и в общия успех; - подкрепям конкретните ангажименти към бъдещите евродепутати в предизборната платформа и съм се придържал към тях в дейността си много преди да бъдат формулирани в партийни документи: отклоних подписването на Истанбулската конвенция още като министър преди 5 години, много преди да се създаде организирана съпротива срещу нея; подкрепям рестриктивната политика по миграцията - много преди Евросъюзът да ангажира Турция в ограничаването на миграционния поток, нашето правителство строеше ограда по границата, а аз преговарях в Анкара с моя колега по въпроса; отстоявал съм важните за България енергийни проекти - за краткото време 2013/2014 посетих всички столици по трасето на Южен поток в търсене на политическа подкрепа за проекта, но усилията не бяха продължени от следващото правителство; що се отнася до отношенията с Русия - въпреки тежките обстоятелства през 2014 г., те не бяха поставени под въпрос в нито един момент и посещението на външния министър Лавров в София по моя покана така и не е повторено до ден днешен; - убеден съм, че БСП ще остане част от семейството на европейските социалистически и социалдемократически партии и ще продължи да бъде фактор в него, независимо от трудните на моменти отношения; във времена на бързи промени никой няма монопол над верните решения, различията по някои въпроси са повод не за конфронтация, а за диалог; накрая единствен измерител остават изборните резултати на партиите, а те показват, че сме на прав път. БСП - такава, каквато е днес - няма от какво да се срамува. Политическата зрялост изисква личните амбиции да отстъпят пред голямата цел - заедно да променим и България, и Европа.", "date": "2019.03.20", "title": "Вигенин оттегли номинацията си за евродепутат"}
{"url": "https://www.faktor.bg/bg/articles/novini/svyat/humanitarna-kriza-sled-navodneniyata-v-afrika", "text": "Стотици хиляди, дори милиони хора, може би са засегнати от тежките наводнения в Африка, предупреди ООН и описа ситуацията там като „мащабно бедствие”.  Циклонът „Идай” причини обширни наводнения и опустошения в Мозамбик, Зимбабве и Малави. Президентът на Мозамбик ги нарече „хуманитарно бедствие с огромни размери”. По думите му над 1000 души може би са загинали, откакто циклонът връхлетя района миналата седмица. В Зимбабве жертви на стихията са станали 98 души, а над 200 се водят безследно изчезнали.", "date": "2019.03.20", "title": "Хуманитарна криза след наводненията в Африка"}
{"url": "https://www.faktor.bg/bg/articles/nad-30-agenti-na-ds-s-prehvarleni-vzemaniya-sled-falita-na-ktb", "text": "Над 30 сътрудници на Държавна сигурност или разузнавателните служби на Българската народна армия са сред физическите лица, вложители в КТБ, които са успели да прехвърлят вземането си или са направили прихващане след поставяне на банката под специален надзор, съобщава сайтът  .  Това разкри Комисията по досиетата, след като днес обяви проверката за принадлежност към тоталитарните комунистически служби на лицата направили взимания или цесия след изкуствения фалит на КТБ по време на управлението на БСП и ДПС с кабинета Орешарски през 2014 г. Проверката е обхванала общо 452 лица с подобни взимания след фалита на банковата институция (решение №2-1586 от 19 март 2019 г.). От тях 31 души са с установена принадлежност към тоталитарните служби. Комисията е обявила данните за 29 лица, тъй като останалите две са починали и по закона за досиетата информацията за тях не е публична. След оповестените прави впечатление Димитър Иванов, бивш началник на Шести отдел на Шесто управление на ДС за борба с идеологическата диверсия, известен още като Митю Гестапото, както и известният масон Борислав Сарандев. Александър Александров Ершов; Александър Борисов Рътков; Александър Иванов Димитров; Борис Василев Хаджидечев; Борислав Сарандев Сарандев; Валентин Добрев Петров; Валентин Славов Димов; Валери Алфредов Левиев; Венцислав Николов Атанасов; Георги Бориславов Овчаров; Георги Стоянов Шавов; Димитър Вълчев Вълков; Димитър Христов Иванов; Живко Димитров Бъчваров; Ивайло Петров Гюмишев; Иван Минев Нойков; Лиляна Славчева Бояджиева; Любомир Банков Банков; Максим Кирилов Христов; Мирослав Василев Лилов; Петър Димитров Тотев; Продан Добрев Трифонов; Румен Константинов Сотиров; Румяна Тодорова Рахнева; Тодор Петров Тодоров; Тошко Николов Тошев; Христо Димитров Мазнейков; Христо Петков Петков; Яков Славев Волев; Всички те са обявени в качеството им на лица по чл. 62, ал. 12, т. 3 от Закона за кредитните институции.", "date": "2019.03.20", "title": "Над 30 агенти на ДС са с прехвърлени вземания след фалита на КТБ"}
{"url": "https://www.faktor.bg/bg/articles/novini/svyat/-gardian-ardarn-pokazva-na-sveta-kakvo-oznachava-istinsko-liderstvo-sachuvstvie-lyubov-i-pochtenost", "text": "Отзвукът от терористичното нападение в новозеландския град Крайстчърч, отнело живота на 50 души миналата седмица, продължава да е сред основните теми на британски и американски издания. В коментар лондонският в. \"Индипендънт\" посочва, че без съмнение извършителят на атаката с огнестрелно оръжие в две джамии в Нова Зеландия се е радикализирал във Франция, която е рай за ислямофобията.  Авторката цитира разказ на нападателя как седял в кола под наем на паркинг във френската провинция и наблюдавал гневно поток от тъмнокожи \"нашественици\", които влизат и излизат от търговски център. Те били два пъти повече от французите или французойките. Вбесен, той напуснал това \"прокълнато\" място.  Британският в. \"Дейли телеграф\" пише, че новозеландският премиер Джасинда Ардърн се е превърнала в модел за подражание в политиката на 2019 г. Вестникът отбелязва, че Ардърн е заслужила аплодисменти за поведението си след трагедията, защото държанието й е включвало емоционална интелигентност и топлота.  В. \"Гардиън\" се присъединява към становището, че Джасинда Ардърн показва на света какво означава истинско лидерство: съчувствие, любов и почтеност. Коментаторът подчертава, че Ардърн и досега се е радвала на известност, след като твърде млада се изкачи до върха на политиката в страната си. Тя предизвика Джасинда-мания, когато роди дете в мандата си и и го заведе в ООН, а след това гастролира в множество американски телевизионни предавания. Сега обаче, пише авторът, Ардърн показа какво е същинското ѝ съдържание като политик, скрито под повърхността. Изправена пред най-ужасяващите възможни обстоятелства, тя разкри твърдата си, калена страна, посочва \"Гардиън\". Вестник \"Ню Йорк таймс\" изтъква, че министър-председателят  на Нова Зеландия се оформя като прогресивна антитеза на силните десни политици като Доналд Тръмп, Виктор Орбан и други, които градят кариерата си върху нелиберални, антимюсюлмански и антиимигрантски опорни точки. Според автора Ардърн е била образцова в начина, по който реагира на клането в Крайстчърч и е задала тон на отговора, с който цялата страна откликна на трагичното събитие. Крайстчърч е повратна точка, както за премиера Ардърн, така и за цяла Нова Зеландия, заключава анализът в \"Ню Йорк таймс\".", "date": "2019.03.20", "title": "\"Гардиън\": Ардърн показва на света какво означава истинско лидерство: съчувствие, любов и почтеност"}
{"url": "https://www.faktor.bg/bg/articles/london-poiska-otlagane-na-brekzit-do-30-yuni", "text": "Обединеното кралство поиска от Европейския съюз съгласие за отлагане на Брекзит до 30 юни тази година, предава AFP. По план Великобритания трябваше да напусне структурите на Общността на 29 март 2019 г.  Припомняме, че по-рано днес председателят на Европейската комисия Жан-Клод Юнкер заяви, че не очаква европейските лидери да вземат решение за отлагане на Брекзит на срещата тази седмица в Брюксел. Той коментира пред германското радио Дойчландфунк, че преговорите за отлагане на Брекзит вероятно ще трябва да продължат идната седмица. \"Излизането на Великобритания от ЕС е насрочено за 29 март, но министър-председателката Тереза Мей вероятно ще поиска от европейските лидери отлагане, тъй като не успя да получи одобрение от британския парламент за постигнатото с ЕС споразумение за раздяла\", предрече новината Жан-Клод Юнкер.", "date": "2019.03.20", "title": "Лондон поиска отлагане на Брекзит до 30 юни"}
{"url": "https://www.faktor.bg/bg/articles/prokuraturata-shte-proveryava-noviya-apartament-na-tsvetanov", "text": "Прокуратурата е получила сигнал за новото луксозно жилище на лидера на парламентарната група на ГЕРБ Цветан Цветанов. Сигнализирана е и антикорупционната комисия (КПКОНПИ). \"Вече е подаден сигнал, така че ще предприемем съответните действия (за проверка на жилището. Обичайно (при проверката) се изискват документи, информация от Агенцията по вписванията, снемат се обяснения от продавачи, купувачи, прави се експертна справка за пазарната стойност на определен имот и се взема решение дали има извършено престъпление\", каза говорителят на главния прокурор Румяна Арнаудова. Тя поясни, че прокуратурата ще възложи на антикорупционната комисия извършването на проверката. Срокът за приключването ѝ е два месеца. Преди ден стана ясно, че Цветан Цветанов се е сдобил през миналата година с нов апартамент, заемащ цял етаж в една от най-луксозните сгради в София. Апартаментът се намира на ул. \"Латинка\" в столичния квартал \"Изток\". Това е кооперация на фирма \"Артекс\" на име \"Летера\", известна още като \"Къщата на буквите\", отличена за \"Сграда на годината\" през 2017 г. Общата площ на недвижимата собственост е малко над 315 кв. м. Новината породи въпроси заради цената на жилището. От информацията по сделката става ясно, че Цветанов го е купил за стойността на данъчната оценка в размер на 386 654 лева. Това прави около 627 евро на кв.м, при положение, че цените в района започват от 2600 евро на квадрат.  За да се сдобие с имота, Цветанов разменя с \"Артекс\" две от старите си жилища на улица \"Елемаг\" в кв. \"Изгрев\". Той приписва на фирмата 190 кв. м. жилищна площ и две паркоместа. Те са оценени на 286 654 лв. Плюс това бившият вътрешен министър доплаща 100 000 лева на \"Артекс\".", "date": "2019.03.20", "title": "Прокуратурата ще проверява новия луксозен апартамент на Цветанов"}
{"url": "https://www.faktor.bg/bg/articles/savetat-po-sigurnostta-teroristat-ot-nova-zelandiya-ne-e-kontaktuval-s-balgari", "text": "Министър-председателят Бойко Борисов свика Съвета по сигурността към Министерския съвет. На извънредното заседание беше обсъдена ситуацията след терористичните актове на територията на Нова Зеландия и Холандия, съобщиха от Министерския съвет.  Направен бе изводът, че осъществената терористична атака в Нова Зеландия е индивидуален акт. Не са налице данни за контакти с български граждани на задържания за атаката, който е бил в България в края на миналата година. По случая се работи съвместно със съюзнически и партньорски служби в други страни и с международни организации. МВР и службите за сигурност на страната извършват действия за проверка, разширяване и конкретизиране на постъпилите данни.  Съветът по сигурността разгледа също темата за осъществяваните в Източното Средиземноморие енергийни проекти с оглед на националните интереси на България в тази сфера. Изразено бе становището, че намирането на решение на някои различия или противоречия между ангажираните страни е в полза за регионалната стабилност и енергийната сигурност на европейските страни.", "date": "2019.03.20", "title": "Съветът по сигурността: Терористът от Нова Зеландия не е контактувал с българи"}
{"url": "https://www.faktor.bg/bg/articles/novini/svyat/cheshki-imam-prizova-myusyulmanite-da-se-vaorazhat", "text": "Мюсюлманите в Прага излязоха на протест заради отправения в социалната мрежа Facebook призив на имам да се снабдят с оръжие след атентата срещу джамии в новозеландския град Крайстчърч, предаде БТА като се позова на Франс прес. Имамът Леонид Кушаренко е публикувал видеопосланието си в неделя, два дни след като бял поддръжник на върховенството на бялата раса уби 50 души в две джамии в новозеландския град. \"В светлината на неотдавнашните трагични събития, съобщавам на всички членове, особено мъжете, всички които искат, да се въоръжат, за да защитят здравето и имота си. Свържете се с мен и ще ви помогна. Салам алейкум\", гласи призивът на имама. Адвокатът от украински произход, цитиран от всекидневника \"Denik N\", заяви, че е отправил призива си в контекста на ислямофобските настроения, каквито според него съществуват в Чехия.  Миналата година чешкият президент Милош Земан спечели втори мандат със силно антимюсюлмански изказвания, а крайнодясното антимигрантски настроено Движение \"Свобода и пряка демокрация\" има 22 депутати в 200-местната долна камара на парламента, припомня АФП. \"Това е въпрос на предпазни мерки. Казах го, за да попреча на луди да отидат в джамия и да причинят зло\", заяви Кушаренко пред вестника. Мюсюлманската общност в Прага заяви вчера, че всички действия на Кушаренко са негови лични и не представляват позицията на мюсюлманите в столицата на Чехия или на други места в страната. Общо в Чехия живеят 3358 мюсюлмани при общо население от 10,6 милиона души по данни от 2011 година. Неофициални данни говорят за 10 до 20 хиляди мюсюлмани.", "date": "2019.03.20", "title": "Чешки имам призова мюсюлманите да се въоръжат"}
{"url": "https://www.faktor.bg/bg/articles/tsvetan-tsvetanov-nyama-sdelka-s-volya-a-idei-koito-se-obsazhdat-20-mart-2019-13-29", "text": "\"Няма никаква сделка с „Воля“, а идеи, които се обсъждат и реални политики, които се реализират\". Това каза председателят на ПГ на ГЕРБ Цветан Цветанов по време на брифинг в Народното събрание след среща с ПГ на \"Воля - Българските родолюбци\".  \"Поканихме Драгомир Стойнев да присъства, но разбрахме, че е напуснал парламента\", коментира той. Цветанов обясни, че една от темите в разговорите с \"Воля\" е била развитието на Северозападна България. „Започнахме първо с финансовата част, с бюджетната дисциплина и с това, което в момента прави държавата. Знаем, че приходните агенции работят изключително добре. Знаем, че БВП се увеличава и това, което сме заложили докрая на управленския мандат е да бъде 120 млн. лв. Знаем, че за тази година имаме 116 млрд. лв., което означава, че това е съвсем изпълнима цифра в края на управленския мандат“, коментира Цветанов.  Той обърна внимание, че в разговорите е станало на въпрос и за минималната пенсия и отчете, че до края на управленския мандат се предвижда да бъде 240 лв.  „Това, което беше заявено от г-н Марешки, че в тяхната управленска програма е заложено, е че в края на 2021 г. би било добре пенсията да бъде 240 лв. Говорим за реални възможности на държавата, а не за популизъм и популистки послания“, допълни още той. От своя страна лидерът на \"Воля\" благодари на ГЕРБ за бързата реакция и за бързото отзоваване на желанието им за разговор.  „Дали партиите, избрани да управляват със своята програма, я изпълняват? Това е най-важното и на това искахме да наблегнем. Слава Богу, че това се случва“, заяви Веселин Марешки. Той допълни още, че е впечатлен от професионализма, който са излъчили депутатите на ГЕРБ по време на срещата. „Това беше важно, защото непознавайки добре тяхната програма и незнаейки отчета за изпълнението ѝ, можеше да вземем и необосновани решения, които в крайна сметка да навредят и на държавата“, каза още Марешки.", "date": "2019.03.20", "title": "Цветанов: Поканихме Драгомир Стойнев на срещата с Марешки, но вече беше напуснал НС"}
{"url": "https://www.faktor.bg/bg/articles/gen-konstantin-popov", "text": "\"Българската армия има главна роля в НАТО. Когато става дума за сигурност, цялата държава с всичките си структури, с администрация, с институции имат своите отговорности\". Това каза пред \"Фокус\" председателят на Комисията по отбрана и депутат от ГЕРБ ген. Константин Попов по повод 15-ата годишнина от членството на страната ни в Североатлантическия съюз.  \"Когато наистина става въпрос за сигурност и отбрана, всеки един от нас има своята отговорност. Българската армия, разбира се, преживява и кризи, и добри моменти. И се радвам, че в последните години отбраната се превърна в приоритет и се радвам, че съм част от това. Трябва да припомним, че миналата година гласувахме трите модернизационни проекта – за сухопътни войски, за военноморски сили и за ВВС, а и парламентът гласува 10% възнаграждение за военнослужещите в повече. 40% беше по-висок бюджетът за текуща поддръжка – разходи за горива, електроенергия и др., което означава, че може да се води по-добър войскови живот. Със 100% бяха увеличени капиталовите разходи – това означава ремонт на техника и закупуване на нова. Така че има добра перспектива пред българската армия\", казва още ген. Попов.  \"Страната ни се превърна в сериозен фактор относно стабилността в региона. Нашите съседи имат достатъчно проблеми, но ние изиграхме изключително сериозна роля в определяне на политиката на Балканите с нашето успешно за Западните Балкани председателство на Съвета на ЕС. Изиграхме и своята сериозна роля за това на югозападната граница да имаме вече не само страна, с която имаме спорове, а и такава, която ще бъде член на НАТО и ще бъде наш съюзник. Ние имаме много добри отношения и с Турция, и Румъния, и с Гърция, и със Сърбия, така че България има своето наистина сериозно място в политическата арена\", коментира депутатът.  \"По време на европредседателството ни сферата за отбрана беше разчоплена. Навлязохме в много сериозни детайли, когато става въпрос за това, какви трябва да са взаимоотношенията на НАТО и европейската отбрана. Дори в парламентарно измерение ние направихме един много сериозен документ, който не е правен никога и предполагам, че никога няма да бъде направен. В него всичките 28 държави се съгласиха на основни принципи и какво трябва да следват в общата политика по сигурност и отбрана. Много неща бяха направени, така че нашата държава беше доста активна в това отношение. Знаете и за така известното ПЕСКО и каква роля имаше България там, както и за проектите, в които ние се включихме. Мисля, че сме доста активни и това е добре. България наистина не е пасивната страна, която очаква началникът да каже какво да се прави. Напротив, ние вече на базата на добрия опит и огромното желание, които имаме, имаме своите позиции, които отстояваме\", допълни ген. Константин Попов.", "date": "2019.03.20", "title": "Ген. Константин Попов: Българската армия има главна роля в НАТО"}
{"url": "https://www.faktor.bg/bg/articles/novini/svyat/v-chehiya-razkriha-mashtaben-tsentar-na-ruskite-spetssluzhbi-za-kiber-ataki", "text": "Чешкото списание Respekt публикува резултатите от разследване за дейността на мащабен руски център за кибер атаки на територията на страната. По данни на медията, руските спецслужби да създали  и използвали две компютърни фирми в Прага. Формално тези частни компании са се занимавали с продажба на компютърно оборудване и софтуеър, но едновременно с това служителите им са подготвяли хакерски атаки, използвайк икомпютрите си. Част от техниката за тези фирми са пристигали в Чехия от Русия с коли да руското посолство с дипломатически номера, пише Respekt. Изданието съобщава, че кибергрупата на руските спецслужби си е сътрудничила с няколко аналогични руски центрове в други страни. Мрежата на хакерите включвала каткто чехи, така и руснаци, получили чешко гражданство.  Чешките сили за сигурност са успели да разкрият дейността и в началото на 2018 година. В хода на операцията са задържани няколко руски и чешки граждани от руски произход.    През октомври 2018 година бяха арестувани 8 граждани на Русия и Виетнам заподозрени за хакерска дейност. Следствието е установило, че те са опитвали да проникнат в систумата за даване на чешко гражданство.", "date": "2019.03.20", "title": "В Чехия разкриха мащабен център на руските спецслужби за кибер атаки"}
{"url": "https://www.faktor.bg/bg/articles/pravitelstvoto-reshi-40-lv-velikdenski-dobavki-za-nad-1-3-mln-pensioneri", "text": "1 322 300 пенсионери ще получат по 40 лв. великденски добавки към пенсиите си към април. Това решение взе правителството, съобщи социалният министър Бисер Петков.  Великденски бонуси ще получат хората, които получават пенсии до 348 лв., колкото е линията на бедност, поясни Петков. За целта правителството отпусна над 52 млн. лв.", "date": "2019.03.20", "title": "Правителството реши над 1,3 млн. пенсионери да получат великденски добавки"}
{"url": "https://www.faktor.bg/bg/articles/tsvetanov-shte-podkrepim-predlozhenieto-na-bsp-za-zam-predsedatel-na-tsik-no-ne-go-priemayte-kato-zadkulisie-znaem-koy-pravi-sdelkite", "text": "\"Ще подкрепим предложението на БСП за заместник-председател на ЦИК, но не го приемайте като задкулисие между партиите ни - знаем кой прави сделките\". Това каза председателят на ПГ на ГЕРБ Цветан Цветанов по време на дебата по избора на ръководство на ЦИК, предаде „Фокус“.  „Искам да благодаря за всичко, направено от парламентарните групи, за да могат да участват активно в избора, и за предложенията, които бяха направени за ЦИК“, посочи той. „Искам да благодаря за всичко, което направи досегашната ЦИК. Когато приключва един мандат, винаги са повече упреците, отколкото това да се каже едно голямо благодаря“, каза Цветанов и допълни, че тази комисия е работила под постоянен натиск от много политически формации. „Тя беше избрана 2014 г. от тогавашното мнозинство, ръководено от БСП. Досегашната ЦИК беше избрана на принципа на професионализъм, за да може да взима решения, които да са достатъчно добре аргументирани“, коментира той. „През цялото време сме се отнасяли с уважение и сме признавали всеки един избор, който е отчетен като окончателно приключен. Ние никога не сме подлагали на съмнение евентуалните възможности за фалшификация“, заяви председателят на ПГ на ГЕРБ. „Ще подкрепим това ваше предложение. Искам категорично да заявя, че това не трябва да се води като съглашателство и задкулисни разговори между БСП и ГЕРБ. Не трябва в никакъв случай да се говори за сделка, защото знаем, кои най-добре правят сделките и опита на фалшифициране на изборите“, заяви Цветан Цветанов.", "date": "2019.03.20", "title": "Цветанов: Подкрепяме предложението на БСП за ЦИК, не го приемайте като задкулисие - знаем кой прави сделките"}
{"url": "https://www.faktor.bg/bg/articles/borisov-svika-saveta-po-sigurnostta", "text": "Премиерът Бойко Борисов свика днес заседание на Съвета по сигурността. Той информира за това в началото на заседанието на кабинета. Не се съобщава каква е темата на срещата. Последният Съвет за сигурността при Министерския съвет се проведе в началото на февруари при извънредно заседание във връзка със ситуацията във Венецуела. Припомняме, че през последните дни се появи информация от френските служби, че са задържали мъж, готвел атентат в България. По-късно се оказа, че са заловили друг мъж заради грешка с имената. Сега обаче се оказва, че ако има подобен човек, който разработва атаки срещу Франция и България, все още е на свобода.  Името на страната ни беше намесено и при атентата в Нова Зеландия, където мъж с калашник нападна две джамии и изби десетки молещи се. След това стана ясно, че атентаторът е идвал на екскурзия в страната ни и е обикалял историческите ни обекти.", "date": "2019.03.20", "title": "Борисов свика Съвета по сигурността"}
{"url": "https://www.faktor.bg/bg/articles/novini/svyat/darzhavniyat-departament-zlonamerenoto-povedenie-na-rusie-se-aktivizira", "text": "Дейвид Пейман, заместник-помощник на държавния секретар заяви пред Voice of America, че, според него, санкциите вече са създали \"пукнатини между Кремъл и олигарсите\". Той съобщи, че през последните две години администрацията на Тръмп е въвела санкции срещу 270 лица и организации, свързани с Русия.  \"Злонамереното поведение на Русие се активизира. Затова и санкциите ще бъдат засилени и заедно с европейските ни партньори ще действаме така, че ефектът от тях да окаже достатъчно силен натиск върху Русия, за да понесе тя отговорността за длонамереното си поведение\", коментира Пейман.", "date": "2019.03.20", "title": "Държавният департамент: Злонамереното поведение на Русия се активизира"}
{"url": "https://www.faktor.bg/bg/articles/novini/svyat/kult-kam-lichnostta-stolitsata-na-kazahstan-shte-se-kazva-nursulta-izbraha-dashterya-mu-za-predsedatel-na-parlamenta", "text": "Дарига Назарбаева, голямата дъщеря на досегашния президент Нурсултан Назарбаев, който вчера подаде оставка, днес беше избрана за председател на парламента, съобщава The Insider. Кандидатурата и беше предложена от новия президент на страната Касим-Жомарт Токаев, който междувременно предложи и столицата на Казахстан - Астана - да бъде прекръстена на Нурсултан. Припомняме, че Назарбаев беше президент на Казахстан от 24 април 1990 година и тази година навърши 79.", "date": "2019.03.20", "title": "Култ към личността: Столицата на Казахстан ще се казва \"Нурсултан\", избраха дъщеря му за председател на парламента"}
{"url": "https://www.faktor.bg/bg/articles/novini/svyat/frenskite-vlasti-podnoviha-razsledvaneto-sreshtu-ruski-miliarder-za-prane-na-pari", "text": "Френските власти отново обвиниха руския милиардер Сулейман  Керимов за данъчни измами заради предполагаемо използване на посредници за  закупуване на луксозни вили в Лазурния бряг, предаде АФП, цитирана от БНР. „Керимов бе разпитан вчера и обвинен в съучастие в  мащабна данъчна измама“, каза прокурорът на Ница Жан-Мишел Претър. Керимов,  който е член на горната камара на руския парламент, е бил освободен под  гаранция от 20 млн. евро.  Миналия юни правосъдните власти се отказаха от  обвиненията след като защитата на руснака ги убеди, че обвиненията срещу него  не се определят като пране на пари. Керимов (53 г.) контролира финансово-промишлената  група „Нафта-Москва“. По данни от декември състоянието му възлиза на 6,4 млрд.  долара.", "date": "2019.03.20", "title": "Френските власти подновиха разследването срещу руски милиардер за пране на пари"}
{"url": "https://www.faktor.bg/bg/articles/novini/svyat/polsha-boykotira-putin-otkaza-da-go-pokani-za-chestvaniyata-za-vsv", "text": "Полша няма да покани президента на Русия Владимир Путин на честванията по повод 80-тата годишнина от началото на Втората световна война, съобщават полски медии, като се позовават на представител на президента Анджей Дуда. Припомняме, че полското Министерство на външните работи съобщи, че е препопъчало Путин да получи покана, но по-късно от там заяявиха, че с организацията на честванията се занимава канцеларията на президента, а окончателноторешение за списъка на гостите се взема от държавния глава. Засега няма коментар на информацията от Кремъл.", "date": "2019.03.20", "title": "Полша бойкотира Путин-отказа да го покани за честванията за Втората световна война"}
{"url": "https://www.faktor.bg/bg/articles/ako-rusiya-zagubi-sarbiya-gubi-i-balkanite", "text": "Руснаците, които пътуват до Сърбия, просто преливат от възторг: „Сърбите ни харесват, нас, руснаците“, казват си те. И това въодушевление се отнася не просто до отношението към туристите, а и до политиката. Поне досега беше така. Сегашните протести срещу президента Александър Вучич обаче биха могли да променят този факт. Затова и Москва гледа с безпокойство към събитията в Белград. Сръбският президент се смята за приятелски настроен към Русия, а неговата политика спрямо Кремъл – за напълно предвидима. Но колко ли дълго още ще се задържи на този пост? Неговата страна е сред малкото съюзници на Русия в Европа. Какво ще стане, ако Вучич падне от власт? Как ще повлияе това на добрите стари връзки между двете страни? И застрашено ли е руско-сръбското приятелство? Освен политически, в случая на карта са заложени също и големи икономически интереси. Сърбия купува руски оръжия и руски суровини. Белград проявява интерес към руския проект за газопровод \"Турски поток\", който в момента се изгражда. Едно от отклоненията от основната тръба трябва да мине през Южна Сърбия, близо до Косово. Ако президентът Вучич падне от власт, всичко това ще бъде заложено на карта, казва Олег Бондаренко от руската \"Фондация за прогресивна политика\". В интервю за ДВ той  казва, че се опасява за руските инвестиции в сръбската икономика, както и за стабилността на Косово: \"Русия се нуждае от стабилна Сърбия и от сръбски президент, чиито действия са предвидими, като тези на Александър Вучич\". Руският наблюдател допуска, че Западът се меси, упражнявайки натиск над президента, за да признае независимостта на Косово. И други в Москва мислят така - виждат \"дългата ръка на Запада\". Още повече, че САЩ открито говорят за нуждата да се ограничи руското влияние над Балканите. В тази връзка московската радиостанция \"Коммерсантъ FM\" цитира политолога Александър Сафонов, който казва, че този натиск има за цел да привлече Сърбия към евроатлантическите структури. \"Така се подготвя почвата за приемането на страната в НАТО. Сърбия печели от това, че не подкрепя санкциите срещу Русия, а сръбската опозиция - за разлика от президента Вучич – не би защитавала руските интереси на Балканите\", добавя Сафонов. Факт е, че Сърбия е единствената страна в Европа, която отхвърля международните санкции срещу Русия. Затова Белград е ключът на Москва към европейската политика, казва Олег Бондаренко. \"Сегашните протести целят да отслабят сръбско-руските отношения\", твърди политологът. Несъгласие с тази позиция изразява московският публицист Иван Преображенский, според когото нищо съществено няма да се промени: \"Москва никога не е смятала Вучич за истински проруски политик. Това обаче не попречи на президента Путин да изгради добри отношения със сръбското ръководство\". Преображенский не вярва, че ще се стигне до смяна на властта в Белград. Но дори и да се стигне дотам, в бъдещата коалиция навярно също ще има достатъчно симпатизанти на Москва, добавя експертът. Подобно на Бондаренко, той също смята, че Сърбия играе ключова роля за руската политика в Европа. \"Ако загуби Сърбия, за Русия това ще означава да загуби Балканите\", добавя Преображенский – поради това, че сърбите са против международните санкции срещу Русия. Московският наблюдател обаче не вярва, че ако се смени управлението в Белград, това ще промени проруската ориентация на страната.", "date": "2019.03.20", "title": "Ако Русия загуби Сърбия, губи и Балканите"}
{"url": "https://www.faktor.bg/bg/articles/yunker-ne-ochakva-liderite-na-es-da-vzemat-reshenie-za-otlagane-na-brekzit-tazi-sedmitsa", "text": "Председателят на Европейската комисия Жан-Клод Юнкер каза днес, че не очаква европейските лидери да вземат решение за отлагане на Брекзит на срещата тази седмица в Брюксел, предадоха ДПА и Асошиейтед прес.  Юнкер каза пред германското радио Дойчландфунк, че преговорите за отлагане на Брекзит вероятно ще трябва да продължат идната седмица. Излизането на Великобритания от ЕС е насрочено за 29 март, но министър-председателката Тереза Мей вероятно ще поиска от европейските лидери отлагане, тъй като не успя да получи одобрение от британския парламент за постигнатото с ЕС споразумение за раздяла. \"Моето впечатление е, че тази седмица Европейският съвет няма да вземе решение и вероятно ще трябва да се събере отново идната седмица. Госпожа Мей не постигна съгласие за каквото и да било нито в правителството й, нито в парламента\", коментира Юнкер", "date": "2019.03.20", "title": "Юнкер: Не очаквам лидерите на ЕС да вземат решение за отлагане на Брекзит тази седмица"}
{"url": "https://www.faktor.bg/bg/articles/novini/balgariya/b-petkov-promenite-ot-2015-g-dovedoha-do-finansovo-destabilizirane-na-pensionniya-fond", "text": "Ще се даде възможност да се взима и доходът от периода 1997-1999 г. при изчисляване на пенсията, Съобщи пред Нова телевизия социалният министър По думите му, промените от 2015 г. са довели до финансово дестабилизиране на пенсионния фонд.    „Това се вижда в бюджета на ДОО. За първи път за 2019 г. планираният дефицит е под 4 млрд. или около 1/3 от разходите вече се финансират от държавата чрез субсидии от държавния бюджет. През 2015 г., когато започна реформата, повече от 50% от разходите се финансираха от бюджета. Смятам, че това е положителна тенденция, а промените в индивидуалния коефициент нямат за цел да има икономия. Напротив, целта е по-справедливо да се обвърже размерът на пенсиите с максималният осигурителен доход.  Това, че е по-справедливо не означава, че е по-справедливо за всеки”, обясни Петков. „Анализът на НОИ показа, че негативно засегнати от промяната ще бъдат лица, които в периода 1997-1999 година за няколко месеца са се осигурявали на много висок доход и са имали нерегулярна трудова заетост”, съобщи министърът. Петков уточни, че НОИ няма как да направи оценка на въздействието, тъй като няма данни за внасяните осигуровки преди 1997 г.  „НОИ от 2012 година разработи електронна услуга за изчисляване на прогнозния размер на пенсията. Тази услуга обаче, освен, че по автоматичен път се включват данните, които са от регистъра на осигурените лица, те въвеждат избран от тях тригодишен период преди 1997 г. данни, с които лицето разполага, а НОИ – не. От тази гледна точка такива индивидуални случаи при своите анализи и оценки на въздействието НОИ няма как да идентифицира, защото се изследват съвкупности и се търси ефектът от дадена промяна върху тази съвкупност. Това става на база на една съвкупност на хора, на които пенсии вече се изплащат. На база на такива разчети НОИ оповести тези данни”, обясни той. С промяната, която се предвижда в изчисляването на индивидуалния коефициент, ще има положително въздействие върху 56% от пенсионерите, на които им предстои пенсиониране през 2019 г. и 31% негативно засегнати, съобщи министърът.  „Аз подлагам на съмнение тези числа. Струва ми се, че тези отклонения са много големи. В рамките на това, което НОИ представи, отклоненията, които бяха констатирани бяха в съвсем по-ниски стойности”, каза той. Социалният министър обясни, че ще бъде дадена възможност да се поиска при изчисляването на пенсията да им бъде взето под внимание и доходът от периода 1997-1999 година. „Тъй като се появиха съмнения, че ще бъдат ощетени хората в очакванията си за размера на пенсията, затова ще направим необходимото. Ще бъде предвидена преходна разпоредба”, поясни министърът. Вчера премиерът Бойко Борисов свика спешна среща по въпроса с изчисляването на пенсиите. „Посланието от вчерашната среща е, че не трябва да има нито един негативно засегнат от промяната бъдещ пенсионер”, поясни  Бисер Петков.", "date": "2019.03.20", "title": "Б. Петков: Промените от 2015 г. доведоха до финансово дестабилизиране на пенсионния фонд"}
{"url": "https://www.faktor.bg/bg/articles/dimo-gyaurov-frenskite-sluzhbi-se-izdaniha-nyama-pritesnenie-za-atentat-v-balgariya", "text": "Бившият шеф на Националната разузнавателна служба Димо Гяуров определи като проява на абсолютна неподготвеност от страна на полицаите инцидента с лютивия спрей, при който служители на реда пострадаха от ефектите на сълзотворното вещество. „Случва се всеки да се издъни, но когато се издъниш, трябва да си признаеш, а не да се опитваш да замазваш и да ставаш още по-смешен”, посочи Гяуров пред БТВ.  Гяуров коментира и ареста във Франция, за който първоначално беше съобщено, че е на джихадист, заподозрян, че е планирал атаки в България, а впоследствие се оказа, че има грешка в името. „Като че ли френските служби се поиздъниха малко, пропускайки тази информация да изтече”, отбеляза бившият шеф на разузнаването. Според него са възможни няколко варианта. „Лицето да е френски или друг гражданин и връзката му с България да е била продиктувана от съответната информация на службите, че той би могъл да премине, но това не значи все още атентат. От друга страна, възможно е лицето да е български гражданин. Тогава най-вероятно неговото име е подадено от нашите служби. Но и в двата случая ми се струва, че няма никакво основание за притеснение”, обобщи той. „Ако в България тези хора разчитат на съдействие от страна на български граждани, това би могло да породи заплаха и опасения. Най-често обаче те просто преминават”, допълни той. „Стрелецът от Нова Зеландия е бил концентриран около територията на бившата Османска империя и трябва да се изясни със 100-процентова сигурност, че у нас няма структури и лица, които да са му заостряли интереса и да са го дорадикализирали”, каза още в разговора Димо Гяуров. „Първоначалният му интерес към Турция, ако тя е в основата към омразата към исляма, произтича от множеството австралийски жертви, дадени през Първата световна война в битката при Чанаккале”, смята той. Според него нашите и всички останали служби в целия регион, в който е пребивавал, са длъжни да изяснят контактите му и да се проследи цялата му интернет и телефонна кореспонденция от последните години.", "date": "2019.03.20", "title": "Димо Гяуров: Френските служби се издъниха, няма притеснение за атентат в България"}
{"url": "https://www.faktor.bg/bg/articles/borisov-obeshta-sigurno-izbiraemo-myasto-za-hora-ot-sds-za-evroizborite", "text": "Сигурно избираемо място и поне двама души от СДС в листата за Европейски избори 2019, това обеща премиерът и лидер на ГЕРБ Бойко Борисов след среща с председателя на СДС Румен Христов тази сутрин. Тя се проведе в централата на ГЕРБ с участието още на Цветан Цветанов и Владимир Кисьов (СДС).  \"Всеки глас, всеки евродепутат повече ще бъде в полза на свободата, демокрацията, просперитета, както каза Владо Кисьов. Най-старата партия с партията, която е нанесла най-много поражения на БСП - ГЕРБ, е нормално да си сътрудничат\", каза пред журналисти Бойко Борисов на съвместна пресконференция след срещата. \"Щабовете да продължат да работят - плакатите, агитационните материали, но да им се даде сигурно избираемо място, поне двама души да има в листата от СДС. Убедени демократи, хора, които като отидат в Брюксел ще са убедени, че ще защитават каузите на Европейската народна партия. Надявам се и други партии да подкрепят този съюз, защото той е от полза на българските граждани\", каза още Борисов, който подчерта, че с Румен Христов се познават от много отдавна. \"Истински се надявам, че всички български евродепутати там по важни за България теми ще се работи с всички, за да защитаваме българския национален интерес. Всеки ден има тема, която изисква все повече консолидация и всеки пратен там човек от съответната държава има голяма, голяма стойност. Така че мога само да ви окуража, имам прекалено много работа, за да мога да се занимавам повече с партийни дела тук\", завърши премиерът, цитиран от Канал 3. Миналата седмица председателят на ЕНП Жосеф Дол призова двете партии-членки на европейската десница да излязат в общ фронт на Европейски избори 2019.", "date": "2019.03.20", "title": "Борисов обеща сигурно избираемо място за хора от СДС за евроизборите"}
{"url": "https://www.faktor.bg/bg/articles/novini/svyat/zemetresenie-ot-5-8-po-rihter-v-zapadna-turtsiya", "text": "Силно земетресение с магнитуд 5,8 по скалата на Рихтер е регистрирано на територията на Западна Турция, съобщиха от Европейския сеизмологичен център. Земният трус е усетен в 9:34 ч. местно време тази сутрин с епицентър на 16 км южно от Асипаям, на 32 км западно от Тефени и на 236 км югоизточно от Измир, с дълбочина 27 км. Регистрирани са още три вторични труса, най-силният между които е с магнитуд 4,5 по Рихтер. Засега няма данни за пострадали и материални щети.", "date": "2019.03.20", "title": "Земетресение от 5,8 по Рихтер в Западна Турция"}
{"url": "https://www.faktor.bg/bg/articles/georgi-vergiev-vleze-v-parlamenta-na-myastoto-na-slavcho-velkov", "text": "Двама социалисти нарушиха бойкота и се появиха в пленарната зала. С аплаузи беше посрещнат от останалите депутати Драгомир Стойнев, който, в качеството си на заместник-председател на ПГ на левицата дойде, за да представи кандидатурата на БСП за ръководството на ЦИК. Силвия Дюкенджиева е номинацията на червените за зам.-председател. Успоредно с това на трибуната се закле нов депутат от \"БСП за България\" - Георги Вергиев от Пазарджик, на мястото на Славчо Велков, който напусна по здравословни причини, но остана съветник на Корнелия Нинова. Проблем с кворума нямаше, а депутатите започнаха работния ден с декларации по повод членството на България в НАТО. 10 години България няма посока, установи Йордан Цонев от ДПС. Цонев посочи, че времето е потвърдило прогнозата на почетния председател на ДПС Ахмед Доган, че пътят на България към Европа минава през Босфора. Лидерът на ВОЛЯ пък веднага скочи на импровизация и без изненади разсмя залата. Нашият почетен и реален председател Веселин Марешки отдавна ви говори, че родолюбието е това, което ще спаси България, заговори за себе си в трето лице аптекарският бос, а залата много не разбра това реплика към ДПС ли беше.", "date": "2019.03.20", "title": "Социалисти нарушиха бойкота на Нинова в НС"}
{"url": "https://www.faktor.bg/bg/articles/prouchvane-sochi-gerb-vodi-veche-s-4-pred-bsp-samo-tri-partii-shte-vlyazat-v-parlamenta", "text": "Агенция \"Сова-Харис\" представи проучване за политическите нагласи сред хората. Анкетата е направена в периода 6-11 март. Основната интрига в предстоящите избори за Европейски парламент се състои във въпроса за победителя. Поради това изборите могат да се характеризират като двубой на върха. Изходът от тях все още е отворен. С наближаването на датата на вота обстановката се подгрява и двете водещи политически сили привличат все по-голяма подкрепа. Конфронтацията между тях усилва този ефект. За периода от месец януари до сега заявените привърженици на ГЕРБ се увеличават с 3% и достигат до 23% от гласоподавателите. БСП прибавя 1% и подкрепата й достига до 19,4%. Проучването обхваща периода на напускането на парламента от депутатите на социалистите и съпътстващата този акт остра полемика. Мобилизацията сред привържениците и на двата лагера е на високо ниво, но по-голямата атмосфера над електоралното ядро на ГЕРБ води до по-голямо увеличение.  Ако се доверим на преценката, че в изборите ще вземат участие тези, които сега заявяват, че със сигурност ще гласуват, то избирателната активност ще бъде по-малка от заявената в прекия електорален въпрос - тя пада под 50% от реалните избиратели. И в този случай обаче съотношението между водещите политически сили се запазва: за ГЕРБ 16% от всички избиратели срещу 14% за БСП. Промяната спрямо месец януари е значителна – тогава БСП имаше 1% преднина и подкрепа от 13% срещу 12% за ГЕРБ. Политизацията на общественото мнение води и до повишаване на декларираната подкрепа и на останалите политически сили. При ДПС тя достига до 7,3% от гласоподавателите. Партиите от коалицията на Обединените патриоти този път по отделно биха получили: Атака и ВМРО по 1,9%, а НФСБ – 0,8%. За последните два месеца отбелязваме по-голям ръст за воеводите, които започнаха предизборната си кампания, центрирана върху фигурата на досегашния си евродепутат Ангел Джамбазки. Обобщението на данните сочи, че на този етап в Европарламента ще намерят място представители на ГЕРБ, БСП и ДПС.", "date": "2019.03.20", "title": "Проучване дава 4% преднина на ГЕРБ пред БСП, \"вкарва\" три партии в Европарламента"}
{"url": "https://www.faktor.bg/bg/articles/novini/svyat/nadiga-li-se-ekstremizam-v-evropa", "text": "Европейските разузнавания вече от години са установили заплахата от нападения на ултрадесни елементи, каквито бяха извършени в новозеландския град Крайстчърч, и са засилили наблюдението над подобни движения. Във Франция и във Великобритания, в Германия и в Италия разузнавателните служби сигнализират от години насам за рисковете, породени от растящата поляризация на обществото - нищо чудно някой да нападне мюсюлманите в тези страни в името на борбата срещу джихадизма или имиграцията, пише Франс прес. \"Европа е в голяма опасност: екстремизмът се надига повсеместно и ние - вътрешните служби, пренасочваме в момента ресурсите си, измествайки поглед към крайната десница, която чака само конфронтация. Значи трябва да предвидим нещата и да блокираме всички тези групи, които може в един момент да разпалят сблъсъци между общностите\", прогнозира през май 2016 г. Патрик Калвар, тогава директор на Главната дирекция за вътрешна сигурност DGSI /френското контраразузнаване/. \"В различните западни страни констатираме от четири-пет години нарастване на броя на престъпленията, свързани с омраза и на терористично насилие от страна на крайнодесни групи. Това се дължи според мен на растящата поляризация, подхранила екстремизма не само от страна на джихадистите, но и от страна на крайната десница\", заяви в петък по Си Ен Ен Питър Нюман, директор на Международния център за изследване на радикализацията ICSR в Лондон. \"Взети заедно, различните видове политически радикализъм (радикалният ислямизъм, ултралевите и крайната десница) представляват приоритетната опасност, която застрашава страната ни\", отбеляза във френския всекидневник \"Фигаро\" Ерик Делбек, експерт по сигурността. Атаките от страна на крайната десница често се представят като реакция на джихадистките атаки. Така например Брентън Тарант, нападателят от Крайстчърч (50 убити) твърди в манифеста, с който обяснява действията си, че е искал по-специално да отмъсти за Ебба Окерлунд - момиченце, убито при джихадистки атентат в Швеция през 2017 г. \"В Обединеното кралство основните контекстуални активатори на крайнодясно насилие, по-специално от страна на единични извършители, изглежда се пораждат - поне отчасти, от процес на взаимна радикализация\", анализира през януари Греъм Маклин от университета в Осло, в статия в \"Си Ти Си Сентинъл\", научно издание на американската военна академия Уест Пойнт. В тази страна \"близо 50 на сто\" от хората, определени като \"будещи сериозно безпокойство\" в програмата за борба с радикализацията, \"са от крайната десница\", заяви в понеделник държавният министър по сигурността Бен Уолъс и подчерта, че \"във Великобритания със сигурност може да се случи\" нападение като това в Крайстчърч. \"Тази идеология се държи под наблюдение там наред с ислямисткия тероризъм\", посочи в понеделник центърът за изследвания по сигурността \"Суфан\", при все че според оценка на висши полицейски служители от 9 страни членки на ЕС от февруари 2018 г. ислямисткият тероризъм остава основна заплаха. \"Срещу нас действат по-малък брой лица, с по-слаба координация и организация\", заяви през 2017 г. Кресида Дик, шефката на Скотланд Ярд. След години борба с джихадизма разузнаванията адаптират действията си към заплаха, доста променена през периода от т. нар. оловни години до 80-те, когато се разгаря за последно с буйни пламъци крайнодясното насилие в Европа - независимо че и впоследствие се случват изолирани акции, понякога зрелищни като атаките, извършени от Андерш Брайвик в Норвегия през 2011 г. (77 убити). В Германия например личният състав на разузнавателните служби, действащи срещу десния екстремизъм, ще бъде увеличен с 50 на сто през 2019 г., съобщи в края на декември шефът на контраразузнаването Томас Халденванг, установил, че \"от известно време има ново развитие в крайната десница\" из тази страна, където през последните години бяха разбити редица неонацистки групички. Последна засега бе \"Революцията Кемниц\", чиито седмина членове са подготвяли според полицията акция през октомври, на годишните чествания на обединението на страната през 1990 г. Германия впрочем сформира служба за дерадикализация, критикувана все по-остро заради слабите й постижения. По примера на джихадисткия интернационал, създаден благодарение на социалните мрежи, някои от тези крайнодесни групи се опитват да изградят глобални структури, но не успяват истински да се обединят. Британската група \"Национално действие\" например стоеше \"в центъра на международна мрежа (. . .), поддържаща връзки с активисти от Германия, балтийските страни, Скандинавия\", посочва Маклин.   БТА", "date": "2019.03.20", "title": "Надига ли се екстремизъм в Европа?"}
{"url": "https://www.faktor.bg/bg/articles/gerb-otbelyaza-s-deklaratsiya-15-godishninata-na-chlenstvoto-na-balgariya-v-nato", "text": "ГЕРБ отбеляза с декларация 15-годишнината на членството на България в НАТО и призова политическите сили да бъдат конструктивни и отговорни по въпросите на националната сигурност, защитата на страната и нейното бъдеще и заедно да намерят добрите решения за България.  Декларацията беше прочетена от трибуната на Народното събрание от Владимир Тошев, заместник-председател на парламентарната комисия по отбрана. На 18 март се навършиха 15 години от приемането на закона за ратифициране на Северноатлантическия договор, посочи Тошев. Той отбеляза, че три правителства и два парламента целенасочено са поддържали и развивали едно национално усилие, предназначено да промени международния статут на България, да гарантира нейното бъдеще, да я превърне в част от защитната система на модерния свят.  \"Ратификацията на Северноатлантическия договор е голяма победа на българските демократични сили, тя осъществи една мечта на младото ни гражданско общество, всеки трябваше да извърви своя път към НАТО и ние го направихме\", коментира Владимир Тошев. Това е знаменателен ден за България, в който правим най-голямата крачка за откъсване към миналото и отваряме нова страница в нашата история, посочи той. Тошев отбеляза, че присъединяването на България към НАТО означава преди всичко колективна сигурност, стабилност и просперитет. Депутатът от ГЕРБ посочи, че съвременните заплахи, включително по линия на хибридната война, изискват нови подходи в политиката на НАТО. Сътрудничеството между НАТО и ЕС трябва да се задълбочи, добави той. \"Вече 15 години доказваме пред нашите партньори от НАТО, че сме достоен, предвидим съюзник и че споделяме демократичните ценности на Алианса\", заяви Владимир Тошев. Той отбеляза, че миналата година е актуализирана стратегията за националната си сигурност, като са включени нови политики, сред които по киберсигурност и управление на кризи. Имаме национален план за постигане на бюджет за отбрана от 2 процента от БВП, посочи той. Гласувахме в Народното събрание трите големи модернизационни проекти на армията, като народни представители направихме това, което беше необходимо, каза Владимир Тошев. Трябва да работим за консенсус в дългосрочна перспектива, смята депутатът от ГЕРБ.", "date": "2019.03.20", "title": "ГЕРБ отбеляза с декларация 15-годишнината на членството на България в НАТО"}
{"url": "https://www.faktor.bg/bg/articles/novini/svyat/nazarbaev-vizhda-sam-sebe-si-nyakade-na-nebeto-shte-kontrolira-kazahstan-dokato-e-zhiv", "text": "Президентът на Казахстан Нурсултан Назарбаев, който заяви вчера, че напуска поста си, тръгва по пътя на изтъкнати световни управници като китайския лидер Дън Сяопин, останал и след оттеглянето си безспорен \"баща на нацията\", и Фидел Кастро, останал на върха на кубинския политически Олимп, пише \"Росийская газета\". До следващите избори и. д. президент до края на мандата ще бъде председателят на казахстанския Сенат Касим-Жомарт Токаев, който положи клетва днес. Назарбаев остава водач на управляващата партия \"Нур Отан\" (\"Светло отечество\"), а като председател на националния Съвет за сигурност ще може да дава нареждания на държавния глава, уточнява московският официоз. Назарбаев превърна Казахстан в успешна съвременна държава. Негова е идеята за т. нар. триединна задача - изграждане на пазарна икономика, демонтиране на тоталитарната идеологическа система и модернизация на всички обществени институции. Така властите успяха да увеличат 15 пъти обема на икономиката, 9 пъти - доходите на населението, пресметнати в долари, и почти десеторно да намалят бедността, отбелязва \"Росийская газета\", цитирана от БТА. Според източник на \"Ведомости\", близък до президентската администрация в Русия, Назарбаев се е консултирал преди оставката си с различни политически сили и с Москва, а кандидатурата на Токаев като временен президент не е избрана случайно. След Назарбаев той е най-известният в света казахстански политик, изградил здрави връзки с ръководствата на двете основни съседни страни - Русия и Китай. Пълномощията на Назарбаев надхвърлят обаче президентските и той ще контролира политическия процес в Казахстан, докато е жив и дееспособен, подчертава политологът Аркадий Дубнов. \"Нашият лидер вижда сам себе си някъде на небето, той е човек-мисия. Огромен брой интереси и кланове в Русия са фокусирани върху Путин. Ако в Русия се повтори казахстанският сценарий, на другата сутрин, след като Путин обяви това, ще се вдигне врява. Русия е страна с множество влиятелни групировки около президента и те ще започнат схватка за власт веднага щом се разбере, че той ще напуска\", коментира Дубнов.", "date": "2019.03.20", "title": "Назарбаев вижда сам себе си някъде на небето, ще контролира Казахстан докато е жив"}
{"url": "https://www.faktor.bg/bg/articles/rumen-petkov-abv-nyama-da-priema-v-listata-si-otpadali-kandidati-na-bsp", "text": "\"Широкият ляв мандат няма да се случи\". Това заяви пред БНТ председателят на АБВ Румен Петков. \"След като ние и още 7 партии обявихме идеята за свикване на референдум, другото мълчание е несериозно. Да загърбиш идеята за мира, за разоръжаването е трудно обяснимо\", заяви той. Коментарът му бе по повод липсата на реакция от страна на БСП на партийната инициатива за предизвикване на референдум за неразпространение на ядреното оръжие. Председателят на АБВ заяви още, че нападките на лидера на БСП Корнелия Нинова към Ивайло Калфин \"са лъжа\" и каза, че когато той е бил социален министър, най-много хора са получили увеличение на пенсиите. Петков каза още, че АБВ няма да приеме в листата си отпаднали кандидати за европейските избори на БСП и че партията има много номинации за вота. Според него Елена Йончева е постъпила некоректно със Сергей Станишев, приемайки да бъде водач на листата на БСП. „Ръководството на БСП зашлеви не просто Сергей Станишев, а председателя на ПЕС“, коментира Петков.", "date": "2019.03.20", "title": "Румен Петков: Йончева постъпи некоректно със Станишев, приемайки да е водач на евролистата"}
{"url": "https://www.faktor.bg/bg/articles/novini/svyat/prezidentat-na-chehiya-turtsiya-e-fakticheski-sayuzni-na-islyamska-darzhava", "text": "Чешкият президент Милош Земан заяви на среща с представители на обществеността вчера, че смята Турция за фактически съюзник на Ислямска държава, предаде ТАСС, като цитира Чешката осведомителна агенция (ЧТК). \"Защо (турците) нападат кюрдите? Защото те са фактически съюзници на Ислямска държава\", заяви Земан в отговор на въпрос. \"Това значи, че именно Турция, въпреки че е членка на НАТО и иска да влезе в Европейския съюз, в който има малка вероятност да бъде приета, действаше като посредник в логистичните операции по снабдяване на Ислямска държава, когато (организацията) окупираше значителна част от Сирия и Ирак. Ставаше дума за, например, износ на нефт (от заетата от терористите територия) и подобни\". Според Земан турският президент Реджеп Тайип Ердоган води политика на ислямизация на своята страна. \"Това вече не е светската държава на Кемал Ататюрк, а държава, която изповядва ислямска идеология. А от това логично следва, че тя стои близо до ислямските радикали\", подчерта чешкият президент. Освен това Земан се изказа в подкрепа на промени в украинската конституция, които да доведат до децентрализация на властта с цел да се излезе от кризата. В момента ситуацията в Украйна е подобна на нестабилно примирие между гражданите, разделени на езиков признак, заяви чешкият президент.", "date": "2019.03.20", "title": "Президентът на Чехия: Турция е фактически съюзник на Ислямска държава"}
{"url": "https://www.faktor.bg/bg/articles/novini/svyat/tereza-mey-ofitsialno-shte-poiska-otlagane-na-brexit", "text": "Тереза Мей официално ще поиска от Европейския съюз Brexit да бъде отложен, съобщава Би Би Си. Според източници от \"Даунинг стрийт\" 10, министър-председателят на Великобритания ще поиска отлагане на излизането от ЕС до 30 юни, но с опцията отлагането да е значително по-голямо. Източник на Би Би Си от правителството твърди, че Тереза Мей може да поиска излизането от Общността да бъде отложено с цели 2 години, но все още не е взето окончателното решение за срока. Преговарящият с Великобритания от страна на ЕС Мишел Барние припомни, че за отлагане на  Brexit трябва да има \"конкретен план\". По сега действащото законодателство Великобритания трябва да напусне Европейския съюз на 29 март, въпреки че няма сделка с Брюксел за условията на раздялата. Според източници на ВВС, когато е бил обсъждан срока на отлагането, между министрите в правителството е имало несъгласия. В следващите дни основните моменти около Brexit са следните: - Във вторник ще бъде изпратено официалното, писмено искане от Лондон до ЕС за отлагане на  Brexit след 29 март. - В четвъртък Тереза Мей ще пътува до Брюксел, за да обсъди лично с европейските лидери вариантите за действие по време на срещата на върха на ЕС. - Всички 27 страни членки на ЕС трябва да се съгласят да има отлагане, за да стане то факт. - Двете камари на британския парламент ще гласуват всяко забавяне на Brexit. На пресконференция в Брюксел Мишел Барние каза, че \"по-дълго отлагане на  Brexit трябва да е съпроводено с ново събитие, нов политически процес\". \"Не искаме след отлагането да се окажем в същото положение, в което сме сега\", каза Барние.", "date": "2019.03.20", "title": "Тереза Мей официално ще поиска отлагане на Brexit"}
{"url": "https://www.faktor.bg/bg/articles/berluskoni-otnovo-e-v-bolnitsa-sled-operatsiya-na-herniya", "text": "Бившият италиански премиер Силвио Берлускони е претърпял операция от ингвинална херния, предаде ДПА, цитирайки източници от неговата партия \"Напред Италия\". Операцията е била успешна, но 82-годишният политик ще има нужда от два-три дни, за да се възстанови, съобщават източниците, цитирани от агенция АНСА и в. \"Джорнале\", собственик на семейството на Берлускони. Бившият премиер е отменил планирани за утре и за петък политически прояви в област Базиликата, където в неделя предстоят избори. \"Говорих с Берлускони и му пожелах успешно възстановяване\", се казва в изявление на италианския вицепремиер Матео Салвини.", "date": "2019.03.20", "title": "Берлускони отново е в болница след операция на херния"}
{"url": "https://www.faktor.bg/bg/articles/novini/svyat/enp-reshava-dali-da-izklyuchi-partiyata-na-viktor-orban", "text": "Дали унгарската партия \"Фидес\" на премиера Виктор Орбан да бъде изключена от Европейската народна партия или нейното членство да бъде временно замразено. Това решават днес в Брюксел политическата асамблея на най-голямата партия в Европейския парламент. Напрежението между Орбан и ЕНП се засили в месеците преди европейските избори, след като Унгария започна антиевропейска кампания, насочена срещу председателя на Европейската комисия Жан-Клод Юнкер, представен на плакати в компанията на милиардера Джордж Сорос. 13 от 56-те партии, членуващи в ЕНП поискаха изключването на \"Фидес\". Сред тях е и българската ДСБ. Припомняме, че унгарският премиер Виктор Орбан изпрати писма до лидерите на консервативните партии, поискали изключването на неговата партия ФИДЕС от Европейската народна партия. В писмото си той поднася извинение за това, че преди време ги нарече \"полезни идиоти\", но не и за антиевропейската кампания, която води. В писмото си Орбан пише, че е заимствал термина от Ленин, но не е искал да обиди персонално никого. Той отправя молба към лидерите на партиите, сред които е и българската ДСБ, да преосмислят позицията си за изключването на ФИДЕС от ЕНП.  Унгарският премиер обаче подчертава, че политическите му възгледи, свързани с миграцията, защитата на християнската култура и бъдещето на Европа, не са се променили.", "date": "2019.03.20", "title": "ЕНП решава дали да изключи партията на Виктор Орбан"}
{"url": "https://www.faktor.bg/bg/articles/proletta-idva-s-ponizhavane-na-temperaturite", "text": "Днес облачността ще се увеличи и на отделни места, главно в Рило-Родопската област ще има превалявания от дъжд. Ще духа слаб, в Източна България умерен вятър от север-североизток. Максимални температури между 15° и 20°, в София около 16°. Атмосферното налягане е по-високо от средното за месеца и през деня още ще се повиши. Астрономическата пролет ще настъпи на 20 март в 23 часа и 58 минути.  По Черноморието облачността ще бъде значителна, но ще остане почти без валежи. Ще духа слаб до умерен вятър от север-североизток. Максималните температури ще са 10°-13°. Температурата на морската вода е 8-9°. Вълнението на морето ще бъде около 2 бала. Над планините облачността също ще се увеличи. На места ще има слаби валежи от дъжд, над 1800 метра – от слаб сняг. Ще духа слаб до умерен вятър от север-североизток. Максималната температура на височина 1200 метра ще е около 8°, на 2000 метра - около 1°.", "date": "2019.03.20", "title": "Пролетта идва с понижаване на температурите"}
{"url": "https://www.faktor.bg/bg/articles/novini/svyat/italiya-otnovo-sprya-humanitaren-korab-s-migranti", "text": "Италия запорира хуманитарен кораб, блокиран край бреговете на остров Лампедуза с 48 мигранти на борда. \"Финансовата гвардия процедира по запорирането на кораба \"Маре Йонио\" и затова го ескортира до пристанището на Лампедуза\", обяви италианското министерство на вътешните работи. В идните часове ще бъдат разпитани членове на екипажа на кораба. \"Маре Йонио\" плава под италиански флаг и е нает от група леви и крайнолеви организации, за да участва в хуманитарни операции. Той бе блокиран с 48 мигранти на борда край бреговете на Лампедуза, след като вчера спаси мигрантите от бедстваща лодка край бреговете на Либия. Италианските власти му забраниха да акостира. Днес сутринта обаче корабът се позициионира близо до острова въпреки нареждането на властите да остане на разстояние. Това се наложи заради лошото време. Доближаването позволи на мъж на 25 години, болен от пневмония на борда на кораба, да бъде евакуиран към медицинския център на острова. През деня италианският вътрешен министър Матео Салвини поиска ареста на екипажа на кораба. Той припомни, че сега в Италия има правителство, което защитава границите и кара другите да уважават законите.", "date": "2019.03.20", "title": "Италия отново спря хуманитарен кораб с мигранти"}
{"url": "https://www.faktor.bg/bg/articles/ivaylo-kalfin-ninova-strada-ot-paranoya-da-ne-ya-zasenchat-i-da-sednat-v-stola", "text": "\"Когато в една къща има скандали, не е хубаво друг да ги коментира. Мисля, че Сергей Станишев трябва да бъде включен в листите за европарламента, защото така дори по-добре ще си върши работата, въпреки че той не беше в ЕП, когато за първи път стана президент на ПЕС\". Това заяви пред БТВ бившият външен министър Ивайло Калфин.  Според него поведението на Корнелия Нинова и на кръга около нея издава известна параноя и страх лидерката на БСП да не бъде засенчена и детронирана от председателския пост в \"столетницата\". Калфин допълни, че на \"Позитано\" 20 се разчистват фронтове и припомни как емблематични социалисти и бивши червени депутати бяха изтикани в периферията на левицата.  Като бивш социален министър, Ивайло Калфин коментира и проблемите с изчисляването на пенсиите. Припомня, че вчера от БСП намесиха освен ГЕРБ и АБВ, като ги обвиниха в съучастие. \"Пенсионната формула е от 2000 година. Проблемът, който изникна сега, е свързан с промените в пенсионната система от края на 2018 година, които са вредни. Сегашните неразбории нямат нищо общо с промените от 2015 г.\", оправда партията си Калфин.", "date": "2019.03.20", "title": "Ивайло Калфин: Нинова страда от параноя да не я засенчат и да ѝ седнат в стола на \"Позитано\" 20"}
{"url": "https://www.faktor.bg/bg/articles/novini/balgariya/prilozhete-pensionnite-izmislitsi-za-nomenklaturata-na-bkp-ds-mno-dkms", "text": "Писна ми!  От сутринта гледам и слушам гузните обяснения за грабежа чрез орязването на пенсиите на новите пенсионери -\"Нямало било достоверни данни отпреди 1997 г, а електронен регистър имало след 2000-та г.\"!?  Потресен съм от \"експертната\" логика на социалния министър и на един от директорите в НОИ. Според тях анализът бил показвал, че според новите правила (приети в края на 2018 г.) ощетени щели да бъдат \"само\" 31% от пенсиониращите се през 2019 г. , за 12% нямало да има промяна, а за 57% даже щяло да има увеличение. После се разбра, че \"увеличението\" щяло да бъде с 3-5%, а \"намалението\" с 50 - 250%!!! Но това било... неизбежен \"неутрален ефект\" и \"актюерска справедливост\"!!! Приложете тези наукообразни измислици за номенклатурния комунистически апарат на БКП, ДКМС и ДС! \"Актуализирайте\" максималните пенсии на ченгетата от ДС и МВР и политическите офицери от БНА и не се подигравайте с хората, които честно са работили и са се осигурявали преди и след 1990!  Гавра е да смятате само осигуровките след 2000г. , когато много предприятия бяха прилапани (приватизирани) от същите ченгета, а десетки хиляди останаха на улицата или бяха принудени да се прекалифицират.  След 2000 г. \"\"актюерската\" ви \"справедливост\" създаде милионерите на прехода, които изнудваха и осигуряваха работниците си като \"крепостни\" - на минимума. И хич не ми говорете патриотични слова, които ви се суфлират от Кремъл! Писна ми!", "date": "2019.03.20", "title": "Приложете пенсионните измислици за номенклатурата на БКП, ДС, МНО, ДКМС..."}
{"url": "https://www.faktor.bg/bg/articles/novini/balgariya/ns-izbira-rakovodstvo-na-tsik", "text": "Парламентът днес избира ръководство на ЦИК.  За председател на комисията от ПГ на ГЕРБ предложиха Стефка Стоева.  От „Обединени патриоти“ предлагат за заместник-председател на специализирания орган доц. Таня Йосифова. Другото предложение за заместник-председател е на БСП в лицето на Силва Дюкенджиева. Кандидатурата на опозицията ще бъде представена в зала от заместник-председателя на парламентарната група Драгомир Стойнев, въпреки че вече пета седмица депутатите от левицата не участват в пленарните заседания.  За секретар на ЦИК ДПС издигнаха кандидатурата на Севинч Солакова. Приетите процедурни правила предвиждат кандидатурите да бъдат гласувани поотделно.  Общо 20 са предложенията за състав на комисията, но по закон парламентът има право да избере само ръководството на ЦИК. Съгласно Изборния кодекс останалите членове на комисията се назначават от президента въз основа на предложение на парламентарно представените партии и коалиции, както и на партиите и коалициите, които имат избрани евродепутати, но не са в парламента.", "date": "2019.03.20", "title": "НС избира ръководство на ЦИК"}
