{"url": "https://www.faktor.bg/bg/articles/novini/svyat/tereza-mey-velikobritaniya-zapochva-nova-glava-ot-svoyata-istoriya", "text": "\"Обединеното кралство ще отвори нова глава от историята си във връзка с предстоящото оттегляне от Европейския съюз\", заяви в празнична реч британският премиер Тереза Мей преди Нова година, чийто текст беше разпространен от нейния офис, предаде \"Фокус\", позовавайки се на TACC. „Новата година е моментът да гледаме напред, а през 2019 г. Обединеното кралство ще отвори нова глава“, подчертава Мeй. В изказването си премиерът не пропусна да защити споразумението с ЕС, което беше критикувано от нейните съпартийци и опоненти и което скоро ще бъдат представено за разглеждане от Камарата на общините. Мей също така отбеляза, че този документ отразява стремежите на британците, заявени на националния референдум през 2016 г. за прекратяване на членството в ЕС. ,,Споразумението за Брекзит, на което се съгласих, изпълнява волята на британския народ, изразена по време на гласуването, а парламентаристите ще трябва да вземат важно решение през следващите няколко седмици. Ако Парламентът подкрепи споразумението, Обединеното кралство ще може да преодолее кризата\", продължи премиерът. Мей обеща, че парламентарната подкрепа за споразумението ще позволи на правителството да съсредоточи енергията си върху укрепването на националната икономика и отварянето за нови пазари за британските компании. Премиерът добави, че това ще създаде нови работни места и нови бизнес възможности, ще ускори строителството на нови жилища, за да се доближи до постигането на целта да се осигури на всяко семейство собствен дом или апартамент, да постигнат рекордни инвестиции в сектора на здравеопазването и да се трансформира в посока на по-голяма достъпност образователната система. ,,Ще въведем нова имиграционна система, основана на уменията, за да заменим свободата на движение (на работещите в ЕС)\", обеща британският премиер, припомняйки основната цел на поддръжниците на Брекзит - защита на националния пазар на труда от неконтролиран приток на работна ръка от страни от ЕС. В същото време Мей призна, че „референдумът за 2016 г. обостря различията” в британското общество, причинен от напълно различна визия за по-нататъшните отношения на страната с континентална Европа. „2019 година може да е периодът, през който ще оставим настрана нашите различия и заедно напредваме към силни нови отношения с нашите европейски съседи и с външния свят като страна, фокусирана върху световните търговски отношения“, каза тя. Според премиера, 2018 г. ще влезе в историята на Великобритания като време на рекордно ниски нива на безработица и бедност, както и първия многогодишен период, в който публичният дълг е намалял. ,,Тази година Обединеното кралство е постигнало много. Заетостта е на рекордно високо ниво, първият устойчив спад в нашия дълг започна в рамките на живота на цяло поколение, а броят на хората, живеещи в абсолютна бедност, е рекордно нисък\", каза ръководителят на британското правителство за социално-икономически резултати от неговото управление през изминалата година.", "date": "2019.01.01", "title": "Тереза Мей: Великобритания започва нова глава от своята история"}
{"url": "https://www.faktor.bg/bg/articles/novini/svyat/chudo-izvadiha-zhivo-bebe-izpod-razvalinite-ot-srutvaneto-v-magnitogorsk", "text": "Единайсетмесечно бебе бе извадено живо, но в тежко състояние изпод развалините на срутената част от жилищна сграда в руския град Магнитогорск. Детето е било откарано с линейка до болнично заведение за реанимация. Лекари дадоха положителна прогноза, че животът на момиченцето ще бъде спасен, съобщи ТАСС, цитирана от БТА. Детето е оцеляло при срутването благодарение на креватчето и топлите дрешки.  По последни данни от развалините са извадени телата са седем загинали, а още един човек все още е затрупан. В неизвестност са над 30 души.  На 31 декември рано сутринта в един от входовете на 10-етажен блок стана експлозия и предизвика срутване. Според руския Следствен комитет вероятната причина за взрива е изтичане на битов газ. Трагедията се е разиграла преди разсъмване, когато повечето от обитателите на сградата са спели.", "date": "2019.01.01", "title": "Чудо: Извадиха живо бебе изпод развалините от срутването в Магнитогорск"}
{"url": "https://www.faktor.bg/bg/articles/novini/balgariya/-gospodarite-sravniha-politikata-na-ninova-s-kabare-sheguvat-se-che-e-bremenna", "text": "В новогодишното си предаване \"Господари на ефира\" се пошегуваха с изкуствения позитивизъм, който се опитва да налага на електората си. Тя беше изимитирана като кабаретна певица, която пее римейк на Петя Буюклиева - \"БСП е фаталната жена\". Преди да започне поздрава си, имитаторката на Нинова се пошегува, че като актриса в политическо червено кабаре, няма да говори за политика, а ще пее. Беше намесена и \"Визия за България\", в която социалистите през изминалата година очевидно не говориха за политика.  Сценаристите не пропуснаха да се пошегуват и с поредните неуспешни опити на социалистката да вземе влстта и с вечните ѝ амбиции да измести от \"Дондуков\" 1 Бойко Борисов. Преди да започне скечът пък Малин Кръстев и Ненчо Балабанов се пошегуваха с Нинова, че е бременна.", "date": "2019.01.01", "title": "\"Господарите\" сравниха политиката на Нинова с кабаре, шегуват се, че е бременна"}
{"url": "https://www.faktor.bg/bg/articles/novini/balgariya/zhena-zagina-v-sofiya-pri-padane-ot-16-iya-etazh", "text": "60-годишна жена е загинала при падане от 16-и етаж на жилищна сграда, съобщи говорителят на Центъра за спешна медицинска помощ (ЦСМП) – София Катя Сунгарска. Трагичният инцидент е станал тази нощ. Жената е била намерена от неин съсед. Полицията разследва какво се е случило.", "date": "2019.01.01", "title": "Жена загина в София при падане от 16-ия етаж"}
{"url": "https://www.faktor.bg/bg/articles/novini/balgariya/otkriha-tyaloto-na-25-godishniya-mazh-vav-vodoema-pri-kazanlashkoto-s-rozovo", "text": "Намерено е тялото на издирвания 25-годишен мъж във водоема при с. Розово. Това съобщиха от пресцентъра на МВР. Съобщение за изчезнал 25-годишен жител на казанлъшкото с. Кънчево е получено вчера в РУ- Казанлък от тел. 112 към 12.15 часа. Според получените данни, той се е насочил с автомобила си в посока към водоем в с. Розово община Казанлък, където следите му се изгубили. Към мястото още вчера е бил изпратен водолазен екип от сектор „Спасителни оперативни дейности“ към РД „Пожарна безопасност и защита на населението“ – Пловдив. Със съдействието на служителите на реда от местното районно управление са предприети действия за издирване в района и във водоема, но през светлата част на деня 25-годишният не е бил открит. Днес сутринта, към 08.00 часа водолазите са възстановили търсенето във водоема при с. Розово и рано следобед оттам е изваден лек автомобил, като в купето е намерено тялото на издирвания 25-годишен.", "date": "2019.01.01", "title": "Откриха тялото на 25-годишния мъж във водоема при казанлъшкото с. Розово"}
{"url": "https://www.faktor.bg/bg/articles/novini/svyat/arestuvaniyat-za-shpionazh-amerikanets-v-moskva-otival-na-svatba", "text": "Пол Уилън, който е бил задържан в петък в Москва по подозрение в шпионаж, е бивш морски пехотинец, той заминава за Русия за сватба, разказва неговият брат, цитиран от американския телевизионен канал CNN. \"Пол е пенсиониран морски пехотинец, посетил е Москва, за да присъства на сватба. Ние сме дълбоко загрижени за неговата безопасност и състояние. Неговата невинност е безспорна и ние вярваме, че правата му ще бъдат спазени\", каза Уилън. Той отбеляза, че семейството е научило за ареста едва в понеделник от съобщения в медиите, след което се е свързало с представители на Конгреса на САЩ, американското посолство и Държавния департамент. Според него семейството на брат му е забелязало, че Пoл \"не се свързва с тях на 28 декември\". Това е \"много необичайно за него по време на пътуванията му\", добавя Дейвид Уилън. Както съобщи в понеделник представителят на Държавния департамент, САЩ са поискали консулски достъп до задържания американец в Москва по подозрение в шпионаж \"Бяхме официално уведомени за ареста от Министерството на външните работи на Руската федерация\", потвърди представителят на Държавния департамент на САЩ.", "date": "2019.01.01", "title": "Арестуваният за шпионаж американец в Москва отивал на сватба"}
{"url": "https://www.faktor.bg/bg/articles/novini/balgariya/pozhar-izpepeli-zavedenie-v-tsentara-na-sofiya", "text": "Пожар изпепели външната част на заведение на бул. \"Витоша\" в София. Това се случи минути след полунощ и най-вероятно огънят е тръгнал заради хвърлена пиратка. При инцидента няма пострадали. Щетите са само материални. Към момента на пожара заведението не е работело. Това, което е изгоряло, е допълнителна постройка. През зимата тя се ползвала за  склад за столове и маси. Според първоначалната информация жилищната сграда над заведението не е засегната.", "date": "2019.01.01", "title": "Пожар изпепели заведение в центъра на София"}
{"url": "https://www.faktor.bg/bg/articles/novini/svyat/nova-godina-stari-predizvikatelstva", "text": "Нова година - нов късмет? Май наистина голям късмет ще трябва, за да бъдат решени многото локални конфликти и огнища на напрежения в света. След драматичното спасяване на задлъжнелите държави като Гърция, оцеляването на еврото отново е заложено на карта. Поне така драматично описа ситуацията председателят на ЕК Жан-Клод Юнкер. Повод за такава загриженост сега дава най-вече Италия. Независимо от факта, че правителството в Рим и ЕК постигнаха компромис, управляващите популисти от движението \"Пет звезди\" и крайнодясната партия \"Северна лига\" открито се противопоставят на Брюксел. Комисията отхвърли италианския проектобюджет, който предвиждаше поемането на прекалено високи нови дългове. Бившият финансов министър на Германия Волфганг Шойбле смята за погрешна представата, че \"повече дългове и по-висок бюджетен дефицит могат да решат проблемите на Италия\". Той обаче вярва, че финансовите пазари ще дисциплинират Италия. Макар на първо време кризата да е потушена, италианското правителство държи в ръцете си едно силно средство за оказване на натиск: ако ЕК открие наказателна процедура срещу Италия, това ще издуе още по-силно платната на десните популисти в цяла Европа. А това е последното нещо, което би искала ЕК няколко месеца преди европейските избори. Ако пък отстъпи, това ще удари по авторитета ѝ. Каквото и да се случи, сегашният конфликт трябва да покаже колко насериозно взема ЕС собствените си правила.Френският президент Еманюел Макрон също направи отстъпки след протестите на \"жълтите жилетки\", които отново ще увеличат френския бюджетен дефицит. А това също може да доведе до разногласия с ЕК. Друга гореща тема е конфликтът между Русия и Украйна след анексията на полуостров Крим, както показа и инцидентът в Керченския проток в края на ноември. В средата на декември украинският президент Петро Порошенко призова ЕС да засили международния натиск върху Русия. Засега обаче сред страните-членки няма консенсус по въпроса за евентуално разширяване на санкциите. Една част от тях дори настояват за тяхната отмяна, защото пречели на бизнеса. Те гледат критично и на факта, че Германия получава преки газови доставки от Русия по газопровода през Балтийско море и дори иска да го разшири. На последната среща на върха през декември европейските лидери бяха единодушни, както подчерта канцлерката Ангела Меркел, че \"няма никакви предпоставки за премахване или облекчаване на санкциите\". Те обаче също така и не бяха разширени. По този повод заместник-председателят на ЕК Валдис Домбровскис заяви, че \"санкциите не са наказание, а нещо, което трябва да мотивира Русия да се завърне в цивилизования свят\".  Също и германската канцлерка Меркел постоянно търси диалога с руския президент Владимир Путин, но досега тези усилия не са довели до постигането на решение на украинския конфликт. Продължаващата вече над седем години гражданска война напълно опустоши Сирия. Милиони сирийци бяха принудени да напуснат страната или са бежанци в собствената си държава. Междувременно сирийският президент Асад, с помощта на Русия и Иран, успя да си възвърне почти всички територии от бунтовниците. А терористичните милиции на \"Ислямска държава\" (ИД) загубиха почти всички свои завоевания. На този фон мнозина в Германия се питат дали сирийските бежанци вече могат да се завърнат в родината си. Външното министерство обаче счита, че положението в Сирия остава несигурно, затова и Германия не екстрадира бежанци от тази страна. Впрочем европейците се умориха от безрезултатните опити за мирно решаване на конфликта. Някои политици под сурдинка говорят за възможно сътрудничество с Асад - въпреки многото резерви. Германският експерт за Близкия изток от фондация \"Наука и политика\" Гидо Щайнберг не е във възторг от действията на федералното правителство. Според него, то лекомислено е залагало на това, че режимът на Асад скоро ще падне. \"Ако германското правителство действително искаше да свали този режим, то трябваше да подкрепи бунтовниците под някаква форма. Днес Германия не играе никаква роля в този конфликт\", казва той. Германското правителство е подложено на критики и по отношение на войната в Йемен. По данни на ООН, това е най-голямата хуманитарна криза в света. А Германия дълго време доставя оръжия на Саудитска Арабия, която поддържа йеменското правителство срещу бунтовниците хуси. Дори и след налагането на забрана за износ на оръжия, германският оръжеен концерн \"Райнметал\" продължава да доставя оръжия на Саудитска Арабия - чрез дъщерни фирми.", "date": "2019.01.01", "title": "Нова година - стари предизвикателства"}
{"url": "https://www.faktor.bg/bg/articles/novini/balgariya/nidal-algafari-dokato-slushah-rechta-na-radev-shtyah-da-si-turya-vazheto", "text": "Нидал Алгафари изрази потреса, който е предизвикала новогодишната реч на Румен Радев. Политическият пиар сподели във фейсбука си, че откровено е искал да се обеси след думите на държавния глава в навечерието на 2019 г. \"Приятели, снощи след като прехвърлях новогодишните програми на телевизиите ни, защото тазгодишните не блеснаха с нещо особено, минути преди настъпването на Новата година чух президента. Добре, че Бог ми дал силна психика, че не пожелах да си туря въжето. Не знам кой мъдрец му пише словата, надявам се все пак да не е сам той - президентът, инак потресът ще е стократен. На Нова година, когато човечеството празнува, когато слабите и ощетените имат нужда от добра дума, когато искат макар и за миг да забравят тегобите им да излезе по всички телевизии толкова черногледо слово е поредното недоглеждане на съветниците му\", коментира Алгафари.  \"Някак ми прозвуча, като да бъркаш в мъката човешка, както го правят злобните мъничета и то в единствените минути в които човеците се опитват да забравят всичко което ще им се стовари след часове. Не съм очаквал, че може президентът да хленчи по този начин. Избраният от много повярвали в него можеше да бъде оптимист. Да вдъхне сила на слабите и на немощните. Ако съветниците му не знаят, а вероятно не знаят и не познават, как трябва да се държи президент, то моля ви от сърце ви моля, прочетете поне словата на други в подобна ситуация инак проваляте и малката светлина в мрака\", казва още Алгафари.", "date": "2019.01.01", "title": "Нидал Алгафари: Докато слушах речта на Радев, щях да си туря въжето!"}
{"url": "https://www.faktor.bg/bg/articles/novini/balgariya/ot-dnes-v-balgariya-se-vavezhda-elektronnata-vinetka", "text": "От днес в България се въвежда електронна винетка за ползване на платената пътна мрежа, напомня Агенция \"Пътна инфраструктура\". За тежкотоварните автомобили над 3,5 тона е-винетките ще са валидни до 15 август 2019 г. включително. От 16 август 2019 г. за тях се въвежда тол като съвременен начин за събиране на такси. От началото на продажбата на е-винетки на 17 декември 2018 г., вече са купени 13 000 за 1,3 млн. лв. От днес водачите на моторни превозни средства до 3,5 т могат да ползват и уикенд винетка. Тя ще струва 10 лв. и ще важи от 12:00 ч. в петък до 23:59 ч. в неделя. Останалите цени на винетни такси остават непроменени. Отбелязва се, че с влизане в сила на е-винетката отпада необходимостта да се залепва хартиен стикер на предното стъкло на пътното превозно средство. При проверка от контролните органи на пътя, шофьорите не са задължени да представят документ, удостоверяващ купена e-винетка. Хартиените винетни стикери, купени през 2018 г., които изтичат след 1 януари 2019 г., запазват своята валидност. Шофьорите трябва да ги запазят, залепени на предното стъкло на автомобила, до датата, на която изтичат, посочват от АПИ. Сайтът bgtoll.bg дава възможност за конвертиране на валидните хартиени винетки към електронни, като операцията не е задължителна. Тя обаче се препоръчва за улеснение при пътуването. При спиране от тол контрола, шофьорите няма да се смятат за нарушители, след като имат валидна винетка, залепена на стъклото. Досега през bgtoll.bg са конвертирани 47 000 хартиени винетки, информират от АПИ.", "date": "2019.01.01", "title": "От днес в България се въвежда електронната винетка"}
