{"url": "https://www.faktor.bg/bg/articles/novini/svyat/v-nato-obsazhdat-kak-da-vazprat-rusiya-ot-iznenadvashta-raketna-ataka-sreshtu-evropa", "text": "Министрите на отбраната от НАТО обсъждаха как да възпрат Русия от изненадваща ракетна атака срещу Европа, ако основополагащият договор за наземно базираните ракети прекрати действието си следващия месец. Освен ако Русия не реши в последния момент да се се върне към договора, което НАТО не очаква, САЩ възнамеряват да се изтеглят от Договора за ликвидиране на ракетите със среден и малък обсег (ДРСМО) от 1987 г. на 2 август, като се аргументират с разработването от Русия на ракета, която нарушава споразумението, пише Ройтерс. Москва твърди, че изпълнява стриктно сключения от американския президент Роналд Рейгън и съветския лидер Михаил Горбачов ДРСМО, който премахна арсеналите от ракети със среден обсег на двете най-големи световни ядрени сили. \"Министрите се споразумяха, че НАТО ще отговори, ако Русия не се върне към изпълнение на договора\", каза пред журналисти генералният секретар на пакта Йенс Столтенберг на срещата в Брюксел. \"Те ще трябва да поемат цялата отговорност за денонсирането на договора\", каза Столтенберг, въпреки че подчерта, че НАТО няма да разположи, способни да носят ядрено оръжие, наземно базирани ракети със среден обсег в Европа, както се случи през 80-те години. Американски и британски разузнавателни данни показват, че Русия е извършила изпитания на крилатата ракета с наземно базиране SSC-8, която нарушава забраната на ДРСМО за наземно разположени ракети с обсег от 500 до 5500 км, казаха дипломати от НАТО. НАТО твърди, че подобни ракети са трудни за засичане и оставят по-малко време за предупреждение от ракетите с голям обсег, като повишават вероятността при конфликт да бъдат използвани ядрени оръжия. Спорът около ракетите бележи по-нататъшното влошаване на отношенията между Изтока и Запада, които са обтегнати след анексията на Крим от Русия през 2014 г., и предизвиква опасения от надпревара във въоръжаването между Русия, САЩ и Китай, който също разработва ракети. Столтенберг каза, че министрите на отбраната разглеждат различни варианти, включително повече учения, с използване на конвенционални оръжия и подобряване на разузнаването и наблюдението, както и на противовъздушната отбрана. Подобни стъпки имат за цел да подчертаят решимостта на НАТО да защити Европа и да повиши икономическата и военна цена за Русия от всяка възможна ракетна атака. Министърът на отбраната на Люксембург Франсоа Бош каза, че макар дипломатите да продължават да призовават Москва да унищожи ракетите SSC-8, НАТО се нуждае също от \"военен отговор\", защото на карта е поставена сигурността на Европа. Постоянните представители на страните членки в НАТО се очаква да се срещнат с руски представители в рамките на Съвета Русия-НАТО следващата седмица, за да направят последно отчаяно усилие за спасяване на ДРСМО, преди изтичането на крайния срок през август. Катрин Уийлбарджър, и. д. помощник-министър на отбраната на САЩ, каза, че макар Русия все още да има време да промени курса си, \"ние не смятаме, че тя ще го направи\". БТА", "date": "2019.06.27", "title": "В НАТО обсъждат как да възпрат Русия от изненадваща ракетна атака срещу Европа"}
{"url": "https://www.faktor.bg/bg/articles/otkriha-sledi-ot-kokain-v-toaletnite-na-britanskiya-parlament", "text": "Следи от кокаин бяха открити в зданието на парламента на Обединеното кралство, в това число и там, където са разположени кабинетите на членовете на Камарата на общините, пише в. \"Сън\", цитиран от БТА. По данни на изданието наркотикът е открит в Уестминстърския дворец при провеждането на прост тест с използването на бледорозови салфетки, които се оцветяват в синьо при наличие на следи от кокаин. По този начин положителен резултат е констатиран в четири от деветте изследвани места. Най-много кокаин е открит в тоалетната срещу бара, достъп до който имат само законодателите, поканените от тях гости, високопоставените чиновници и акредитираните парламентарни журналисти. Следи от кокаин са открити и в други, ползвани от депутатите тоалетни.", "date": "2019.06.27", "title": "Откриха следи от кокаин в тоалетните на британския парламент"}
{"url": "https://www.faktor.bg/bg/articles/goranov-balgariya-e-platila-15-8-mln-lv-obezshteteniya-za-narusheni-prava-na-balgarite", "text": "За последните 10 години България е платила почти 15,8 милиона лева обезщетения по дела, заведени в Европейския съд по правата на човека в Страсбург, съобщава БГНЕС. Присъдите на тази институция осъждат нарушение, извършено от орган на държавна власт, национален съд или публична администрация. Най-голяма сума страната ни е платила през 2009 г. – 3 534 000 лева, а най-малка през 2014 г. – 346 566 лева. За миналата година сме платили 1 725 200 лева. Това става ясно от отговор на депутатски въпрос на финансовия министър Владислав Горанов. „Европейският съд по правата на човека /ЕСПЧ/ е органът, пред който се завеждат делата, а министерството на правосъдието разполага единствено с информация за броя на комуникираните на българското правителство жалби. Този брой не съвпада с общия брой на „заведените дела“, тъй като голям брой от тях са обявени за недопустими или явно необосновани без изобщо да бъдат комуникирани на българската страна за становище. Така комуникираните на българската държава жалби от началото на 2009 г. са 901 броя“, отбелязва финансовият министър. За периода от 2009 до 2019 г. приключилите с решение на Съда в Страсбург съдебни производства са 751 броя, а висящите са 150 броя. От приключилите 751 броя дела пред ЕСПЧ, с осъдителен характер са 457 броя. „Следва да се има предвид, че броят на решенията, по които има изплащане на обезщетение, е по-голям от 457 броя, колкото са осъдителните решения. Това е така, тъй като обезщетенията са изплащат и по одобрени от ЕСПЧ приятелски споразумение и едностранни декларации за признаване на нарушение“, пояснява финансовият министър Владислав Горанов.", "date": "2019.06.27", "title": "Горанов: България е платила 15,8 млн. лв. обезщетения за нарушени права на българите"}
{"url": "https://www.faktor.bg/bg/articles/dalay-lama-evropa-ne-tryabva-da-se-prevrashta-v-myusyulmanski-kontinent-ili-vav-vtora-afrika", "text": "Духовният водач на тибетските будисти Далай Лама предизвика остра полемика заради свое телевизионно интервю, в което изрази мнението, че е възможно жена да наследи ''духовното му въплъщение'', но само при условие че е ''привлекателна''. Причината да бъде попитан за свой евентуален женски наследник е по повод друго негово изказване още от 2015 г., в което Далай Лама заявява, че ако някога се случи да бъде наследен от дама, тя трябва да бъде наистина атрактивна, или в противен случай просто ''няма да е полезна'', припомниха световните агенции. ,,Ако тя не бъде привлекателна, дълбоко се съмнявам, че хората ще искат да я гледат'', констатира още веднъж духовният лидер, с което предизвика разнопосочни коментари в социалните мрежи. На въпрос, касаещ мигрантската криза в Европа, Далай Лама подчерта, че само ограничен брой мигранти трябва да останат на Стария континент. ,,Европа не трябва да се превръща в мюсюлмански континент или във ''втора Африка''. Считам, че Европа трябва да си остане за европейците'',  заключи духовният лидер.", "date": "2019.06.27", "title": "Далай Лама: Европа не може да бъде мюсюлмански континент, нито ''втора Африка''"}
{"url": "https://www.faktor.bg/bg/articles/zelenski-kam-putin-varnete-detsata-na-roditelite-im", "text": "Президентът на Украйна Владимир Зеленски призова руския си колега Владимир Путин да освободи украинските моряци, информират руски и украински медии. \"Искам да призова президента на Руската Федерация Владимир Путин: всички от нас имат деца. Върнете децата на родителите им\", призова Зеленски. По-рано на брифинг Зеленски подчерта, че външното министерство не съгласува действията си с него. Конкретно той спомена протеста на ведомството срещу нота на Русия относно връщането на украинските моряци. Москва уведоми Киев за възможностите, които украинската страна може да използва за освобождаването на моряците. Министърът на външните работи Павел Климкин заяви, че Киев няма да разгледа предложените условия. Говорителят на руското външно министерство Мария Захарова коментира, че това е парадокс, тъй като това означава, че Киев се отказва да обсъжда въпроса за освобождаването на моряците и предаването на корабите. Припомняме, че Русия задържа 24 украински моряци и конфискува няколко кораба в Керченския проток на 25 ноември 2018 г. На 25 май Международният трибунал на ООН по морското право постанови Русия да освободи задържаните 24 украински моряци. (news.bg)", "date": "2019.06.27", "title": "Зеленски към Путин: Върнете децата на родителите им!"}
{"url": "https://www.faktor.bg/bg/articles/strelba-kray-dzhamiya-v-brest-dvama-sa-raneni", "text": "Двама души са ранени днес при стрелба край джамия в Брест, Западна Франция, съобщават от полицията. Стрелецът е избягал. Според прокурора на Брест Жан-Филип Рекап, той открил огън, когато хората излизали от джамията в квартал Понтанезен, уточнява БТА. По думите му засега не е ясно дали стрелбата е поради религиозен мотив, криминално разчистване на сметки или други неизвестни фактори.", "date": "2019.06.27", "title": "Стрелба край джамия в Брест, двама са ранени"}
{"url": "https://www.faktor.bg/bg/articles/novini/svyat/shveytsarskite-vlasti-otlagat-vavezhdaneto-na-elektronno-glasuvane-v-tsyalata-strana", "text": "Швейцарските власти отлагат плановете за въвеждане на електронно гласуване в цялата страна, с аргумента, че това би било преждевременно заради проблемите с изпробването на сигурността и надеждността на системата, предаде Асошиейтед прес, цитирана от БТА. Представител на федералните власти съобщи, че правителството ще обсъди отново въпроса в средата на август и че все още е възможно електронното гласуване да бъде въведено за федералните избори през октомври.", "date": "2019.06.27", "title": "Швейцарските власти отлагат въвеждането на електронно гласуване в цялата страна"}
{"url": "https://www.faktor.bg/bg/articles/novini/svyat/ekrem-imamoglu-vstapi-v-dlazhnost-kmet-na-istanbul", "text": "Новоизбраният кмет на Истанбул Екрем Имамоглу от опозиционната Народнорепубликанска партия днес официално встъпи в длъжност, съобщиха информационните агенции. Имамоглу получи мандат за втори път, след като получи такъв след местните избори на 31 март, когато също спечели, но вотът бе отменен заради възражения на управляващата Партия на справедливостта и развитието (ПСР). Имамоглу спечели повторните избори за кмет в Истанбул в неделя с над 54% срещу опонента си в лицето на бившия премиер от ПСР Бинали Йълдъръм.", "date": "2019.06.27", "title": "Екрем Имамоглу встъпи в длъжност кмет на Истанбул"}
{"url": "https://www.faktor.bg/bg/articles/novini/svyat/latviya-mozhe-da-napusne-pase-zaradi-vrashtaneto-na-rusiya-v-organizatsiyata", "text": "Латвия ще подложи на гласуване дали да прекрати участието си в Парламентарната асамблея на Съвета на Европа, предаде АФП. Причина за този ход е възстановяването на правата на Русия в организацията, което се възприема като сериозно отстъпление от наложените мерки на Москва, след анексирането на Крим през 2014 година. Руските делегати получиха правото отново да гласуват в ПАСЕ, въпреки протестите на Украйна и други страни-членки на базирания в Страсбург Съвет на Европа. Вотът за евентуалното прекратяване на участието на Украйна в ПАСЕ ще е на 8 юли. Дори и да замрази статута си в парламентарната асамблея, страната ще остане член на Съвета на Европа.", "date": "2019.06.27", "title": "Латвия може да напусне ПАСЕ заради връщането на Русия в организацията"}
{"url": "https://www.faktor.bg/bg/articles/novini/svyat/za-parvi-pat-frantsiya-vavede-nay-visoka-stepen-na-preduprezhdenie-za-opasni-goreshtini", "text": "Френската метеорологична служба за пръв път обяви днес най-високата, червена степен на предупреждение за опасно горещо време, съобщи ДПА, цитирана от БТА. Тя важи за четири департамента в южната част на страната, включително градовете Марсилия, Ним, Монпелие и Авиньон. Червената степен е най-високата от трите, които се използват за опасни метеорологични условия и означава, че „има риск за всички, дори за хората в добро здраве“, посочи Метео Франс. За 76 от 96 департамента в континентална Франция и Корсика вече бе обявена втора, оранжева степен на опасност. Вчера средната температура във Франция бе 34,9 градуса. Подобни стойности, но с половин градус по-ниски, последно са били регистрирани през 1952 г., предаде ТАСС. Заради жегата днес бе решено да бъдат затворени 225 училища, отложено е и провеждането на изпити, насрочени за 26-28 юни.", "date": "2019.06.27", "title": "За първи път Франция въведе най-висока степен на предупреждение за опасни горещини"}
{"url": "https://www.faktor.bg/bg/articles/pusnaha-kmeta-na-kostenets-pod-domashen-arest", "text": "Кметът на Костенец Радостин Радев излиза от ареста. Апелативният специализиран съд му определи втората по тежест мярка за неотклонение - \"домашен арест\", съобщи БНР. Радев е обвинен, че е предложил 30 000 лв. подкуп на местен общински съветник, за да гласува по определен начин. Според прокуратурата това гласуване е било в полза на другия обвиняем по делото - бизнесменът Ивайло Пашов. Първоинстанционният наказателен съд беше определил мярка за неотклонение на Пашов 10 000 лв., която днес съдиите от Апелативния спецсъд увеличиха - на 30 000. Решението на съда е окончателно. Специализираният апелативен съд решава съдбата на кмета на Костенец На 17 юни кметът на община Костенец, заедно със собственик и управител на търговско дружество, бяха задържани по досъдебно производство на Специализираната прокуратура. Радев е обещал на общински съветник сумата от 30 000 лв., за да упражни правото си на глас общинският съветник в полза на приемането на определено решение, което е касаело кмета и другия съучастник, който е управител на търговско дружество, спечелило обществена поръчка, съобщи преди дни наблюдаващият прокурор по делото Десислава Христова. Тя обясни, че решението на Общинския съвет, което е минало на гласуване на 14 юни, предпоставя упълномощаване на кмета на Костенец да подпише запис на заповед към ДФЗ с оглед стартиране на плащанията по изпълнението на обществената поръчка. Съучастникът е управителят на търговското дружество. \"Двама са привлечени като съизвършители на корупционно престъпление т. нар. активен подкуп\", съобщи тогава зам.-главният прокурор Иван Гешев. Той посочи, че основният разговор е воден с един общински съветник. „Но идеята е била той да привлече към подкрепящите кмета още двама общински съветници. Не мога да ви кажа дали това се е случило“, посочи преди време Гешев.", "date": "2019.06.27", "title": "Пуснаха кмета на Костенец под домашен арест"}
{"url": "https://www.faktor.bg/bg/articles/temenuzhka-petkova-liberalizatsiyata-na-pazara-na-priroden-gaz-v-balgariya-se-sluchva-v-tochniya-moment", "text": "\"Либерализацията на пазара на природен газ в България се случва в точния момент\". Това каза министърът на енергетиката Теменужка Петкова по време на дебатите по промените в Закона за енергетиката. „Склонни сме да приемем всяка критика, когато тя е градивна и ще доведе до добри резултати за България. Министерството на енергетиката приема изцяло предложения законопроект, защото това, което се цели да бъде постигнато с тези промени ,е изключително важно за българската енергетика“, посочи Петкова. „Чуха се изказвания, че сме закъснели с либерализацията на пазара на природния газ в България. Може би на всички ни се е искало това да се случи по-рано, но няма как да бъде либерализиран пазарът, щом имаме един единствен доставчик. Когато те се увеличат, ще има различни условия и конкуренция, което ще е в интерес на потребителите. И смятам, че този момент е назрял сега, защото няма как да търгуваме с нещо, ако не можем да го получим от няколко места“, каза още тя. Енергийният министър посочи, че с изграждането на инфраструктурните проекти се създават условия да имаме доставка на природен газ от различни източници. „И следващият момент е изграждането на борса за търговия на природен газ. Така че смятам, че моментът е абсолютно адекватен на ситуацията“, коментира тя. Във връзка с изказани съмнения за манипулация на газовата борса, Петкова посочи, разчита, че ако има подобни съмнения, КЕВР ще се самосезира, за да бъде направена проверка и всички да са спокойни.", "date": "2019.06.27", "title": "Теменужка Петкова: Либерализацията на пазара на природен газ в България се случва в точния момент"}
{"url": "https://www.faktor.bg/bg/articles/pochina-maks-rayt-izigral-uili-taner-v-kultoviya-alf", "text": "На 75 години след дълга битка с рака почина най-разпознаваемото лице от “Алф” - актьорът Макс Райт, който изпълнява ролята на Уили Танер, съобщава БГНЕС. Смъртта му е потвърдена от близките му пред TMZ. “Алф” започва да се излъчва през септември 1986 г. по американската телевизия Ен Би Си. В него Гордън Шамуей се разбива с космическия си кораб на Земята. Попада в гаража на семейство Танер - обикновено американско семейство, което дава на новодошлия името Алф (от англ. A.L.F. - Alien Life Form - “извънземна форма на живот”, в първия епизод на сериала с българско озвучаване “АЛФ” е преведено като “алтернативна форма на живот”).  И четиримата от семейството - съпругът Уилям, жена му Кейт и децата Лин и Браян, неохотно приемат Алф в своя дом и го крият от службите, докато той поправя космическия си кораб и се опитва да се свърже с оцелели от родната му планета Мелмак. А всичко това на фона на куп пакости и забавни лафове като “Майтап бе, Уили”, които зрителите помнят и сега.", "date": "2019.06.27", "title": "Почина Макс Райт, изиграл Уили Танер в култовия \"Алф\""}
{"url": "https://www.faktor.bg/bg/articles/elena-bineva", "text": "Световната и европейска шампионка по художествена гимнастика с ансамбъла Елена Бинева прекрати кариерата си. Това е предизвикано от невъзможността за пълноценно възстановяване от контузията в глезена преди шест месеца, предадоха вчера агенциите. Тази сутрин тя гостува в \"Здравей, България\" на Нова тв заедно с баща си Слави Бинев. \"Взех решението в началото на годината, когато започна процеса на възстановяване.  Седях в залата и наблюдавах тренировките, както всеки ден, но започнах по-детайлно да гледам момичетата. Забелязах, че са в труден период, че трябва да направят колектив с друго момиче. Дадох си сметка, че за тези две години всеки път, когато съм излизала и влизала , е трябвало те да се сработят с момичето, което за момента ще ме замести, че това всеки път ги връща към началната позиция. Целият труд, всичко, което са успели да постигнат се връща назад. Правя го само за момичетата от отбора. Искам пътят им да е спокоен и да няма т страх от това, че ще отидем на състезание и мен ще ме заболи толкова много, че няма да мога да превъзмогна болката. Има травми, които мога да блокирам в съзнанието си, че не усещам болка, но специално травмата в кръста не е от тях\", каза Бинева. Тя сподели, че травмата й е от години и се е опитвала по всякакъв начин да подобря състоянието си. \"На световното беше най-тежкият ми момент. Тогава играх с корсет. Той беше под трикото и не се виждаше. Беше ми трудно да се движа\", спомня си грацията. Елена Бинева обяви, че вече работи по бъдещ проект. Подробностите обаче за момента остават в тайна. Бащата на Елена - Слави Бинев призна, че най-радостен е бил, след като отборът ни взе златни медали миналата година.  „Това е нормалното развитие на един спортист. Той трябва сам да сложи точка и да го направи достойно. Когато посрещнеш успеха с достойнство, той не се различава от успеха. Тя постъпи изключително мъдро за възрастта си”, каза бащата на Елена – Слави Бинев. \" “Взехме единодушно решение, че е време да приключа спортната си кариера в името на моето здраве, както и в името на успеха на нашия национален ансамбъл жени“, обяви Бинева вчера, цитирана от gong.bg. Капитанът на ансамбъла Симона Дянкова беше изпълнена със суперлативи за своята близка приятелка. “За нас беше наистина много тежко да приемем, че Ели вече няма да се състезава с нас, тъй като наистина имаме много силна връзка помежду си и тя е с нас от самото начало. С нея не веднъж сме си представяли и края на кариерите си , но нямаше как да не уважим решението й, защото здравето е приоритет за всички. Явно така е трябвало да стане, не мисля, че тя съжалява за нещо. Имахме страшно много преживявания и емоции, които ще помним цял живот“, коментира тя. Президентът на федерацията Илиана Раева също беше изпълнена с възхищение от хладнокръвието и класата на Бинева в тежкия момент. “Съдбата е избрала друг път за нея и това крехко и невероятно момиче го прие с цялото си достолепие на голям шампион, голяма личност и на един истински мъдрец!“, каза Раева. Бинева ще остане близо до отбора в похода на ансамбъла ни към отличията в Токио. Показаното в Минск, където момичетата на Весела Димитрова спечелиха сребро, е гаранция за бъдещите успехи, дори в отсъствието на златната Ели, но с амбицираната Ерика Зафирова. ", "date": "2019.06.27", "title": "Елена Бинева: Прекратих кариерата си, за да не връщам момичетата назад"}
{"url": "https://www.faktor.bg/bg/articles/legendarenkapitan-na-tsska-stoichkov-se-otdrapna-ot-kluba-hrantutyat-lyupko", "text": "Легендарният капитан на ЦСКА и българския национален отбор Георги Димитров направи любопитен коментар по повод скандала между други армейски знаменитости - Стойчо Младенов и Петър Жеков. Джеки даде интервю пред \"Меридиан мач\", в което каза, че Христо Стоичков се е отдръпнал от ЦСКА-София.  \"И аз може да съм казвал нещо, но Стойчо го уважавам. Мисля, че сега само се отвлича вниманието с тези словесни престрелки. Ако ЦСКА беше станал шампион, никой нямаше да говори за този скандал. Сега обаче трябва да се отвлича вниманието от другите проблеми. Някой има интерес от това. ЦСКА и Левски вече 10 години са с празни ръце. Отстреляха всички хора в ЦСКА, които разбират от футбол. Аз нищо не искам от ЦСКА, но вижте другите къде са. Къде е Емо Костадинов, Ицо Стоичков също се отдръпна. От 100 човека в клуба, 90% не разбират нищо от футбол. Защо в момента хрантутим Люпко Петрович, който си говори едно и също цял живот. Всеки дава съвети, но не знаят как стават нещата. Защото всички са връзкари. Само с пари не става. Ако беше само с пари, Катар и Саудитска Арабия щяха да се боричкат помежду си за световен шампион, а не е така\", каза легендарният защитник. (sportal.bg)", "date": "2019.06.27", "title": "Легендарен капитан на ЦСКА: Стоичков се отдръпна от клуба, хрантутят Люпко"}
{"url": "https://www.faktor.bg/bg/articles/kobrata-se-izvini-na-dzheni-sushi-za-skandalnata-tseluvka", "text": "Българският боксьор Кубрат Пулев, който завърши обучителния курс, наложен му от Атлетическата комисия на щата Калифорния след скандалната целувка с Джени Суши, днес отправи емоционално извинение към дамата. Вижте цялото послание на Пулев до американската репортерка, публикувано на страницата му във Фейсбук: \"Миналата седмица завърших двучасовия обучителен курс във връзка със сексуалните посегателства, воден от господин Барет Морис и координаторката му Сара Ватенберг. Обучението ме накара да разбера по-добре, че инцидентът, който се случи на 23 март, между мен и журналистката Джени Равало, беше напълно неприемлив. Продължавам да изпълнявам задълженията си да преминавам необходимите обучения и да взимам мерки за коригиращи действия, необходими за възстановяването на моя лиценз за бокс в Калифорния. Искам да съм сигурен, че всичките ми фенове знаят - направих грешка и сбърках. Продължавам да поемам пълна отговорност за действията си. Накрая искам искрено да се извиня на репортерката Джени Равало. Не на последно място, един от много уроци, които научих от събеседването с Морис, е, че трябва да бъда много ясен към приятелите, семейството и с феновете си - не одобрявам никакви негативни забележки относно г-жа Равало във връзка с този въпрос. За тази цел, моля, въздържайте се от публикуване на пренебрежителни забележки относно г-жа Равало в моите профили в социални медии, под видеоклиповете ми или в други форми на медии. Благодаря на всички\", написа Пулев.", "date": "2019.06.27", "title": "Кобрата се извини на Джени Суши за скандалната целувка"}
{"url": "https://www.faktor.bg/bg/articles/kultura/izlozhba-za-dimitar-dimov-ot-dnes-v-natsionalnata-biblioteka", "text": "В Национална библиотека \"Св. св. Кирил и Методий\" ще бъде открита изложбата на Националния литературен музей \"Димитър Димов в писма и спомени\", посветена на 110-годишнината от рождението на писателя. Експозицията ще бъде открита в 11.00 ч. Тя съдържа 16 документални пана, представящи различни моменти от биографията на писателя - семейство, ученически и студентски години, професионално развитие, пътувания, приятелства, обществена дейност и др. Извън сухите биографични факти за живота на Димов, авторите на изложбата надникват отвъд онази стъклена стена, която сам приживе творецът е поставял между себе си и останалия свят и представят образа на неговата личност чрез спомените на другите - на хората, които са го познавали, които са били негови приятели и почитатели, на колегите му, на онези, които е обичал и които са го обичали. Богатият и прецизно подбран архивен материал - снимки, ръкописи, кореспонденция, спомени дава възможност на публиката да усети както духа на времето, в което Димитър Димов живее и твори, така и да надникне през очите на другите и сам свободно да изгради неговия образ за себе си. За всеки човек този образ ще бъде по своему различен, но неизменно ще се доближава до общата представа за една изключително скромна, талантлива и работоспособна личност. Автор на изложбата е д-р Милена Катошева, гл. уредник на къща музей \"Димитър Димов\", художественото оформление е на Ивелина Велинова. Експозицията, която може да бъде посетена до 7 юли, е допълнена и обогатена с оригинални експонати - лични вещи на Димитър Димов, ценни издания от неговата богата библиотека, ръкописи, кореспонденция, които се съхраняват във фонда на къща музей \"Димитър Димов\" към Националния литературен музей.", "date": "2019.06.27", "title": "Изложба за Димитър Димов от днес в Националната библиотека"}
{"url": "https://www.faktor.bg/bg/articles/atalay-skastri-vlastta-ne-se-zanimavayte-s-pototsite-postarayte-se-da-ima-gaz-v-balgariya", "text": "\"Управляващите не трябва да се занимават с дребни неща като името „Балкански поток“ или „Герберски поток“, а да се постараят да има доставки на газ в България\". Това каза народният представител от ДПС Рамадан Аталай по време на дебатите по промените в Закона за енергетиката. „Чрез създаването борсов пазар за газова енергия ще се позволи да се създаде и развие свободен пазар на природен газ и отпадане на регулирания, за което толкова време мечтаем. Този закон е приет със закъснение“, посочи Аталай. Той посочи, че пазарът трябва да бъде либерализиран. „Но ако не направим така, че да осигурим средства и не направим възможно реализирането на хъб „Балкан“, няма как да увеличим тези 3% газоразпределение. Говорихме да направим заседание с газоразпределителните дружества в България, които са завладели териториите и други не могат да влязат там и да създадем условия и други участници да влязат. Иначе ще тъпчем на едно място и ще се чудим дали имаме или нямаме диверсификация“, коментира Аталай. Той посочи, че в закона има неща, с които не е съгласен и които трябва да се прецизират между първо и второ четене. „Призовавам управляващите да не се надпреварват дали ще се казва Балкански поток - Герберски поток, ако искате го наречете. Но направете всичко възможно доставките на газ в България да се случат. Защото закъсненията, които в момента притесняват народните представители с интерконектора с Гърция и строителството на газопровода до Сърбия, доказват,че ние се борим с дребните неща. Опитваме се да убедим г-н Путин, че като го наречем „Балкански поток“, Европа ще прегърне проекта“, заяви Аталай и посочи, че управляващите трябва да започнат да се занимават с темата сериозно. „Не искам да съм пророк, но като че ли закъснението, което се случва в момента, и опитите да се преодолее всичко, което се случва със Закона за обществените поръчки,ще навреди на България“, коментира той.", "date": "2019.06.27", "title": "Аталай скастри властта: Не се занимавайте с \"потоците\", постарайте се да има газ в България"}
{"url": "https://www.faktor.bg/bg/articles/bsp-s-nova-oporka-promenite-v-zakona-za-energetika-shte-manipulirat-gazovata-borsa", "text": "\"Имаме съмнения, че промените в Закона за енергетиката ще доведат до манипулации на газовата борса.\" Това заяви народният представител от БСП Драгомир Стойнев по време на дебатите по промените в Закона за енергетиката в парламента. „Газовият хъб „Балкан“, с който правителството толкова много се хвали, все още е медиен проект. Разбира се, че го подкрепяме, но все още не виждаме даден старт освен интерконекторната връзка“, посочи Стойнев. „Имаме съмнения по този законопроект, защото няма как да не се притесняваме от пазарни манипулации. Ние ще се въздържим, защото манипулациите на тази борса, която ще създадем, ще доведат и до манипулации на газовата борса“, каза още той. „Само от вчера имаме два примера – две дружества са купували 50 мегавата на ниски цени. И неслучайно българите са притеснени, защото за тях не остава евтина енергия. Искаме да се гарантира, че ще бъде на прозрачен принцип и ще се гарантира, че ще се предоставя конкурентна цена. Законопроектът е нужен, но сме притеснени и ще гласуваме „въздържали се“, заяви депутатът от БСП.", "date": "2019.06.27", "title": "БСП с нова опорка: Промените в Закона за енергетика ще манипулират газовата борса"}
{"url": "https://www.faktor.bg/bg/articles/rilskiyat-manastir-e-nay-populyarnata-zabelezhitelnost-nay-mnogo-chuzhdentsite-komentirat-slanchaka", "text": "Рилският манастир е най-популярната културна забележителност в България сред чуждестранните туристи, но събира близо 20 на сто по-малко отзиви в TripАdvisor от Аквапарка в Слънчев бряг. Това показват данни от ново проучване на агенция за медийни анализи, което ще бъде представено утре на дискусия \"Comms Talks: Tourism\" в София, съобщиха от ПР-агенция, ангажирана с проекта, информира БТА. Същевременно, в българските медии за черноморския курорт основно се говори негативно, като близо 70 на сто от публикуваните статии през изминалата година обсъждат Слънчев бряг през призмата на престъпността. Пловдив има наполовина по-малко последователи в социалните мрежи и 30 на сто по-малък обем споменавания в онлайн пространството като Европейска столица на културата от италианския си еквивалент през 2019 г. - Матера. Основна тема на предстоящата дискусия ще бъде ролята на комуникациите - медии, PR, маркетинг и реклама, в създаването на единен, положителен и устойчив \"бранд\" за България. \"Comms Talks: Tourism\" е четвъртото от поредицата тематични по сектор събития Comms Talks, които целят да активизират диалога между практици от четирите съставни части на комуникационната индустрия: вътрешните комуникационни отдели, агенциите, медиите и медийните анализатори.", "date": "2019.06.27", "title": "Рилският манастир е най-популярната забележителност за чужденците, но коментират най-много Слънчака"}
{"url": "https://www.faktor.bg/bg/articles/otchetoha-bezppetsedenten-pact-na-tsenite-na-xotelite-v-cofiya", "text": "Миннaлaтa гoдинa e дoнecлa бeзпpeцeдeнтeн pъcт нa цeнитe нa xoтeлитe в Coфия в cpaвнeниe c пpeдxoднaтa 2017 гoдинa. Πpeз пъpвитe 6 мeceцa нa 2018 гoдинa нoщyвĸитe в 4 и 5-звeзднитe xoтeли ca пocĸъпнaли c пoвeчe oт 21%, пoĸaзвa пpoyчвaнe нa Сuѕhmаn & Wаkеfіеld Fоrtоn. Cпopeд oцeнĸaтa нa eĸcпepтитe coлиднoтo yвeличeниe нa цeнитe пpeз paзглeждaния пepиoд ce дължи нa зacилeнaтa бизнec и ĸoнфepeнтнa aĸтивнocт пo вpeмe нa eвpoпeйcĸoтo пpeдceдaтeлcтвo. Toзи фaĸтop oбaчe e бил caмo дoпълнeниe ĸъм възxoдящoтo paзвитиe нa xoтeлcĸия пaзap в бългapcĸaтa cтoлицa пpeз пocлeднитe гoдини, cтимyлиpaнo oт иĸoнoмичecĸия pacтeж и пpивличaнeтo нa пoвeчe тypиcти. \"Изминaлaтa гoдинa бe чacт oт пpoдължaвaщaтa възxoдящa тeндeнция нa xoтeлcĸия пaзap, ĸoятo дoвeдe дo плaвнo възcтaнoвявaнe нa нивaтa нa зaeтocт и цeнитe cлeд гoдинитe нa иĸoнoмичecĸa ĸpизa\", пocoчвa пapтньopът и мeниджъp мeниджъp \"Koнcyлтиpaнe и oцeнĸи\" в Сuѕhmаn & Wаkеfіеld Fоrtоn Πлaмeн Бaчeв. \"Цeнoвият pъcт пpeз 2018 гoдинa oбaчe бe пo-cĸopo eднoĸpaтeн eфeĸт oт ĸлючoвo зa пaзapa cъбитиe, бeз aнaлoг дo мoмeнтa. Πoдoбнo paзвитиe нaблюдaвaмe и в cъceднa Pyмъния, ĸoятo пoe eвpoпeйcĸoтo пpeдceдaтeлcтвo в нaчaлoтo нa 2019 гoдинa\", дoпълвa тoй. Изчиcлeниятa coчaт, чe cpeднитe цeни зa нoщyвĸa в xoтeл 5 звeзди в Coфия ca cĸoчили дo 114 eвpo. Teзи пpи 4-звeзднитe ca били cpeднo 63 eвpo. \"Πpи пo-ниcĸaтa ĸaтeгopия xoтeли oбaчe pъcтът нa цeнитe e бил oceзaeмo пo-виcoĸ в cpaвнeниe c пeттe звeзди\", пocoчвaт oт ĸoмпaниятa. Зa paзлиĸa oт пpeдxoднaтa 2019 гoдинa нямa дa дoпpинece c тaĸaвa динaмиĸa нa пaзapa, ĸaтo нямa ĸaĸ дocтигнaтитe пpeз 2018 гoдинa нивa дa бъдaт зaпaзeни. Ocнoвнa пpичинa зa тoвa e, чe Coфия нe мoжe дa пpeдлoжи бoгaт нa cъбития и ĸoнфepeнции ĸaлeндap. \"Зa paзлиĸa oт цeнитe нa нoщyвĸитe, нивaтa нa зaeтocт в 4- и 5-звeзднитe xoтeли в cтoлицaтa ca ce пoĸaчили cъc знaчитeлнo пo-cлaби тeмпoвe пpeз 2018 гoдинa. B cpaвнeниe c гoдинa нaзaд ca peгиcтpиpaни cpeднo 3,1% пoвeчe нoщyвĸи, ĸoeтo e cъпocтaвимo c pъcтoвeтe oт пpeдxoднитe гoдини\", пocoчвaт eĸcпepтитe. Cпopeд пpoyчвaнeтo нa Сuѕhmаn & Wаkеfіеld Fоrtоn пpичинaтa зa пo-cлaбoтo пoĸaчвaнe e yвeличeният бpoй индивидyaлни пътyвaния пo вpeмe нa пpeдceдaтeлcтвoтo зa cмeтĸa нa гpyпoвитe пoceщeния. Πo дaнни нa ĸoмпaниятa cpeднaтa зaeтocт в двeтe ĸaтeгopии xoтeли пpeз минaлaтa гoдинa e дocтигнaлa 65%. Дoбpитe peзyлтaти нa xoтeлcĸия пaзap в Coфия пpeз пocлeднитe гoдини нacъpчиxa инвecтициитe в ceĸтopa, ocoбeнo в ceгмeнтa нa бpaндиpaнитe виcoĸoĸaтeгopийни xoтeли. C oчaĸвaнoтo oтвapянe нa Нуаtt Rеgеnсу, Маrrіоtt и Grаnd Ноtеl Міllеnnіum Ѕоfіа дo 2021 гoдинa пpeдлaгaнeтo в нaй-виcoĸaтa ĸaтeгopия в cтoлицaтa щe нapacнe c близo 50%. Πpoгнoзитe ca нoвoтo пpeдлaгaнe дa oтгoвopи нa нyждaтa oт инвecтиции в пeтзвeздния ceгмeнт и интepecът зa oтвapянe нa нoви плoщи дa ce нacoчи ĸъм cpeдния цeнoви ĸлac xoтeли.", "date": "2019.06.27", "title": "Отчетоха бeзпpeцeдeнтeн pъcт нa цeнитe нa xoтeлитe в Coфия"}
{"url": "https://www.faktor.bg/bg/articles/ford-zakriva-6-zavoda-v-evropa", "text": "\"Форд\" обяви, че заради голямо преструктуриране на производството в Европа ще се раздели с 12 000 души до края на следващата година, ще закрие за същия срок 5 завода (3 от тях са в Русия) и ще продаде един в Словакия. Това означава съкращаване на над 20% от персонала (официално той е 196 000 по цял свят) и намаляване на европейските предприятия от 24 на 18. Предложените за закриване заводи са един за двигатели в Уелс, един за трансмисии във Франция, два за сглобяване на автомобили - в Набережние Челни и в Санкт Петербург, плюс трети руски - за двигатели, в Елабуга.  Сайтът offshoreview.eu коментира преди месеци, че ако всички фабрики на американската компания бъдат напълно затворени и \"Форд\" окончателно напусне Русия, хиляди граждани ще останат без работа - данъчните облекчения ще намалеят, безработицата ще се увеличи. Що се отнася до цената на колите, които ще се произвеждат вече във фабриките за внос, експертите прогнозират увеличение на цената с 3-5%, така че затварянето на заводите допълнително ще засегне портфейла на руските граждани, които са решили да купят автомобил под марката Ford. Предприятието за трансмисии в Кехнец в Словакия ще бъде продадено на компанията Magna. Във Великобритания централата на Ford of Britain и Ford Credit Europe в Уорли ще бъде закрита до края на 2019 г. Промяната започва от 1 юли и заради нея се създават 3 групи за обслужване на клиентите - за търговски автомобили, за пътнически коли и за внос. В следващите 5 години ще бъдат представени 3 нови серии, ще се разширят моделите с висока проходимост, почти всички модели ще имат и електрически варианти и потребителите ще се убедят, че компанията намалява още повече въглеродните емисии. Компанията засилва амбициите си да е сред водещите в Европа продавачи на брандове от съвместни дружества, включително като за 5 години удвои печалбата от този сегмент. На подкрепа в това отношение се разчита на стратегическия алианс с \"Фолксваген\", \"Форд Отосан\" в Турция и \"Форд Солерс\" в Русия. До 2024 г. трябва да се внасят 3 пъти повече пътнически автомобили, а вносните модели, към които насочва внимание компанията в съобщението си, са Mustang, Explorer и вдъхновена от Mustang електрическа кола.", "date": "2019.06.27", "title": "\"Форд\" напуска Русия завинаги, закрива заводи в Европа"}
{"url": "https://www.faktor.bg/bg/articles/krasimir-yankov-1", "text": "Депутатът от БСП Красимир Янков заяви пред Нова ТВ, че на заседание на Националния съвет предстои да разбере как са изразходвани средствата от касата. \"Ще обсъдим случилото се и трябва да намерим решение, което да е и с възможност да бъдат подпомогнати хората по места, които ще правят местни избори\", каза притесненият социалист.  Той е категоричен, че лично Корнелия Нинова трябва да отговаря за прахосаните средства, които поставиха левицата в жалка ситуация. „БСП няма възможност да върне парите и това наистина е притеснително. Бюджетът, който сме гледали ние, като ръководство, беше с преходен остатък за 2018 година над 5, 5 млн. лв. Има два вида избори в рамките на годината и управлението на финансовия ресурс е отговорност на Корнелия Нинова, нищо не се случва без неин подпис”, коментира Янков.  Социалистът коментира и темата със социологическите данни, които излязоха днес. Според тях, Корнелия Нинова има по-нисък рейтинг от партията си. Според Янков, това разминаване се получавало заради \"кашите, които е забъркала\" лидерката на столетницата на последния партиен конгрес. Припомняме, че Нинова беше депозирала оставка, но в последния момент обяви пред събралите се хиляди другари в НДК, че ги е извикала, за да им каже, че не пуска властта.", "date": "2019.06.27", "title": "Нинова на другарски разпит пред пленума, питат я къде е похарчила всичките пари от касата"}
{"url": "https://www.faktor.bg/bg/articles/nad-50-evakuirani-v-ispaniya-pozhar", "text": "Горски пожар бушува в Североизточна Испания, разпростирайки се върху площ от 5500 хектара и предизвиквайки евакуацията на 53 души, съобщава БТА. 120-членно специализирано подразделение на испанската армия се присъедини към местните пожарникари, които работят денонощно за овладяване на пламъците, бушуващи в труднодостъпен хълмист терен близо до река Ебро. Регионалният вътрешен министър на Каталуния каза днес, че 20 000 хектара са застрашени при най-големия горски пожар в испанската област от две десетилетия. Властите подозират, че възпламеняването на пожара може да се дължи на неправилно складиран тор, отбеляза той. Пожарникарите прогнозират, че високите температури и сухото време вероятно ще разпалят още по-силно пламъците.", "date": "2019.06.27", "title": "Огнена стихия в Каталуния: Мобилизираха специално подразделение на испанската армия"}
{"url": "https://www.faktor.bg/bg/articles/krasimir-yankov-byudzhetat-na-bsp-beshe-s-prehoden-ostatak-nad-5-5-mln-lv", "text": ",,Пред БСП предстои ангажиментът да възстанови авторитета си и да потърси доверието сред хората, въпреки че рейтингът на Корнелия Нинова продължава да пада'', заяви в предаването ''Плюс-минус'' на Нова телевизия депутатът от БСП Красимир Янков. ,,Въпросът относно парите на партията е притеснителен, защото бюджетът на БСП беше с преходен остатък от около 5,5 милиона лева, а по принцип нищо не може да се случи със средствата на партията без подписа на нейния председател. За мен се касае за неправилно изразходване на финансови ресурси и сега предстои на заседание на Националния съвет да се намери някакво решение. Трябва да разберем как са били изразходвани парите, защото би трябвало да има документация'', обясни депутатът. ,,Няма как БСП да бъде финансирана от бизнеса, защото ние сме такава партия, която е изразител и защитник на социално слабите, поради което би трябвало БСП да каже ''Не'' на бизнеса в това отношение'', подчерта депутатът. По думите на Красимир Янков най-необходимо за БСП към този момент е възможността за диалог. ,,Разделението в БСП дойде от Корнелия Нинова, защото преди нея винаги се е търсел консенсусът, а в момента липсата на политика, която да доведе до решение, е проблем'', разясни той и в заключение добави, че Нинова винаги има алтернатива.", "date": "2019.06.27", "title": "Красимир Янков: Очакваме от Нинова да представи документи за изхарчените пари на партията"}
{"url": "https://www.faktor.bg/bg/articles/novini/svyat/evroparlamentat-preporachal-maksimalno-nakazanie-za-faradzh", "text": "Дисциплинарната комисия на Европейския парламент е препоръчала Найджъл Фараж да получи максимално наказание за сериозното нарушаване на неговите закони във връзка със сведенията, че не е декларирал  450 000 паунда под формата на подаръци от милионера Арън Банкс. Вестник „Инпидендънт“ твърди тази сутрин, че е видял документ на Дисциплинарната комисия на Европейския парламент, в който се препоръчва случаят с Найджъл Фарадж да бъде препратен към Европейската служба за борба с измамите (ОЛАФ) за по-нататъшно разследване и искане за максимално наказание. Препоръчва се също пълно сътрудничество с британската Национална агенция за борба с престъпността, полицията и централната избирателна комисия. През май Найджъл Фараж бе уличен, че не е декларирал пред европарламента 450 000 паунда под формата на „подаръци“ от милионера Арън Банкс, който също е разследван от британските власти. Така наречените „подаръци“ включват кола с личен шофьор, платени сметки за ползване на струващ 4,5 милиона дом в Лондон и пътувания до Съединените щати за срещи с крайнодесни политици. Лидерът на партията „Брекзит“ отказа коментар за вестника, но след това заяви за Би Би Си, че това, което се е случило след референдума за Брекзит няма нищо общо с политиката, а е чисто личен въпрос, защото тогава се е опитвал да започне нова кариера и нов живот.", "date": "2019.06.27", "title": "Европарламентът препоръчал максимално наказание за Фараж"}
{"url": "https://www.faktor.bg/bg/articles/novini/svyat/39-kg-kokain-v-samolet-ot-delegatsiyata-na-brazilskiya-prezident", "text": "39 килограма кокаин са намерени в бразилски военен самолет, на който е била част от делегацията на президента Жаир Болсонаро за срещата на Г-20 в Япония, съобщи агенция \"Блумбърг\". Наркотикът е открит в багажа на 38-годишния сержант Силва Родригес от испанската полиция в Севиля, където самолетът е кацнал на път за Осака. Служителят на бразилските ВВС е задържан. Самият Болсонаро е пътувал в отделен самолет. Президентът отрече неговият екип да има нещо общо със случая и настоя за наказание на отговорния.", "date": "2019.06.27", "title": "39 кг кокаин в самолет от делегацията на бразилския президент"}
{"url": "https://www.faktor.bg/bg/articles/erdogan-ako-sasht-sprat-dostavkata-na-f-35-turtsiya-shte-si-poiska-parite-za-programata", "text": "В интервю за японския вестник Nikkei Asia Review, държавният глава на Турция Реджеп Тайип Ердоган предупреди, че Анкара ще си поиска обратно средствата, инвестирани в програмата за F-35, ако Вашингтон спре доставката на изстребителите за страната.  Ердоган отговори на дръзкия тон на САЩ, които заплашиха да наложат санкции срещу Турция, ако тя финализира сделката за доставка на руските зенитно-ракетни системи С-400. Вашингтон предупреди също, че Анкара ще бъде премахната от програмата за F-35 и ще загуби поръчката за 100 от най-модерните изтребители. „За нас е извън всякакво съмнение, че ще правим компромиси. Вече им платихме 1,25 млрд. долара за проекта за F-35. Ние сме просто пазар или купувач, но и партньор в производството\", припомни турският президент.  Ердоган заяви, че планира да се срещне с американския държавен глава Доналд Тръмп, докато е в Япония за срещата на върха на Г-20 и разкри, че се водят дискусии за възможна визита на лидера на Белия дом в Турция. Това би могло да се случи следващия месец. „Тръмп много добре знае опасенията на Турция, защо имаме нужда от тази система и как сме стигнали до решението\", увери Ердоган, като същевременно допълни: „Надявам се, че ще получим най-добрите резултати и ще сложим край на този въпрос\". И все пак Ердоган подчерта, че Анкара ще получава системи С-400 следващия месец. Дали Тръмп ще се стреми да избегне или да забави обявените наказателни мерки, тепърва ще се разбере.  В итнервюто Ердоган изрази оптимизъм по отношение на перспективите за турската икономика, която преживя две тримесечия на свиване. „Очакваме по-силно възстановяване през втората половина на годината\", каза той, цитирайки водещи показатели през второто и третото тримесечие, които предполагат положителна посока. Но икономическото подобрение ще изисква стабилизация на лирата, след като от началото на годината тя отслабна с близо 10% спрямо долара. При тази ситуация Турция може да се сблъска с нова валутна криза. Запитан за споразумението между Япония и Турция от 2013 г. за изграждане на атомна електроцентрала в пристанищния град Синоп в северната част на страната, Ердоган мълчаливо призна, че проектът е мъртъв. Преценката, предоставена от японската страна, включително Mitsubishi Heavy Industries, „не е съвместима с първоначалното ни споразумение по отношение на разходите и календара на проекта\", каза той. Вместо това Ердоган подчертава сътрудничеството в други области, като „въглища, възобновяема енергия, научноизследователска дейност, развитие на човешки ресурси и транспортни проекти\". В момента се водят преговори за споразумение за икономическо партньорство между двете страни, което Ердоган заяви, че възнамерява да подпише тази година. Турция се надява да увеличи износа на селскостопански продукти, който включва лешници и череши. (\"Фокус\")", "date": "2019.06.27", "title": "Ердоган с ултиматум към САЩ: Ако спрете доставката на F-35, си искаме парите"}
{"url": "https://www.faktor.bg/bg/articles/novini/svyat/novi-temperaturni-rekordi-v-evropa", "text": "Нови температурни рекорди бяха отчетени в Германия, Полша и Чехия в пика на горещата вълна в Европа. Температури над 40 градуса се очакват днес и утре във Франция, Испания, Гърция и Швейцария.  В Гърция, където миналата година загинаха 100 души при пожарите в Мати, властите предприеха извънредни мерки срещу горски пожари. Гърция остава извън горещата вълна в Европа, прогнозират метеоролозите. Температурите се движат до 35 градуса. Проблем създават силните ветрове и морските бури в Егейско море. Скоростта на вятъра достигна 132 километра в час. Предупредиха собствениците на малки плавателни съдове да не се отдалечават от пристанищата. От Гражданска защита предупреждават за висок риск от пожари почти в цялата страна. Властите строго охраняват горски масиви с абсолютна забрана за палене на огън. Налагат високи глоби на нарушители. Задължиха хотелиерите да информират гостите за риск от пожари. Мащабни сили на пожарната успяха частично да овладеят огъня в област Евбия. Наложи се да евакуират хората от 10 къщи. Силният вятър в района непрекъснато разпръскваше огъня в гориста местност. Прогнозите за следващите дни са за температури между 30 и 35 градуса. В Испания значителен риск има в 5 северни провинции. Стотици пожарникари и войници, подкрепяни от самолет, вчера се включиха в потушаването на горски пожар в Каталуня. Но най-задушаващата жега се очаква утре с екстремно високи температури в 33 от общо 50 испански провинции. Безпрецедентна жега отчита и френската метеорологична служба в 2/3 от територията на страната. Френските власти са в пълна готовност, за да не се повтори трагедията от горещата вълна през 2003-та, когато загинаха 15 000 души. Някои училища остават затворени днес и утре, а в Париж и Лион са наложени ограничения за движението на автомобили. Подобни мерки предприеха и в Германия. Там горещото време предизвика горски пожари и дебат за нудизма на обществени места. Единствено френските винопроизводители се радват на жаркото слънце, което ще помогне за подобряване на реколтата тази година.", "date": "2019.06.27", "title": "Нови температурни рекорди в Европа"}
{"url": "https://www.faktor.bg/bg/articles/novini/svyat/-nova-demokratsiya-novi-izbori-prez-avgust-ako-nyama-ednopartiyno-pravitelstvo", "text": "Предполагаемият победител на извънредните парламентарни избори в Гърция - консерваторите от „Нова демокрация“ заявиха, че без еднопартийно правителство отиват на нови избори през август. От  туристическия бранш обаче отвърнаха, че „няма да позволим да разбиете сезона с партийни страсти“.  Лидерът на консерваторите от „Нова демокрация\"  Кириакос Мицотакис заяви пред медиите, че ако партията му не получи достатъчна подкрепа на изборите на 7 юли, за да състави самостоятелно правителство, ще има нови парламентарни избори  през август. „Това е изнудване на гърците“, отговори премиерът Ципрас с нападки срещу своя опонент. Всички социологически проучвания предвиждат победа на консерваторите, но без гаранция за съставяне на самостоятелно правителство. Ако вотът на гърците потвърди проучванията, „Нова Демокрация“ би могла да получи между 37 и 40%, но не може да се прогнозира избирателната активност в разгара на туристическия сезон. СИРИЗА твърдо запазва второто място в анкетите, като изостава с над 10%. От туристическия бранш предупредиха Мицотакис, че повторни избори през август ще разбият прогнозите за успешен туристически сезон.", "date": "2019.06.27", "title": "\"Нова демокрация\": Нови избори през август ако  няма еднопартийно правителство"}
{"url": "https://www.faktor.bg/bg/articles/novini/svyat/evropol-i-sled-razgroma-na-islyamska-darzhava-zaplahata-ostava", "text": "Европейците са били в по-голяма безопасност във връзка с джихадистки атаки през миналата година отколкото във всеки един момент от обявяването на „халифата“ „Ислямска държава“ през 2014 г.  Броят на осуетените атаки обаче, включително планове за използване на отровни химикали, показва, че заплахата остава, сочи нов доклад на Европол, цитиран от Ройтерс. Тринадесет души са убити, а 46 са ранени в атаки на джихадисти в Европа през 2018 г. Данните са далеч по-ниски от 2014 г., когато „Ислямска държава“ поема контрол на една трета от Ирак и Сирия и започва кампания насмъртоносни атаки на Стария континент. Всички удари през миналата година в Европа са извършени от „вълци единаци“, използвали огнестрелни оръжия и ножове. Подобни доморасли атаки са по-малко смъртоносни от извършените от бивши бойци, но Европол казва, че те са по-трудни за забелязване и задържане от полицията. „Докладът на Европол подчерта, че тероризмът все още представлява реална и настояща заплаха за ЕС“, заяви еврокомисарят за сигурността Джулиан Кинг.", "date": "2019.06.27", "title": "Европол: И след разгрома на \"Ислямска държава\" заплахата остава"}
{"url": "https://www.faktor.bg/bg/articles/makron-blokiram-sdelka-es-merkosur-ako-braziliya-napusne-parizhkoto-sporazumenie", "text": "Президентът на Франция Еманюел Макрон заяви, че няма да се подпише под търговско споразумение с Бразилия, ако президентът Жаир Болсонару извади страната от Парижкото споразумение за климата, информира \"Ройтерс\". С предупреждението Макрон показва, че е готов да блокира търговските преговори между ЕС и Меркосур. ЕС и Меркосур, в която регионална организация участват Аржентина, Бразилия, Парагвай и Уругвай, ускориха преговорите за споразумение за свободна търговия. Болсонару обяви тази седмица, че \"скоро\" може да бъде подписано споразумение, докато ЕС определи преговорите като \"приоритет номер едно\". Но Брюксел е нервен относно вероятността от ръст на вноса на говеждо, а Меркосур се колебае дали да отвори някои индустриални сектори. Франция е особено обезпокоена, че латиноамериканските държави няма да спазват стриктните екологични стандарти на ЕС. Ако Бразилия напусне Парижкото споразумение, ние няма да се подпишем под търговско споразумение с тях, предупреди Макрон пред журналисти в Япония преди двудневната среща на върха на Г-20. По проста причина. Ние искаме от нашите фермери да не използват пестициди, искаме от нашите компании да произвеждат по-малко въглеродни емисии, това има конкурентна цена, каза още Макрон и добави, че няма да позволят внос на стоки от държави, които не спазват правилата. По-рано тази година Франция наложи вето срещу започване на търговски преговори между ЕС и САЩ заради решението на Вашингтон да напусне Парижкото споразумение за климата. Но френският ход не блокира откриването на търговските преговори, защото беше необходимо мнозинството на страните членки. Не е ясно дали Франция ще привлече други държави членки на своя страна, ако гласува срещу сделка с Меркосур.", "date": "2019.06.27", "title": "Макрон: Блокирам сделка ЕС-Меркосур, ако Бразилия напусне Парижкото споразумение"}
{"url": "https://www.faktor.bg/bg/articles/ikonomika/biznes/bloomberg-vivakom-mozhe-da-bade-prodaden-za-1-mlrd-evro", "text": "обствениците на \"Българската телекомуникационна компания\" са наели съветник, който да намери нови инвеститори за най-голямата телекомуникационна компания в страната. Акционерите на Vivacom, с което име е известна компанията, работят с Lazard Ltd. по този процес, заяви предприемачът Спас Русев в интервю за Bloomberg. Русев е най-големият инвеститор във Vivacom с дял от около 46%. Продажбата на оператора може да генерира най-малко 1 млрд. евро (1,1 млрд. долара), твърди финансовата агенция, като се позовава на запознати източници. Vivacom е изпратила предварителна информация до потенциални купувачи, поясняват те, като са поискали да не бъдат идентифицирани, защото информацията е частна. Едва преди месец главният изпълнителен директор на компанията Атанас Добрев коментира спекулациите, че Vivacom ще смени собственика си, заявявайки, че \"в момента компанията не говори с потенциални инвеститори\". По думите му евентуална продажба или смяна на собственика не би повлияла на бизнеса, а потенциалният интерес показва доброто му развитие. Потенциална сделка би увеличила още повече оценените на почти 15 млрд. долара сливания в Източна Европа, обявени през тази година, показват данни на Bloomberg. През миналата година BC Partners се договори да придобие контрол на United Group BV, медийна и телекомуникационна компания в Югоизточна Европа, от KKR & Co. Тази сделка оценява компанията на около 2,6 милиарда евро, заяви тогава източник, запознат с продажбата, съобщава Investor.bg. Продажбата на Vivacom би могла да привлече интерес както от частни инвестиционни компании, така и от други телекомуникационни компании. Представител на Vivacom отказа да коментира темата, а от Bloomberg не са се свързали веднага с представител на Lazard. Специализираното в новини за сделки издание TMT Finance съобщи за потенциалната продажба по-рано, позовавайки се на неидентифицирани източници.", "date": "2019.06.27", "title": "Bloomberg: Виваком може да бъде продаден за 1 млрд. евро"}
{"url": "https://www.faktor.bg/bg/articles/predi-da-izchezne-v-dunav-16-godishniyat-boyan-pokazal-na-mayka-si-klip-kak-skacha-v-rekata", "text": "Районната прокуратура в Силистра ще разпита майката на изчезналото в река Дунав 16-годишно момче. Тялото му е било намерено в района на румънския град Владени, на около 10 км от мястото, където детето скочи да плува на 18 юни тази година. Информацията за намереното тяло на 16-годишния ученик е подадена от съвместния контактен център по полицейско и митническо сътрудничество между България и Румъния, базиран в Гюргево. Майката на детето е била поканена да разпознае тялото на сина си. Както информира пресслужбата на Апелативната прокуратура във Варна, на 18 юни около 20,05 часа е получен сигнал на спешния телефон 112 за момче, което скочило в река Дунав и било повлечено от течението. За инцидента сигнализирали приятели на 16-годишния ученик Боян В. и жена от намиращо се наблизо заведение, която станала неволен свидетел. Районната прокуратура в Силистра образува тогава досъдебно производство по член 127, ал. 2 от НК за евентуално склоняване на момчето към самоубийство. Разпитани вече са тримата приятели на Боян, които са били с него във фаталната вечер. Предния ден момчето показало на майка си клип как скача в река Дунав. На 18 юни той завел приятелите си на реката, за да им покаже уменията си, но течението го повлякло. Притеклият се на помощ 23-годишен младеж от компанията на ученика скочил да му помогне, но като не успял да се добере до Боян, се върнал на брега, съобщиха от пресцентъра на Апелативна прокуратура - Варна.", "date": "2019.06.27", "title": "Преди фаталната вечер 16-годишният Боян показал на майка си клип как скача в Дунав"}
{"url": "https://www.faktor.bg/bg/articles/izdigat-etnoselishte-na-rozhenskiya-sabor", "text": "Етно селище ще бъде издигнато по време на Роженския събор, който ще се състои от 19 до 21 юли, съобщиха от сдружение \"Рожен - наследство в бъдещето\". Селището ще представи фолклорните и етнографски традиции от различни фолклорни области на страната. Възстановки на хайдушко сборище, възрожденско кафене, къщи на банатски и бесарабски българи са включени в плана на етно селището. В съборното село ще има и гранична застава като препратка към първите Роженски събори от преди век, на които се срещали българи от двете страни на границата преди присъединяване на Родопите към България. В центъра на селището ще бъде мегданът, на който гостите ще могат да получат уроци по гайда, хоро и народна песен. Хайдушки игри и занаятчийска работилница ще допълват атмосферата в етно квартала. В програмата на Събора на народното творчество и животновъдство \"Рожен\" 2019 са включени национален фолклорен конкурс, мобилна музейна експозиция \"Духът на Родопите\", конкурс за автентична народна носия, изложения на занаяти, фермерски продукти и др. На Роженските поляни ще се постави българско знаме с площ над 7000 кв. м.", "date": "2019.06.27", "title": "Издигат етно селище на Роженския събор"}
{"url": "https://www.faktor.bg/bg/articles/patriotka-zadigna-portret-na-vasil-levski-ot-zavedenie", "text": "Уникална кражба регистрира полицията в Свиленград. 54-годишна жена открадна не какво да е, а портрет на Левски от заведение в града. Дамата, която е от близкото с. Левка, задигнала вчера по обяд портрета на Дякона от заведение на улица „България“, съобщава \"Марица\".  Кражбата е извършена от от кафе бар \"Авеню\", който се намира в центъра на града. Жената заявила, че той не е подходящо място за най- великата личност на България. След това невъзмутимо взела картината. Управителката на бара учтиво помолила да я върне, но жената не й обърнала никакво внимание и напуснала заведението. След сигнала до полицията, жената е установена и задържана, тя върнала картината с протокол. Не е ясно какво е смятала да прави с портрета на най- великия българина.", "date": "2019.06.27", "title": "Патриотка задигна портрет на Васил Левски от заведение"}
{"url": "https://www.faktor.bg/bg/articles/obshtestvo/ulitsata/selfitata-sa-5-pati-po-smartonosni-ot-akulite", "text": "Селфитата се оказват по-смъртоносни от нападенията на акули, тъй като взимат годишно 5 пъти повече жертви, съобщи АФП, цитирана от БТА. От месец октомври 2011 г. до месец ноември 2017 г. най-малко 259 души са загинали по света, правейки си селфита. В същия период от нападения на акули са загинали само 50 души. По данни на индийското медицинско издание „Фемили медисин енд праймъри кеър“ жените си правят повече селфита, но най-често мъжете са спохождани от фатални инциденти със самоснимачките. Индия, където населението от 1,3 млрд. души има над 800 млн. мобилни телефонни устройства, държи рекорда за най-много смъртни случаи, почти половината от глобалния брой - 159. Следват Русия, САЩ и Пакистан. Индийските власти предприеха мерки срещу опасната селфи мания, като въведоха само в Мумбай 16 зони, забранени за този вид снимки.", "date": "2019.06.27", "title": "Селфитата са 5 пъти по-смъртоносни от акулите"}
{"url": "https://www.faktor.bg/bg/articles/sadat-otstrani-ot-dlazhnost-glavniya-sekretar-na-agentsiyata-za-balgarite-v-chuzhbina", "text": "Специализираният наказателен съд отстрани от длъжност главния секретар на Държавната агенция за българите в чужбина Красимир Томов. Искането за отстраняване бе внесено от Специализираната прокуратура,след като мярката за неотклонение на Томов бе смекчена на „Парична гаранция\" в размер на 10 000 лева.  Специализираният наказателен съд прие изцяло доводите на обвинението за това, че заеманата от него длъжност позволява той да въздейства на служители в агенцията (които са и свидетели по досъдебното производство), както и да заличава доказателства.  Красимир Томов е обвинен като участник в организирана престъпна група, ръководена от председателя на ДАБЧ Петър Харалампиев, в която са участвали и други лица, и която е била създадена с цел издаване на удостоверения за български произход на чужденци срещу подкупи.  В банкова касета, до която достъп е имал единствено Томов, бяха намерени и иззети пари в различни валути, равняващи се на близо 600 000 лева.", "date": "2019.06.27", "title": "Съдът отстрани от длъжност главния секретар на Агенцията за българите в чужбина"}
{"url": "https://www.faktor.bg/bg/articles/obshtestvo/zakon-i-red/vss-podkrepi-proekta-za-savet-za-koordinatsiya-i-satrudnichestvo-mezhdu-izpalnitelnata-sadebnata-i-zakonodatelnata-vlast", "text": "Висшият съдебен съвет подкрепи проекта за създаване на Съвет за координация и сътрудничество между изпълнителната, съдебната и законодателната власт. Съдебните кадровици поставиха условие - член на този нов орган да е ВСС, а не представляващият му, както е записано. Решението бе взето с 19 гласа „за\" и двама „против\". Срещу него се обявиха председателят на Върховния касационен съд (ВКС) Лозан Панов и съдебният кадровик Даниела Марчева. Съветът се създава по препоръка на ЕК. Идеята е у нас да има орган, който да продължи да следи за изпълнението на препоръките от Брюксел и след отпадането на мониторинга. Предвижда се да го оглави Екатерина Захариева като вицепремиер с ресор „правосъдие“. А като членове да влязат представляващият ВСС, председателите на ВКС и ВАС, главният прокурор, главният съдебен инспектор, председателят на КПКОНПИ, министрите на вътрешните работи, на правосъдието и на финансите и др. Съдия №1 обяви, че няма да подкрепи създаването на съвета, тъй като това е поредният орган със съвещателни функции, в който влизат едни и същи институции и имат сходни цели. Той даде за пример Съвета по прилагане на Актуализираната стратегия за продължаване на реформата в съдебната система, Националния съвет по антикорупционни политики, Националния съвет по превенция на престъпността и КПКОНПИ. Панов донякъде може и да е прав за дублирането на функции, каза представляващият ВСС Боян Магдалинчев, но подчерта, че това е препоръка на ЕК при евентуално отпадане на мониторинга.", "date": "2019.06.27", "title": "ВСС подкрепи проекта за Съвет за координация и сътрудничество между изпълнителната, съдебната и законодателната власт"}
{"url": "https://www.faktor.bg/bg/articles/samo-edna-ot-proverenite-kashti-za-gosti-v-kardzhaliysko-ne-raboti-kato-takava", "text": "Само една от проверените девет къщи за гости в област Кърджали не работи като такава. Това установи проверка на експерти от Държавен фонд \"Земеделие\". Къщата се намира в района на Крумовград и за нея има решение да бъдат върнати отпуснатите пари, съобщи ръководителят на фонда в Кърджали Айджан Ахмед. \"Правени са проверки и преди тази проверка, от служители на техническия инспекторат към Държавен фонд \"Земеделие\", и е установено, че къщата не функционира като такава. Къщите, които лично аз съм посетил, си работят, но е притеснителен фактът, че не са достигнали този брой нощувки, които са заложени по бизнес план\".", "date": "2019.06.27", "title": "Само една от проверените къщи за гости в Кърджалийско не работи като такава"}
{"url": "https://www.faktor.bg/bg/articles/obshtestvo/ulitsata/4-mesetsa-bezplaten-elektronen-podpis-na-mobilniya", "text": "Смартфонът вече може да дава достъп до всички електронни услуги на правителството, включително да се подават заявления до чиновниците. Това обяви днес шефът на Държавна агенция “Електронно управление” Атанас Темелков. За достъп до портала https://egov.bg/wps/portal/ обаче е нужен облачен или мобилен електронен подпис, уточни той. Електронният подпис за мобилен телефон ще е безплатен за следващите 4 месеца, но след това ще има абонаментна такса, защото се издава от частни фирми, допълни Темелков. В този тестов период целта ни е да насърчим всички над 5 млн. абонати на мобилен интернет да ползват системата на електронното правителство и да ни кажат техните забележки, обясни още шефът на държавната агенция. 165 справки от 62 държавни регистъра вече са достъпни на портала на електронното правителство. Целта на агенцията била до 2023 г. през него да могат да се ползват над 850 услуги, които предоставят чиновниците. В момента в портала са регистрирани 700 администрации и над 19 000 потребители.", "date": "2019.06.27", "title": "4 месеца безплатен електронен подпис на мобилния"}
{"url": "https://www.faktor.bg/bg/articles/obshtestvo/balgariya-treta-v-es-po-broy-mladi-hora-koito-ne-rabotyat-i-ne-uchat", "text": "Всеки шести младеж на възраст между 20 и 34 години в ЕС не е работил или учил през 2018 година, съобщи днес на сайта си европейската статистическа служба Евростат. Това са приблизително 15 милиона млади хора, информира \"Дневник\". В България делът на младите хора, които не учат, не работят и не се обучават професионално, миналата година е бил 20.9%, като пред нея са само Италия (28.9%) и Гърция (26.8%). Близо до България е Румъния (20.6%). Най-нисък дял на млади хора, които нито работят, нито учат, е отчетен в Швеция (8%), Холандия (8.4%), Люксембург (9.9%) и Малта (10.1%). В ЕС има значителна разлика между дела на мъжете и жените по този показател. Жените на възраст между 20 и 34 години, които нито са учили, нито са работили през 2018 година, са били 20.9% спрямо 12.2% от мъжете на тази възраст. В България мъжете са 15.9%, а жените - 26.2%.", "date": "2019.06.27", "title": "България трета в ЕС по брой млади хора, които не работят и не учат"}
{"url": "https://www.faktor.bg/bg/articles/politika/hlyab-i-pasti/vestnik-duma-krim-i-kristalnata-mechta-na-korneliya", "text": "В. „Дума“ взе да ми става най-любимото издание, изобщо не се шегувам. Нищо друго не ме развеселява така, а доброто настроение е архиважно, както се изразяваше покойният другар В. И. Ленин. На последния бисер там се смях от сърце,  на моменти виех. Е, Но няма пълно щастие, както е добре известно.  Другарите продължават да си късат ризите заради книгата „Бягство от Крим“ на Светослав Нахум и да се кълнат във верноподаничество на путинска Русия, която самите  руснаци все по-често определят като небивало зло, най-меко и деликатно казано. Ама това чугунените глави ще го разберат със закъснение, когато режимът на Путин започне да се срутва неудържимо. Продължават нашите другари да  възхваляват позора на Съюза на българските писатели, събиращ подписка срещу произведението на свой член, дръзнал нагло да нарече путинска Русия „агресор”. Съюз, който забърка срамен дипломатически скандал с Украйна.  Кириак Стефчов е имал повече достойнство от това гнездо, така си мисля. Нищо чудно, че действат така, нали шефът на Съюза е един от тях, един от Националния съвет на Партията, която не спря да провежда И всячески да се опитва да унижи България със слугинското  си поведение към Кремъл. Дори там да седи човек, финансиращ неонацистките и неофашистки движения в цяла Европа, докато страната му, разполагаща иначе с несметни богатства,  е в окаяно състояние. Този път по темата във вестника се изявил някакъв другар от Лондон, който ни убеждава, че Крим е руски, защото Никита Хрушчов се напил и го дал на Украйна, а не е трябвало да прави така. Доста сериозна теза, но за партийно събрание. Хрушчов може и трябва да се заклеймява по партийните закони, нали той развенча сталинизма, „гад фашистка”, такова им е мисленето.  И върху него е стоварена естествено Авторът се позовава на една популярна измишльотина, създадена точно като за пропагандатори.  Тези хора просто не познават историята дори на така любимия си СССР, но пък обичат да пишат за нея. Хрушчов може да се е напил, затова ни най-малко не споря, даже има доказателства, че се е напивал много пъти, а Сталин го е карал да танцува в това състояние на дачата си, но има една друга малка подробност. Авторът в „Дума“ е пуснал прекрасно факсимиле от Указа на Върховния съвет на СССР, с който Крим се предава на Украинската СССР, не знам какво си мисли, че доказва с това…. Освен законното право на Украйна да владее полуострова, което е неоспоримо именно заради този Указ.  И Руската федерация никога не го е оспорвала до вероломното нападение, наричано от нашите прекрасни другари „референдум“. Типичен пример за Аншлусът на Австрия също е благородно дело по тази социалистическа и националсоциалистическа логика, както отбелязах неотдавна. Бесепарите сякаш стигат до върховна наслада от всеки подобен документ на  висшето ръководство на Тюрмата на народите. Нямаше да е лошо и да ги четат, може  да им хареса.  Там черно на бяло е написано  кой е начело на държавата, наречена СССР в деня на обнародването на указа - 9 март 1954 г . И това не е Никита Хрушчов, той още не е застанал на върха. Мит е, че това лице предава Крим на Украйна. Той все още не се е утвърдил и положението му е нестабилно, въпреки че малко преди това е поел ръководството на партията от Маленков. Апаратните игри предстоят и той не прави никакви излишни движения. Никакви. Та  този документ е подписан от И секретар- еди кой си. Какво по ясно от това... Държавен глава по съветските стандарти. Оставам го на руски, за да го разберат другарите. Но няма да зацепят и така, защото сталинските калъпи са наистина стоманени. Толкова ли не вярвате на указите на СССР,  другари? Хитрият Никита изобщо не се е обадил на заседанието през февруари, нито има каквито и да било свидетелства да е играл някаква роля при вземането на решението, освен че си е вдигнал ръката да гласува заедно с цяла сюрия отговорни другари.  Апаратните игри предстоят и на него му е важно да вземе цялата власт.  И в никакъв случай не би рискувал с налагането на подобно решение, което би го компрометирало, ако е негова идея.  Климент Ворошилов, апропо, е украинец.  Ала на върха на Русия и СССР руснаците са много, много  малко.  Доскорошният „директор” на Съветската армия Ворошилов казва в началото: \"Другари! Днес трябва да обсъдим въпроса за съвместното предложение на Президиумите на Върховните съвети на РСФСР и УССР за предаването на Кримска област от състава на РСФСР в състава на УССР. Има ли някакви други предложения?\" \"Не\" и \"Приема се\", в един глас казват  членовете на президиума, както си е по съветска традиция. Гласуват… Той им  дава армейска команда да станат прави. Готово… Указът е факт Чудесно се знае заради улесняване работата на кой обект на социалистическото строителство  става прехвърлянето. Това са подробности, с които няма да ви занимавам, защото нямат значение днес, ала всеки може да се разрови и да го научи, ако иска да знае за СССР   повече от малоумните заклинания на КПСС.  А авторът на „Дума” се позовава на слуховете, че Никита на осмомартенски запой обещал на украинките да ходят на плаж в Крим. Нищо, че въпросното заседание е на 19 февруари. \"Другари, по географски и икономически съображения предаването на Кримска област в състава на братската Украинска република е целесъобразно и отговаря на общите интереси на съветската държава\", заявява Михаил Тарасов, председател на Президиума на Върховния съвет на РСФСР. Ала в „Дума” си знаят, че той е враг, това е. Дори за издание под върховенството на Корнелия Нинова това е прекалено  нелепо. Четох впрочем, че тя се кани да ходи на сватба на на племенницата си в Англия. Не в Крим. И правилно, ако видите в сайтовете за видеосподеляне какви кадри пускат руснаците, отишли на почивка на полуострова, какво говорят за адските условия, поднесени там от Кремъл, ще ви настръхнат косите. Да не ви казвам какво мислят местните… От Англия е и този другар, написал статията. Що бе, другарю от Лондон, защо не пишете от Крим? Защо не живеете там, а в Англия? Кристалната мечта на Корнелия, а и на всички подобни другари, явно е те да са в Англия, ние да сме в Крим или в путинистка България, и да ни командват дистанционно. Както правят някои путинистки кметове и най-главните пропагандатори на режима на Путин, апропо.", "date": "2019.06.27", "title": "Вестник  Дума, Крим и кристалната мечта на Корнелия"}
{"url": "https://www.faktor.bg/bg/articles/es-udalzhi-ikonomicheskite-sanktsii-sreshtu-rusiya-s-6-mesetsa", "text": "Съветът на ЕС удължи икономическите санкции срещу Русия с още шест месеца. В съобщение на Съвета се казва, че санкциите срещу конкретни сектори на руската икономика ще останат в сила до 31 януари 2020 г. Решението е взето след докладите на канцлера на Германия Ангела Меркел и френския президент Еманюел Макрон пред Европейския съвет на 20-21 юни 2019 г. за състоянието на изпълнение на Минските споразумения, което е пряко свързано с поддържането на санкциите. Европейският съвет призовава за спешно възобновяване на преговорите за изпълнение на споразуменията и приемане на мерки за изграждане на доверие сред страните. В този контекст лидерите на ЕС единодушно се съгласиха да се удължат санкциите срещу Москва. Съветът формализира това решение днес с писмена процедура. Мерките са насочени срещу финансовия, енергийния и отбранителния сектор, както и върху стоки с двойно предназначение. Те са въведени за първи път на 31 юли 2014 г. за период от една година в отговор на действията на Русия в Украйна. В допълнение ЕС наложи санкции срещу 170 физически лица и 44 юридически лица, които остават в сила до 15 септември 2019 г. и рестриктивни мерки срещу Крим и Севастопол до 23 юни 2020 г.", "date": "2019.06.27", "title": "ЕС удължи икономическите санкции срещу Русия с 6 месеца"}
{"url": "https://www.faktor.bg/bg/articles/novini/balgariya/stolichna-obshtina-si-vrashta-4-emblematichni-imota-v-borisovata-gradina", "text": "С днешния си доклад предлагам Столичната община да си върне от дружеството \"Софийски имоти\" четири терена, за да можем по-успешно да ги защитим като част от Борисовата градина. Това каза днес пред журналисти кметът на София Йорданка Фандъкова след приемането на доклада й за отнемане на управлението на имоти - общинска собственост, намиращи се парка Борисова градина от \"Софийски имоти\", предаде БТА. В доклада се припомня, че на 28 юли 1997 г. със свое решение СОС предоставя за стопанисване и управление на \"Софийски имоти\" ЕАД четири недвижими имота, намиращи се на територията на Борисовата градина. Това са - Кръгло кафене \"Кривите огледала\", Детски кът - \"Водно каналче\", Велописта и \"Трите дансинга\". Въпросните обекти са площите, на които се намират заведенията \"Маймунарника\" и \"Веселото село\", автокъща \"Капитолия\" и бившето заведение \"Лодки\".  Обектите се отдават под наем от общинската фирма, но идеята е да се върнат за стопанисване към Столична община, за да се включат в новия устройствен план на Борисовата градина. В доклада кметът посочва, че категоричното й мнение е, че целесъобразно и законосъобразно е цялата територия на парка да бъде управлявана от Столична община като се поддържа от общинското предприятие \"Паркове и градски градини\", в това число и тези четири имота, стопанисвани и управлявани в момента от \"Софийски имоти\" ЕАД. Кметът каза, че на терените на сегашния ресторант \"Веселото село\" трябва да има зелено пространство. На терена на бара \"Маймунарника\" планът предлага и смятам, че това е добре, да има възможност за различни атракции за хората като там нищо не трябва да се строи, посочи кметът. По думите й на терена на автокъща \"Капитолия\" има предвиден подземен паркинг и трябва да защитим такава възможност, за да не влизат колите в парка, а да останат в периферията. Що се отнася до сградите, които съществуват там според кмета те могат да имат различни функции, но нищо допълнително не трябва да се строи. Столичният кмет припомни, че в момента тече обсъждането на предложението на архитектурното студио на арх. Ковечев, което беше избрано с конкурс да изработи ПУП на Борисовата градина. Според кмета е важно да има такъв и той да изпълни целите, за които беше избран изпълнителят. Целта е с ПУП-а да се запази територията на Борисовата градина и да не се позволи ново строителство. Фандъкова припомни че предложението на арх. Ковачев имаше разминавания с някои от тези цели. Именно заради това е и общественото обсъждане и възможността всеки от нас да даде своята позиция, каза кметът. Аз го направих, ще държа на нея. Имам механизми като кмет това да се случи, заяви тя. Важното е да не се допуска строителство, макар и за дейности, които арх. Ковачев смята, че са интересни за парка като възстановяване на климатично училище, като изграждането на музей \"Зелената памет на София\", посочи Фандъкова. Тя е на мнение, че не е необходимо да бъдат изграждани такива допълнителни сгради. Радвам се, че общинските съветници осъзнаха, че за да защитим обществения интерес е важно да има ПУП, който да не позволи никакви планове на частните собственици или съсобственици да се случват, заяви Фандъкова. Тя припомни, че между 1997 г. и 2005 г. части от Борисовата градина са били или продадени, или заменяни за по няколко апартамента, а с някои от тях са създавани смесени дружества.", "date": "2019.06.27", "title": "Столична община си връща 4 емблематични имота в Борисовата градина"}
{"url": "https://www.faktor.bg/bg/articles/besarabski-balgari-ot-moldovskoto-selo-troitsa-predpriemat-515-kilometrov-pohod-iz-balgariya-po-patya-na-dedite-ni", "text": "Бесарабски българи от молдовското село Троица предприемат 515-километров поход „По пътя на дедите ни”. Групата ще тръгне от ямболското село Ботево, откъдето техните прадеди са се изселили преди близо 200 години. Идеята да извървят пътя на своите предци е на учителя по биология и география Владимир Мъгла, който искал да открие корените си: „Търсих по интернет и открих, че това е село Ботево. Стана ни много интересно да дойдем да видим как живеят българите в това село.“ Журналистът Олег Косих е сред ентусиастите, които се включват в групата: „Това, което ние искаме, е не само да минем пътя, а да говорим с хора, да се запознаем, да има живо общуване - това, което ни липсваше през тези 200 години.“ През следващите десет дни групата ще премине през Нова и Стара Загора, Казанлък, Шипка, Габрово, Търново и Русе. Желанието им е инициативата да стане ежегодна.", "date": "2019.06.27", "title": "Бесарабски българи от молдовското село Троица предприемат 515-километров поход из България „По пътя на дедите ни”"}
{"url": "https://www.faktor.bg/bg/articles/borisov-magistrala-evropa", "text": "\"Най-бързо и ускорено довеждащият път за Индустриална зона \"Божурище\" трябва да бъде направен\", разпореди министър-председателят Бойко Борисов при днешната инспекция на строителните дейности по изграждането на АМ \"Европа\", съобщи пресслужбата на кабинета. \"Трябва да се стартира незабавно. Чухте какво казват от немските заводи - разпродадени са всички парцели на индустриалната зона. Не само че не си отиват, но идват и още повече. Като дойдат и още по-големите заводи и тази магистрала ще отеснее, още преди да я построят\", е казал премиерът Борисов.    Министър-председателят е проверил строителството на трасето от АМ \"Европа\" в участъка Драгоман - Сливница. Проектът започна в средата на май тази година, ще бъде завършен до 2021 г. и се изпълнява със средства от републиканския бюджет по програма \"Ново строителство\" на Агенция \"Пътна инфраструктура\", се напомня в прессъобщението.    \"След нас ще остане това. Всеки работник, като си води децата, ще им каже: \"Аз съм го правил това!\" Поколения ще знаят, че бащите им са работили тук\", е посочил още Борисов по време на разговорите със строителите и работниците на АМ \"Европа\".      Премиерът е бил категоричен, че при строителните дейности трябва да се опазват археологията и природата.    \"Искам да вдигнем 10 процента доходите догодина, да дадем повече пари за медицинските сестри сега\", е заявил Борисов и е добавил, че затова е важно възможно най-скоро да се реализират приходи и от тол системата, за да не се разчита само на готовите пари от приходните агенции.      В момента се работи или се извършват подготвителни дейности по двата участъка на магистрала \"Европа\" -  от ГКПП \"Калотина\" до Драгоман  и от Драгоман до Сливница, се отбелязва в прессъобщението. През есента се очаква да започнат реалните строителни работи и по участъка от ГКПП \"Калотина\" до Драгоман. Пътят София - Калотина е основна пътна артерия, част от Коридор 10, чрез модернизацията на който ще се развие и подобри преразпределянето на транспортните потоци по Трансевропейските транспортни коридори 4 и 8 в посока Бургас, Турция и Гърция. Модернизацията на пътя ще подобри пропускателната способност и безопасност на движение в участъка, ще се облекчи високата интензивност на транзитното движение от и за централната част на Европа по транспортен коридор \"Ориент/ Източно-Средиземноморски\".      В днешната инспекция на АМ \"Европа\" заедно с министър-председателя Бойко Борисов са били вицепремиерът Томислав Дончев, министърът на финансите Владислав Горанов и заместник-министърът на регионалното развитие и благоустройството Николай Нанков.", "date": "2019.06.27", "title": "Борисов: Като дойдат още по-големи заводи, АМ \"Европа\" ще отеснее"}
{"url": "https://www.faktor.bg/bg/articles/mariya-gabriel-v-plovdiv-tsifrovizatsiyata-e-uslovie-za-po-konkurentna-evropeyska-ikonomika", "text": "Когато говорим за съвременната икономика, на преден план излиза цифровизацията като условие за повишаване на конкурентоспособността на нашите предприятия, за по-добър жизнен стандарт, за нови икономически модели. Нито един сектор днес не може да върви напред без технологиите – те са от земеделието до производството, от образованието до здравните услуги. Длъжни сме обаче да не изпускаме от контрол тази трансформация, за да сме сигурни, че човекът ще остане в центъра и ще сме способни да предвидим възможните нежелани ефекти. Това заяви българският еврокомисар за цифровата икономика и общество Мария Габриел по време на второто издание на Пловдивския икономически форум, съобщиха от Представителството на ЕК в България. Тя очерта и целта да продължи премахването на пречките пред цифровизацията, но при спазване на основните европейски ценности като недискриминацията, неприкосновеността, достойнството и справедливостта. Българският еврокомисар наблегна, че благодарение на цифровия единен пазар вече няма такси за роуминг, блокирането на географски принцип бе премахнато, а неличните данни могат да се движат свободно. „Има обаче много предизвикателства по пътя към цифровото бъдеще. Само част от европейските компании са цифровизирани. През 2017 г. 25% от големите предприятия в ЕС и не повече от 10% от малките и средните предприятия са използвали анализ на голям обем от данни. Затова предложих нова програма „Цифрова Европа“ с бюджет 9,2 милиарда евро, която да подкрепя и цифровата трансформация на предприятията. Тя ще инвестира в цифрови иновационни хъбове, нови технологии като суперкомпютрите и изкуствения интелект, цифрови умения, киберсигурност. Трябва да има иновационен хъб във всеки един от 273-те региона на ЕС, за да бъде всяка компания на една ръка разстояние от него. Такава е моята амбиция“, заяви Мария Габриел. Комисарят обърна специално внимание на цифровите умения като ключов елемент за успешна цифрова трансформация. За да се даде възможност на повече млади хора да придобият високи цифрови умения, вече една година се изпълнява схемата за трансграничен стаж „Цифрова възможност“. Предложението на Мария Габриел е тя да продължи и в следващия програмен период. Според нея, с развитието на нововъзникващи технологии като изкуствения интелект все по-осезаемо се усеща липсата на достатъчен брой специалисти с високи цифрови умения. По отношение на изкуствения интелект, комисарят прикани всички, които работят по темата, да се включат в тестовата фаза на етичните насоки, чието начало тя постави вчера. „Трябва да съберем колкото може повече опит, така че насоките да могат да бъдат подобрени допълнително през следващата година. Длъжни сме да развием своята политика така, че да позволим на Европа да бъде конкурентоспособна в областта на изкуствения интелект, като в същото време спазваме нашите основни ценности“, заяви Мария Габриел. Тя подчерта и доброто позициониране на България в развитието на цифрова екосистема. Страната има традиции в информационните технологии и електрониката и е дом на около 10 000 компании в ИКТ сектора. Седем от всеки десет изнасят стоки и услуги. Оборотът на сектора е нараснал с 300% през последните седем години и сега е достигнал до 2,5 милиарда евро. България държи водеща позиция в по отношение на сертифицирани професионалисти в информационните технологии – трето място в Европа и десето в света. „През изминалата година имаше над 600 събития, организирани по време на Европейската седмица на програмирането, в редица от които участвах. Включиха се повече от 30 хиляди души в цялата страна. България беше избрана да бъде дом за един от осемте суперкомпютри в Европа от световен клас. Суперкомпютърът в София ще бъде най-мощният в Източна Европа и един от 50 най-мощни в света. Това показва потенциала на България да бъде в предните редици при оформянето и прилагането на европейската цифрова политика“, добави Мария Габриел. Тя привлече вниманието върху новите програми „Цифрова Европа“ и „Хоризонт Европа“, насърчавайки участниците да използват възможностите, които те им предоставят. Те предвиждат инвестиции в изкуствен интелект и роботика, интернет от ново поколение, суперкомпютри, анализ на големи обеми от данни, като основната им цел е върховите цифрови технологии да бъдат достъпни за всички.", "date": "2019.06.27", "title": "Мария Габриел в Пловдив: Цифровизацията е условие за по-конкурентна европейска икономика"}
{"url": "https://www.faktor.bg/bg/articles/novini/svyat/pet-goreshti-temi-na-sreshtata-v-osaka-koito-shte-se-razigrayat-glavno-v-kuloarite", "text": "Срещата на върха на Г-20, която се открива утре в Осака, ще се разиграе главно в кулоарите с няколко щекотливи теми: търговският конфликт между Вашингтон и Пекин, геополитическите напрежения около Иран, Северна Корея и Турция. Без да забравяме пазарлъците в Брюксел за лидерските постове в ЕС. Срещата между президента на САЩ Доналд Тръмп и китайския му колега Си Цзинпин ще бъде най-важният момент от срещата на върха на лидерите на 20-те най-големи сили на планетата. Последната им среща беше в началото на декември в рамките на срещата на върха на Г-20 в Буенос Айрес. Тогава те обявиха примирие, но след това преговорите минаваха през пикове и множество спадове, а през май бяха прекъснати. Макар че според експертите е малко вероятно да се стигне до окончателно споразумение, двамата лидери може да решат да спрат ескалацията на взаимни наказателни мита и да възобновят преговорите. В по-общ план търговските разногласия между САЩ и партньорите им ще са тема в дебатите на Г-20 и се очертават спорове по формулировките в заключителната декларация, ако изобщо има такава. Още на срещата на финансовите министри на Г-20 по-рано този месец на участниците бяха нужни тридесетина часа, за да постигнат компромис и в крайна сметка изразиха безпокойство от засилването на напреженията. Си Цзинпин неотдавна направи триумфално посещение в Северна Корея, като моментът не бе избран случайно. По този начин той доказа на Доналд Тръмп, че Китай е незаобиколим партньор на Пхенян в момент на буксуване в отношенията между американския държавен глава и севернокорейския лидер Ким Чен-ун. В разискванията в Осака китайският президент може да използва това влияние, за да убеди обитателя на Белия дом да намали търговския натиск върху Китай, смятат анализатори. След форума на Г-20 Тръмп ще отиде в Сеул, където ще обсъди севернокорейската ядрена програма с южнокорейския си колега Мун Дже-ин. Очертават се остри дискусии между, от една страна, САЩ и големия регионален съперник на Техеран Саудитска Арабия, а от друга, европейците, Китай и Русия, които се опитват да успокоят положението. Домакинът на Г-20, японският премиер Шиндзо Абе, се опита да посредничи, но историческото му посещение в Иран се провали от нападения над танкери, които Вашингтон приписа на Техеран. Оттогава напрежението между двете страни постоянно се изостря. След новите американски санкции Иран във вторник обвини САЩ, че \"са затворили за постоянно пътя на дипломацията\" и обяви, че намалява ангажиментите си по ядреното споразумение от 2015 г. Президентът Тръмп, който миналата седмица анулира военни удари по Иран в последния момент, предупреди, че на всяко иранско нападение ще бъде отговорено със \"смазващи\" ответни мерки. В Осака Доналд Тръмп ще се срещне и с турския президент Реджеп Ердоган. Ердоган възнамерява да използва добрите си според него отношения със своя американски колега, за да тушира кризата между двете страни по повод купуването на руски ракетни системи от Анкара. Турският президент същевременно увери, че \"няма да отстъпи\". САЩ отправиха ултиматум към членуващата в НАТО Турция, като й дадоха срок до края на юли да се откаже от руските ПВО системи С-400, като в противен случай може да й наложат санкции. Тръмп освен това ще разговаря и с руския президент Владимир Путин. В САЩ над техните отношения се вихри съдебна буря, породена от подозренията за руска намеса в президентските избори от 2016 г. Последният им разговор на четири очи беше в Хелзинки през юли 2018 г. Тогава тонът на Доналд Тръмп беше сметнат за твърде сговорчив от шокираната американска политическа класа. Кой ще замени Жан-Клод Юнкер от Люксембург начело на Европейската комисия? Засега няма никаква договореност между основните лидери. Според редица източници те се надяват на компромис в рамките на Г-20 преди кризисната среща на върха на ЕС в Брюксел на 30 юни. Тези преговори са част от много по-голям \"пакет\" номинации. В играта са председателството на Европейския съвет, шефското място на дипломацията на ЕС и председателството на Европейския парламент.", "date": "2019.06.27", "title": "Пет горещи теми на срещата в Осака, които ще се разиграят главно в кулоарите"}
{"url": "https://www.faktor.bg/bg/articles/kipar-protestira-pred-oon-sreshtu-turskite-narusheniya-na-vazdushnoto-prostranstvo-i-morskite-granitsi", "text": "Кипър протестира пред ООН заради турските нарушения на въздушното пространство на острова, на международните правила за въздушното движение и незаконното използване на затворени пристанища и летища, съобщава електронното издание на гръцкия вестник Kathimerini. В писмо до генералния секретар на ООН, Антонио Гутереш, посланикът на Кипър при ООН Поли Йоану прилага четири документа с подробности за нарушенията, извършени от Турция през март и април 2019 г. Йоану казва, че постоянната политика за нарушаване на международното право и на международните правила и разпоредби е постоянна заплаха за международния мир и сигурност, има отрицателно въздействие върху регионалната стабилност, застрашава сигурността на международната гражданска авиация, създава трудности за въздушния трафик над Кипър и предотвратява създаване на благоприятна среда за придвижване напред на кипърския мирен процес. Тя също така заяви, че Турция продължава систематично да възпрепятства спокойното движение на граждански и военни самолети в района за полетната информация на Никозия чрез радиоповиквания. В писмото също се посочва още, че турските търговски въздухоплавателни средства системно използват летище на острова, което продължава да работи незаконно след затварянето на всички пристанища на влизане в райони, в които Кипър не упражнява ефективен контрол. Действията на Турция „очевидно са насочени към подкопаване на суверенитета на Кипър, консолидиране на съществуващото де факто разделение и повишаване на статута на отцепилата се северна част на острова чрез претендиране за предполагаемо въздушно пространство над окупираната територия на Републиката”, категорична е Йоану.  Освен това тя призова Турция и турските киприоти да допринесат за възобновяване на мирния процес.", "date": "2019.06.27", "title": "Кипър протестира пред ООН срещу турските нарушения на въздушното пространство и морските граници"}
{"url": "https://www.faktor.bg/bg/articles/sled-samoubiystvenite-atentati-v-tunis-prieha-prezidenta-esebsi-v-bolnitsa", "text": "Президентът на Тунис Бежи Каид Есебси бе приет в болница след \"тежко прилошаване\", съобщи президентството, цитирано от Франс прес и Ройтерс. Засега не се дават повече подробности за състоянието на 92-годишния Есебси. Туниският президент беше хоспитализиран за кратко и миналата седмица, отбелязва Асошиейтед прес. Есебси е първият свободно избран президент на Тунис след победата си на изборите през 2014 г. Неотдавна той обяви, че няма да се кандидатира за втори мандат на изборите през ноември, като заяви, че страната трябва да се управлява от някой по-млад. Днес полицейски служител е загинал вследствие от раните, получени при самоубийствена атака на една от централните улици в стария град на тунизийската столица, предава AFP. При нападението, насочено срещу полицейски автомобил, пострада още един полицай и трима цивилни, поясниха от Министерството на вътрешните работи на северноафриканската страна. Все още няма информация, дали състоянието му не се е влошило от самоубийствените атентати в държавата на Есебси. Близки до държавния глава не изключват информацията да е натоварила прекалено възрастния Бежи Каид.  „Един от двамата полицаи, ранени в самоубийствената атака тази сутрин, е починал\", поясни говорителят на ведомството Софиене Зааг. Второ самоубийствено нападение бе извършено в тунизийската столица малко по-късно, като при него са пострадали четирима членове на Националната гвардия на северноафриканската страна. „В 11:00 ч. (1000 GMT) един човек се взриви пред задната врата\" на базата на гвардията, ранявайки четирима служители по сигурността, поясни за агенцията говорителят на МВР.", "date": "2019.06.27", "title": "След самоубийствените атентати в Тунис, приеха президента Есебси в болница"}
{"url": "https://www.faktor.bg/bg/articles/bsp-se-yadosa-na-borisov-za-che-gevara", "text": "БСП реагираха гневно на сравнението, което направи преди ден премиерът между Гоце Делчев и Че Гевара по повод споровете ни с македонската страна. „Оценяваме като груба политическа грешка лансираните от премиера Борисов нелепи сравнения между Гоце Делчев и Ернесто Че Гевара. Те поставят под въпрос българската позиция за обща история между България и Северна Македония до 1944 г., вредят на българския интерес и на практика обслужват чужда политика в момент на изострени противоречия с македонската страна“, заявява зам.-председателят на БСП по международната дейност Деница Златева в позиция, разпространена от пресцентъра на партията. Според нея нито по своя характер, нито по своите цели борбите на тези две исторически личности могат да бъдат сравнявани и всякакви паралели между тях показват незнание и повърхностно отношение и към историята, и към настоящето. „Настояваме българското правителство да се съсредоточи върху изпълнението на Договора за добросъседство, сътрудничество и приятелство между България и Република Северна Македония, а министър-председателят да информира Народното събрание за резултатите от прилагането на Договора във връзка с две години от неговото подписване (01-08-2017 г.)“, казва още заместничката на Корнелия Нинова.", "date": "2019.06.27", "title": "БСП скочи на Борисов за Че Гевара"}
{"url": "https://www.faktor.bg/bg/articles/api-predostavyame-informatsiya-na-deputati-ot-bsp-za-patnite-proekti-za-mesets-nikoy-ne-se-interesuva-ot-tyah", "text": "Агенция „Пътна инфраструктура“ предостави на депутатите на БСП пълен достъп по исканата по Закона за достъп до обществена информация техническа документация за строителството на големи пътни проекти. В продължение на месец нито един от 11-те народни представители от Парламентарната група на „БСП за България“ в 44-то Народно събрание, изискали документите, не се заинтересова от подготвения пълен обем технически документи. Това съобщиха от пресцентъра на АПИ. Припомняме, че депутатите поискаха по ЗДОИ документи за участъци от автомагистралите „Хемус“, „Струма“, „Тракия“, „Марица“, път I-1 Видин – Монтана и път II-18 Околовръстния път на София, част от които са изграждани през 80-те години на 20 век. Въз основа на чл. 27, ал 1, т.2 и т. 3 от ЗДОИ, в законоустановения срок и по график - между 30 май и 27 юни, на народните представители Корнелия Нинова, Елена Йончева, Георги Свиленски, Петър Витанов, Крум Зарков, Христо Проданов, Драгомир Стойнев, Димитър Данчев, Чавдар Велинов, Румен Георгиев и Надя Клисурска, Агенция „Пътна инфраструктура“ осигурен пълен достъп до изисканата техническа документация, свързана с проектно решение в части „геология“, „геодезия“, „пътна“ и „технологичен ремонт“, по които са изпълнявани различните видове строително-монтажни работи, включително обяснителните записки, всички количествени сметки, детайли, пътна конструкция, допълнителни ведомости и приложения; рецептите на асфалтовите смеси на различните пластове; сертификатите за вложените материали; протоколите от проведените изпитвания на материалите по време на изпълнение на строително-монтажни работи; протоколите и актовете при приемане на извършените строително-монтажни работи и т. н. От БСП все още не са отговорили и кои пътни експерти и коя независима лицензирана лаборатория възнамеряват да ангажират за инспекция на пътни участъци, каквото искане имаха преди повече от половин година.", "date": "2019.06.27", "title": "АПИ: Предоставяме информация на депутати от БСП за пътни проекти, но повече от месец никой не се интересува"}
{"url": "https://www.faktor.bg/bg/articles/obshtestvo/zakon-i-red/spetsprokuraturata-podgoni-prestapna-grupa-lihvari-ot-lyaskovets", "text": "Специализираната прокуратура и териториалният сектор \"Борба с организираната престъпност\" (ТСБОП) във Велико Търново извършват действия по разследването на организирана престъпна група за лихварство и рекет на територията на град Лясковец, област Велико Търново. Още новини от страната ще намерите тук Извършват се претърсвания и изземвания на адреси и в автомобили, както и лични обиски, уточняват от спецпрокуратурата. Разпитват се свидетели и пострадали от дейността на лица, за които има доказателства, че са участвали в престъпната структура", "date": "2019.06.27", "title": "Спецпрокуратурата подгони престъпна група лихвари от Лясковец"}
{"url": "https://www.faktor.bg/bg/articles/spetssadat-reshava-sadbata-na-kmeta-na-kostenets", "text": "Специализираният апелативен съд решава съдбата на кмета на Костенец Радослав Радев и на бизнесмена Ивайло Пашов. На първа инстанция съдебният състав реши да остави кмета в ареста, тъй като съществувала опасност да извърши друго престъпление, свързано с длъжността, която заема. Специализираният съд обаче пусна под парична гаранция от 10 000 лева Пашов. Двамата са обвинени, че в съучастие са предлагали подкуп в размер от 30 000 лева на общински съветник. В замяна той трябвало да убеди още двама колеги да гласуват по определен начин на Общински съвет. Градоначалникът отговаря пред съда и за това, че е държал незаконно боеприпаси.", "date": "2019.06.27", "title": "Спецсъдът решава съдбата на кмета на Костенец"}
{"url": "https://www.faktor.bg/bg/articles/sadyat-balgarski-roditeli-otvlekli-sina-si-gey-v-italiya", "text": "Български родители и техен приятел сърбин ще бъдат съдени затова, че отвлекли в град Падуа сина си хомосексуалист, за да го пратят насила в България с цел да го \"превъзпитат\". Историята на българското семейство датира отпреди 4 г., но едва сега стига до съдебен процес в Падуа, разказва в. \"Матино ди Падова\", цитиран от \"24 часа\". Според всекидневника 44-годишните сега български съпрузи се заселили в Италия преди десетина години и сега живеели в Сан Джовани Лупатото, в района на Верона. След като навремето узнали, че синът им студент е хомосексуалист и живее заедно с приятеля си и с други двама съквартиранти в общ апартамент, решили да направят всичко възможно, за да разтрогнат връзката Затова заедно със семеен приятел сърбин решили да го отвлекат насила от апартамента му и да го транспортират до България, или по-точно до роднини от черноморко селище, чието име не се уточнява от вестника. \"Наказателната\" акция на българските родители имала три цели - да разделят сина си Д. от приятеля му Н., да измият \"петното\", лепнато на семейството им заради гей връзката, и да го \"превъзпитат\". Според вестника едва сега прокурорът по делото Серджо Дини е приключил разследването и то ще се разглежда в съда. Обвиненията към майката и бащата са за отвличане на човек, домашно насилие и многократни наранявания. Според \"Матино ди Падова\" синът на българите се запознал с бъдещия си \"годеник\" в апартамента, в който живеел с други студенти. Любовната връзка между двамата се разгоряла веднага. Първоначално родителите на българския студент се правели, че не забелязват нищо. По-късно обаче, след като разбрали, че не могат да приемат ситуацията, решили да реагират. На 16 май преди 4 г. двамата родители и приятелят им звъннали на апартамента, където живеел синът. Той им отворил, без да подозира какво го очаква. Приятелят Н. бил прикован насила в един ъгъл. Когато се опитал да се притече на помощ на българския си приятел, бил заплашен със смърт и юмрук в лицето Синът Д. пък бил обездвижен насила, след което бил влачен по стълбището и натоварен в една кола, която отпрашила с бясна скорост. Оттогава от българския студент нямало повече никакви вести.", "date": "2019.06.27", "title": "Съдят български родители, отвлекли сина си гей в Италия"}
{"url": "https://www.faktor.bg/bg/articles/manolova-iska-reviziya-na-protsedurite-za-zastroyavane-na-parkove-i-zeleni-ploshti-v-sofiya", "text": "\"Смятам, че е дошло време да се направи пълна проверка и ревизия на законността на извършените реституции и заменки, изобщо на процедурите, които предвиждат застрояване, особено на паркове и зелени площи. Това каза омбудсманът Мая Манолова, която подкрепи протеста срещу презастрояването в столицата.  „Плаче за ремонт и общинската наредба за обществените обсъждания. Всички сме наясно, че те са абсолютно формални и на практика администрацията изобщо не се интересува от мнението на гражданите, освен когато те по категоричен начин, с гражданска инициатива не заявят своите искания“, коментира омбудсманът.  Според нея е необходима и промяна в законодателството. „С моя екип нееднократно сме отправяли препоръки за това, че трябва да се разшири кръгът на заинтересовани лица, които да атакуват по съдебен ред всяко решение на Столичния общински съвет, с което се посяга на поредната зелена площ“, поясни Манолова. По думите ѝ е нужна активна политика от страна на Столична община за запазване на зелените площи и на зелената система на столицата.  Столичният общински съвет да спре произнасянето по устройствени планове на мащабни строителства, поиска още Мая Манолова. „Тук съм по покана на „Обединена София срещу презастрояването. Подкрепям всяко едно от справедливите им искания. С екипа ми сме били на място и сме подкрепили ИК в \"Дружба\", \"Младост\", \"Лозенец\", \"Овча купел\", \"Красна поляна\" и сме работили по всеки един от проблемите им,“ обясни тя.  „Смятам, че това, което искат гражданите, е напълно справедливо и в интерес на София. Аз съм затова Столичният общински съвет да спре произнасянето по устройствени планове, които се отнасят към мащабно строителство и унищожаването на малкото останали зелени площи, детски градинки и междублокови пространства“, добави Мая Манолова.  Според нея зелените площи трябва да бъдат пазени и от следващият общински съвет. „Зелената система трябва да се разширява, а не да има посегателства върху нея. Образно казано, аз съм против отсичането и на едно здраво дърво. Трябва да се мислят други решения,“ коментира Манолова. „Този и следващият общински съвет имат огромна отговорност пред гражданите на столицата“, допълни омбудсманът.", "date": "2019.06.27", "title": "Манолова иска ревизия на процедурите за застрояване на паркове и зелени площи в София"}
{"url": "https://www.faktor.bg/bg/articles/valeri-simeonov-sreshtu-zakona-za-shuma-protestirat-narushitelite", "text": "„Срещу Закона за шума протестират нарушителите - хора, които вече са санкционирани с протоколи и актове. Те са направили сдружение и сега ще правят някаква имитация на протест, защото ограниченията ги има и в съществуващия закон, от 2006 година. Реално Законът за шума, в който има ограничения за озвучаване нощно време, действа от 1 януари 2006 година\". Това заяви лидерът на НФСБ и съпредседател на „Обединени патриоти\" Валери Симеонов в ефира на БНТ. Той беше категоричен, че Законът за защита от шума в околната среда, приет от Парламента през миналата седмица, ще въведе ред. „Защото досега българският туризъм пъшкаше от огромните суми, които трябваше да плаща заради рекламации от страна на чуждестранните туристи. Те стоят тук 7 или 14 дни, правят рекламация заради това, че не са могли да спят и българските хотелиери изплащат на големите туроператори огромни суми, без да носят вина. Просто защото в съседство е имало дискотека, която е побърквала чужденците\", посочи Валери Симеонов. Той беше категоричен, че Законът за защита от шума не е единствено за Черноморието, а засята цялата страна.", "date": "2019.06.27", "title": "Валери Симеонов: Срещу Закона за шума протестират нарушителите"}
{"url": "https://www.faktor.bg/bg/articles/prodadoha-kashtata-na-disidenta-antikomunist-iliya-minev", "text": "Родната къща на дисидента антикомунист Илия Минев в Септември вече е продадена, съобщава pzdnes.com. Преди години собствениците ѝ искаха 5000 лв. от общината, като се предполагаше, че там ще бъде изграден Музей на демокрацията, а в част от помещенията ще бъдат експонирани вещи на българския Нелсън Мандела. Бившите сподвижници на Илия Минев обаче не направиха необходимото това да се случи. Имаше и вариант средствата да бъдат отпуснати от субсидиите на някогашното СДС, но с гибелта на дясното загина и споменът за големия българин. „Прости ни, бай Илия! Прости ни, защото оставихме твоя свят дом да бъде загубен безвъзвратно! Ти, който беше борец за свобода и демокрация, с най- много години затвор и карцер, със своите идеи и твърдост, излезе победител над една безмилостна диктатура. И сега демокрацията се приема за даденост от всички, но усилията на Илия Минев не бяха оценени за 5000 лева, колкото искаха за къщата. Тя трябваше да бъде Музей на демокрацията, за да не забравят хората за неговото дело. Въпреки многократните ми предложения в община Септември не се намериха пари за запазване на имота. Минават сесии и комисии, плануват се и се градят обекти, а разрухата и забвението погълнаха мястото, където се роди истинският дисидент в България. Къщата вече е продадена от неговите наследници, а ние като общество не проявихме интерес и забравихме за българския Нелсън Мандела.“ – казва общинският съветник Кузо Божинов.  На 5 декември 1917 г. в град Септември се ражда българският Нелсън Мандела – Илия Минев. На зловещата дата 1 февруари 1945 г. са произнесени присъдите срещу осъдените по Дело № 1 на т.нар. комунистически Народен съд български политици – регенти, премиери, министри, офицери. Сред тях е и той. Един от най-автентичните български борци срещу комунизма, оцелял в затворите на Живкова България цели 33 години, Минев става основател и първи председател на Независимото дружество за защита правата на човека малко преди падането на комунистическия режим през януари 1988 година. Впоследствие обаче той не е допуснат до сформираната официална опозиция.  Остава в изолация и забвение повече от 10 години до смъртта си – факт, който е едно от най-ярките доказателства за режисирания преход. В страдалческия живот на Илия Минев има още важни факти и цифри: На 29 години е осъден като враг на народа и получава доживотна присъда. 1860 дни е прекарал в карцера, а 460 дни в гладни стачки. Обиколил е всички затвори и лагери в държавата. Идеята му за създаване на Дружество за правата на човека възниква в затвора. В периода 1984-1985 работи активно по създаването на такава организация. През 1987 година Илия Минев пише писмо до президента на САЩ Роналд Рейгън, до международни организации за защита на правата на човека, описвайки циничното нарушаване на правата на българските граждани. Отново е арестуван. Обявява гладна стачка за 20 дни. Освобождават го. Под домашен арест е в град Септември. На 11 януари 1988 в дома си в град Септември, Илия Минев и малка група съмишленици основават Независимото дружество за защита на правата на човека (НДЗПЧ), което до падането на режима на Живков играе важна роля за организиране на редица протести и инициативи, разобличаващи античовешката същност на комунизма. Интересна случка е, че когато Франсоа Митеран посещава България през януари 1989, той предварително е заявил присъствие на откриването на паметник на Алфонс де Ламартин в село Ветрен, което се намира на десетина километра от Септември. Когато тогавашните български власти разбират за това намерение на френския президент, те, страхувайки се от среща между него и Илия Минев, не му позволяват да отиде прословутата закуска с Митеран, с когото Минев е състудент от университета в Лион. В пълна изолация, забравен от новите демократи, Илия Минев умира на 6 януари 2000 година на 82 годишна възраст, в мизерия и самота, в старчески дом в Пазарджик. Той страдал от това, че мечтаната демокрация, всъщност така и не настъпила. Погребан е в гробищата на гр. Септември. На 9 декември 2002 г. в София е издигнат паметник на Илия Минев в градинката срещу НДК и хотел „Хилтън” между булевардите „България“ и „Черни връх“. На 11 октомври 2008 година в град Септември е открит негов бюст-паметник на площада носещ неговото име. През 2000 г. президентът Петър Стоянов посмъртно го удостои с орден „Стара планина“ – I степен. Илия Минев ни завеща и страшния въпрос: „Ти какво пожертва, за да има и утре България?”, чийто тежък отговор и досега виси на съвестта ни. Днес той е по-актуален от всякога, защото инстинктивно усещаме, че България все по-осезаемо се сбогува с бъдещето си на свободна и модерна държава. И само чистата саможертва, която сме готови да направим, може да я възроди. От три години ръководството на община София мълчи и не иска да именува улица на името на големия демократ Илия Минев, въпреки че има подписка на политици, депутати и общественици за това.", "date": "2019.06.27", "title": "Продадоха къщата на легендата на антикомунизма Илия Минев"}
{"url": "https://www.faktor.bg/bg/articles/pri-spetsaktsiya-zadarzhaha-politsay-prodaval-amfetamini", "text": "Полицаи окупираха улица \"Христо Матов\" в столичния квартал \"Лагера\", за да проведат спецакция срещу наркоразпространението, предаде \"24 часа\".  Малко преди 12 часа четирима цивилни с маски изведоха мъж от бл. 23. По неофициална информация закопчаният е полицай, а подозренията към него са, че продавал амфетамини. За сега не се съобщава къде е бил разпространяван наркотикът. В акцията участва дирекция \"Вътрешна сигурност\" на МВР, а делото е под наблюдението на Софийската градска прокуратура В момента служители на полицията провеждат действия по разследването със задържания, като са отцепили малък периметър на улица \"Христо Матов\". Хора от квартала увериха, че не познават уличения мъж.", "date": "2019.06.27", "title": "При спецакция задържаха полицай, продавал амфетамини"}
{"url": "https://www.faktor.bg/bg/articles/stolichniyat-kmet-dade-na-prokuraturata-druzhestvoto-chistota-iskar", "text": "\"Проверката на „Чистота Искър“ приключи. Тя установява изключително сериозни нарушения\". Това каза пред журналисти кметът на София Йорданка Фандъкова във връзка с възложената от нея проверка на „Чистота – Искър“ ЕАД.  \"По тази причина аз лично съм я изпратила на прокуратурата. Това, което правя винаги, когато установявам някакви проблеми“, обясни тя. „Получих миналата година много сериозен сигнал и както винаги този сигнал беше предаден на органите за проверка. Проверяващите установиха и други нарушения“, заяви тя. \"Установени са нарушения по подбор на кадри, сключване на договори, превъзлагане на дейности, които дружеството не може да прави. Става дума не само за отпадъците, на и за рекултивация на депата“, коментира още Фандъкова. Срокът на проверката е била 3 години.", "date": "2019.06.27", "title": "Столичният кмет даде на прокуратурата дружеството \"Чистота Искър\""}
{"url": "https://www.faktor.bg/bg/articles/zadarzhaha-47-godishna-zhena-za-zhestoko-ubiystvo-v-plovdiv", "text": "47-годишна жена е задържана за убийството на 56-годишния мъж, чието тяло бе открито вчера в жилище на ул. \"Братия\" в Пловдив. Това съобщиха на пресконференция окръжният прокурор на Пловдив Румен Попов и директорът на Областната дирекция на МВР старши комисар Атанас Илков.  По думите на полицейския шеф, около 9 часа на тел. 112 е подаден сигнал за намерен мъж в безпомощно състояние. Пристигналите на място криминалисти са открили 56-годишния Йордан Иванов с прободна рана в корема. Мъжът издъхнал от остра кръвозагуба. При огледа в жилището е открит и ножът, с който е извършено престъплението. Само за няколко часа, извършителката на убийството е задържана. Оказало се, че това е 47-годишна жена, с която убитият е живял на семейни начала.  \"Във въпросната вечер (четвъртък вечер - бел.ред), двамата са били в жилището, където е станало престъплението. Възникнал е поредният семеен скандал, проявена е агресия от убития, в резултат жената грабва ножа от масата и нанася смъртоносен удар в корема\", обясни директорът на пловдивската полиция. По думите на Атанас Илков, убийцата е положила усилия да заличи уликите, но въпреки това са събрани достатъчно данни. Пловдивчанката е направила пълни самопризнания. Повдигнати са й обвинения и е задържана за 72 часа.", "date": "2019.06.27", "title": "Задържаха 47-годишна жена за жестоко убийство в Пловдив"}
{"url": "https://www.faktor.bg/bg/articles/kontraadmiral-kiril-mihaylov-e-noviyat-komandir-na-voennomorskite-sili", "text": "Контраадмирал Кирил Михайлов е новият командир на Военноморските сили. Днес той прие поста на официална церемония във Варна от вицеадмирал Митко Петев. \"Възможно най-достойният адмирал приема поста. Аз съм убеден, че не само ще продължи това, което сме правили, но ще го прави по-добре. Пожелавам му успех. Това, което искам да му завещая, е това, което той винаги е споделял, защото не за първи път сдаваме командирския мостик, като командир на първи дивизион той беше човекът, който го пое след мен. Убеден съм, че той ще продължи. Пожелавам му да бъде себе си\", каза вицеадмирал Митко Петев, който става военен представител на началника на отбраната във Военния комитет на НАТО и на Европейския съюз. Новият командир на Военноморските сили заяви: \"Адмирал Петев е начертал верния курс и ще продължа да следвам напред по него. Надявам се да имаме подкрепата на всички, които и досега са подкрепяли Военноморските сили. Смятам, че военноморските сили са неразделна част от българското общество\", каза контраадмирал Кирил Михайлов след церемонията. На нея присъстваха началникът на отбраната генерал Андрей Боцев и Варненският и Великопреславски митрополит Йоан, както и областният управител Стоян Пасев и кметът на Варна Иван Портних.", "date": "2019.06.27", "title": "Контраадмирал Кирил Михайлов е новият командир на Военноморските сили"}
{"url": "https://www.faktor.bg/bg/articles/bombena-zaplaha-prizemi-patnicheski-samolet-v-london", "text": "Пътнически самолет на превозвача Air India направи \"предпазно кацане\" на лондонското летище Stansted след сигнал за бомбена заплаха, информира Би Би Си. Самолетът летеше от индийския град Мумбай за Нюарк в САЩ. Министерството на отбраната съобщи, че изтребители \"Тайфун\" са ескортирали самолета до лондонското летище. Със съобщение в \"Туитър\" от Air India обявиха, че бомбена заплаха е принудила самолета да направи извънредно кацане. Но по-късно компанията изтри съобщението. След това инцидентът беше определен като \"заплаха за сигурността\". За кратко летището беше затворено. Възникнали са малки закъснения на операциите.", "date": "2019.06.27", "title": "Бомбена заплаха приземи пътнически самолет в Лондон"}
{"url": "https://www.faktor.bg/bg/articles/arh-zdravko-zdravkov-nay-veroyatno-vremenno-az-shte-sam-predsedatel-na-stolichniya-stroitelen-nadzor", "text": "\"Аз ще изпълнявам временно длъжността председател на Столичния строителен надзор\". Това каза главният архитект на Столична община арх. Здравко Здравков по повод приетата от кмета на София Йорданка Фандъкова оставка на председателя на Столичен строителен надзор арх. Влади Калинов.  \"Най-вероятно ще проведем конкурс за длъжността. Най-вероятно аз ще поема временно длъжността“, поясни главният архитект на столицата. „Все още няма решение. Съгласно Закона за устройство на територията правомощията са на кмета на града. Най-вероятно докато се проведе конкурса аз ще бъда лицето, което ще отговаря за тази дейност“, обяви той.  \"Експериментите, които се появяват на покривите са вследствие на възможностите, които дава законът\", коментира Здравков по повод темата за презастрояването на столицата. „Проблемите са много, защото вследствие на възможностите, които дава Наредба 7 като кули, издутини, капандури, се получават доста от тези чудновати настроявания по покривите“, обясни той. „Лично мое убеждение е, че кулите трябва да бъдат драстично ограничени и да се дава възможност да се ползват само като общи части – като стълбищни клетки и асансьори, а не да се правят архитектурни елементи, които формално да създават архитектурна композиция, а просто да се получава надстрояване“, коментира арх. Здравков. „Водим такива разговори, те могат да минат доста бързо, защото са от компетенцията на Министерството на регионалното развитие и благоустройството. При една добра организация и при добри предложение Министерството е готово“, добави той. „Провели сме предварителни разговори, защото всички тези експерименти, които се появяват над покривната равнина са вследствие на възможностите, които дава законът и наредбата,“ поясни той.", "date": "2019.06.27", "title": "Арх. Здравко Здравков временно става председател на Столичния строителен надзор"}
{"url": "https://www.faktor.bg/bg/articles/i-vmro-podkrepi-ministar-valchev-za-skandalnite-uchebnitsi-po-istoriya", "text": "ВМРО подкрепя министър Красимир Вълчев в действията му по темата с учебниците по история за десети клас. За пръв път министърът и държавата се намесиха в нещо, което е задължение и отговорност на държавата, посочи на брифинг Милен Михов. По думите на воеводата дълго време обществото е убеждавано, че държавата не може да се меси. В същото време ВМРО искат пълна информация за това как и какво ще залегне в изучаването по история на България. Затова депутатите на Красимир Каракачанов искат дебат по темата. Те искат и ревизия на всички учебници, за да се види как е застъпено патриотичното възпитание. В един учебник почетният председател на ДПС Ахмед Доган е представен като български учен. Михов е против в учебниците да се учат музиканти като Софи Маринова, която е представена като изпълнител, прославил страната ни по света. Време е темата за учебното съдържание да бъде затворена и да се изпълнява законът, категоричен бе той. Припомняме, че на 21 юни стана ясно, че е започнала петиция срещу подмяната на истината за комунизма в учебниците . Тя е адресирана до министър-председателя Бойко Борисов и до министъра на образованието и науката Красимир Вълчев. Ден по-късно от СДС изразиха възмущението си от начина, по който е представен комунистическия режим в някои от предложените учебници по история за 10 клас. Бившият зам.-председател на ГЕРБ Цветан Цветанов също се възмути от \"скандалния опит за подмяна на истината за комунистическия режим\" в новите учебници. От \"Демократична България\" също бяха възмутени от манипулациите за комунизма в учебниците. Преди дни пък стана ясно, че от МОН са реагирали изпратили препоръки на издателствата за учебниците по история.", "date": "2019.06.27", "title": "ВМРО не иска в учебниците по история да представят Доган като голям учен, а Софи Маринова - като емблема на българската култура"}
{"url": "https://www.faktor.bg/bg/articles/dbg-iskame-detsata-ni-da-znayat-che-sssr-okupira-balgariya-i-dokara-na-vlast-retrogradnata-bkp", "text": "От ПП \"Движение България на гражданите\" се противопоставят на опитите за \"манипулативно, тенденциозно и подвеждащо поднасяне на историята за комунистическия режим\" в част от предложенитеучебници за 10 клас. Това заявяват от партията в свое официално становище. Заявяваме нашата подкрепа към решението на българското Народно събрание от 2000 г. за обявяване на комунистическия режим в България от 1944 до 1989 година за престъпен и обслужващ интересите на една чужда тоталитарна държава - СССР, окупирала със сила абсолютно незаконно страната ни и докарала на власт една ретроградна партия - БКП, и държим този факт също да бъде отбелязан в учебниците, посочват от ДБГ. Те поздравяват решението на министъра на образованието Красимир Вълчев да спре учебниците за преработка на съдържанието, което се отнася до комунистическия период от историята на България. Според ДБГ периодът на социализма у нас трябва да се изучава на база реални факти за икономиката на България и спазването на основните човешки права през този период. Нашите деца и внуци трябва да знаят истината за живота и борбата, която всички ние, демократично мислещи хора, сме водили срещу неограничената тоталитарна власт на Българската комунистическа партия и нейните наследници, категорични са от партията. Според тях само уроците на историята могат да ни предпазят от грешките на миналото.", "date": "2019.06.27", "title": "ДБГ: Искаме децата ни да знаят, че СССР окупира България и докара на власт ретроградната БКП"}
{"url": "https://www.faktor.bg/bg/articles/oblepiha-tsentralata-na-bsp-s-nadpisi-ninova-ostavka", "text": "Централата на БСП на столичната ул. „Позитано“№20 вчера замръкна облепена с плакати с призива „Нинова оставка“, съобщава Breaking.bg. Надписи освен на стените на соццентралата има и по околните дървета. Авторите на плакатите засега са неизвестни, но се предполага, че са дело на недоволни от политиката на лидера Корнелия Нинова социалисти.  На Националния съвет тя подаде оставка след загубата на европейските избори, но на конгреса на столетницата се отметна и я оттегли, за да „спаси партията от алчни бизнесмени“ с отворени портфейли. Искането за оставката на Нинова идва след като днес в парламента тя заяви, че БСП е изхарчила субсидията от 6 млн. лева и не може да върне надвзетите пари. Реално партията е без пукнат лев и във фактически фалит, което обаче не притеснява Нинова.", "date": "2019.06.27", "title": "Облепиха централата на БСП с надписи \"Нинова оставка\""}
{"url": "https://www.faktor.bg/bg/articles/boris-dzhonsan-se-zakani-da-dopusne-balgaromrazetsa-farazh-do-pregovorite-za-brekzit", "text": "Бившият външен министър на Великобритания Борис Джонсън заяви, че шансовете за Брекзит без сделка са \"едно на милион\", въпреки че обеща да изведе страната от ЕС на 31 октомври със или без ново споразумение с Общността, пише \"Гардиън\". Джонсън, фаворит за премиер на Обединеното кралство, вярва, че има настроение в ЕС и сред депутатите да се прокара ново споразумение за Брекзит. Много е важно да се подготвим за Брекзит без сделка, ако ще търсим споразумение. Но не мисля, че ще свършим така, мисля, че е едно на милион, но е важно да сме подготвени, подчерта той. Според него има ново усещане на здрав разум сред депутатите в подкрепа прокарване на споразумение, въпреки че много евроскептици, които го поддържат, вярват, че той е готов за Брекзит без сделка. Преди ден Борис Джонсън обеща Великобритания да напусне ЕС на 31 октомври при всички положения, увеличавайки страховете сред умерените тори и опозиционни партии, които се опасяват, че той ще извади страната от Общността без споразумение. Европейският съюз многократно заявява, че няма да предоговоря сделката за Брекзит с премиера Тереза Мей. Много евроскпетици, които подкрепят Борис Джонсън, са убедени, че ще натиска за Брекзит без сделка като пренебрегне волята на парламента, където опозицията ще се опита да направи всичко възможно за блокиране на тази вероятност. \"Континенталната система\" на Наполеон е блокада, чиято цел е да удари икономиката на Великобритания по време на Наполеоновите войни Но Джонсън е уверен, че може да осигури ново споразумение с ЕС, което ще удовлетвори парламента. Според него би било \"абсолютно налудничаво\" да се мисли за парламентарни избори преди Брекзит. Джонсън каза също, че няма да даде възможност на Найджъл Фараж да участва в преговорите с ЕС.", "date": "2019.06.27", "title": "Борис Джонсън се закани да не допусне българомразеца Фараж до преговорите за Брекзит"}
{"url": "https://www.faktor.bg/bg/articles/estonski-voenen-rusiya-verbuva-s-iznasilvane-shpioni", "text": "Бях вербуван с \"изнасилване\". Това е разкрил бившият естонски военен Денис Метсавас пред американското издание Атлатник. Той е осъден за шпионаж в полза на Русия в страната си.  Излежаващият присъдата си гражданин на членката на НАТО мъж е дал обширно интервю пред медията. В него Метсавас е посочил как през 2007 г. е ходил на гости в западния руски град Смоленск при своя леля.  \"Една вечер си поръчах момиче и прекарах нощта с него. На следващия ден, докато обядвах в местен ресторант, към мен се приближиха няколко облечени с цивилни дрехи мъже. Единият от тях извади телефон и ми показа клип как двамата правим секс. Беше ми казано, че мога да осъден за изнасилване и да излежа 15-годишна присъда\", разказва още Метсавас. Естонецът е допълнил, че изнудвачите му предложили да работи за Главното разузнавателно управление (ГРУ) в Москва.  \"Аз приех. Не ми се влизаше в руски затвор. Тогава изобщо не ми мина през акъла, че мога да искам дипломатическа защита и дори за това, че имам право на адвокат и се съгласих\", е добавил затворникът. Метсавас каза още, че е взел 20 000 евро от ГРУ.", "date": "2019.06.27", "title": "Бивш естонски военен: Русия ме вербува с \"изнасилване\" за нейн шпионин"}
{"url": "https://www.faktor.bg/bg/articles/sadat-v-budapeshta-postanovi-gruevski-nyama-da-bade-ekstradiran", "text": "Бившият министър-председател на Македония и лидер на ВМРО-ДПМНЕ Никола Груевски няма да бъде екстрадиран от Унгария, защото има статут на бежанец. Това постанови съдът в Будапеща на заседанието, проведено по-рано през деня, предава скопската „НОВА ТВ“. Съдията Ева Варежи, както съобщиха унгарските медии, заяви, че „статутът на бежанец е пречка за по-нататъшно връщане и екстрадиция, което е в съответствие с унгарските закони за убежището\". Задържането на Груевски бе отменено и съдията разпореди оправдаването му. След като обявиха решението, Груевски заяви, че разбира решението и не възнамерява да се оплаква. Груевски бе задържан в Будапеща в сутрешните часове на деня, след искане за екстрадиция, подадено от Министерството на правосъдието на Македония във връзка с обвиненията за организирането на щурма в парламента в Скопие от април 2017 г.  Груевски бе придружен от полицейски служители в съда, носеше очила и бейзболна шапка. Имаше белезници на ръцете, които той прикри с връхната си дреха. По искане на адвоката на Груевски, заседанието бе проведено при закрити врати поради „чувствителността на информацията“. След като напусна съдебната зала, Груевски не отговори на въпросите на журналистите.", "date": "2019.06.27", "title": "Съдът в Будапеща спаси Груевски от екстрадиране в Македония"}
{"url": "https://www.faktor.bg/bg/articles/nevzorov-kade-oshte-deputatat-gavrilov-trabva-da-si-slozhi-zadnika-za-da-predizvika-treta-svetovna-video", "text": "Къде още депутатът Сергей Гаврилов трябва да си сложи задника, за да предизвика Трета световна война?  Това попита в обзора си \"Невзоровские среды\" в ефира на радио \"Ехото на Москва\" известният руски журналист Александър Невзоров.  В Кремъл явно са доволни от Гаврилов, допълни той. Нали те са го пратили. Ще припомним само, че външният министър на Русия Сергей Лавров имаше безочието да обяви, че събитията в Грузия са пример за последиците от международната политика на Запада. \"Гаврилов не е удостоен с оредена \"Герой на Русия\" само, защото не могат да решат къде точно да му го окачат, дали на мястото, с което е извършил този подвиг- хулиганство или на гръдта...\", иронизира Невзоров.  Той смята, че имаме работа с особено опасен задник. \"Не са виновни само Русия и Гаврилов, а и Грузия... През свободните си години нищо не пречеше на страната да направи стола на председателя на парламента електрически... Това би решило не само проблема с Гавриловци, но и би решило редица депутатски колизии\", смята той.  В Грузия текат масови антируски протести, които не стихват от седмица. Те избухнаха, след като по време на свое посещение в страната, заместник – председателя на Държавната дума Сергей Гаврилов, уникален хибрид между комунист и фанатичен поклоник на православието, седна в креслото на председателя на грузинския парламент.", "date": "2019.06.27", "title": "Александър Невзоров: Къде още депутатът Гаврилов да си сложи задника, за да предизвика Трета световна война ? (ВИДЕО)"}
{"url": "https://www.faktor.bg/bg/articles/deputatite-odobriha-na-parvo-chetene-sazdavaneto-na-energiyna-borsa", "text": "Народното събрание прие на първо четене промени в Закона за енергетиката, с които се цели либерализация на пазара на природен газ. Измененията предвиждат изграждане на независима газова борса за преминаване от регулиран към свободен газов пазар. По този начин ще бъде създадена конкурентна среда за добивните предприятия, търговците и потребителите, които ще сключват сделки на организирано място за търговия с ясни и единни правила и справедлива цена. Чрез промените се дава възможност на търговците да реализират допълнителни количества в качеството им на участници, формиращи пазара (маркетмейкъри). Въвежда се и програмата \"gas release\", чрез която общественият доставчик освобождава определени количества газ, съответстващи на определен процент от потреблението за всяка предходна година, с цел по-конкурентен пазар на природен газ. По време на дебата в пленарна зала от БСП изказаха опасения, че няма достатъчно гаранции за недопускане на манипулации при свободната търговия със синьо гориво и дадоха пример с настоящата ситуация на свободната електроенерийна борса. „Искаме да се гарантира, че продажбата ще бъде на прозрачен принцип и че ще има конкурентни цени. Законопроектът е нужен, но сме притеснени“, обясни народният представител от левицата Драгомир Стойнев. От ПГ на „БСП за България“ гласуваха с „въздържал се“. От своя страна, народният представител от ГЕРБ и председател на парламентарната енергийна комисия Валентин Николов, заяви, че депутатите не са пъдари, за да се занимават с манипулациите на газовата борса. По думите му КЕВР има достатъчно правомощия. Николов подчерта, че законът е добър, като ще бъде създадена работна група за обсъждането му между първо и второ четене, в която ще бъдат включени всички заинтересовани страни. Народният представител от ДПС Рамадан Аталай пък разкритикува управляващите, че по отношение на газов хъб „Балкан“ се занимават с „дребни неща“. „Призовавам управляващите да не се надпреварват дали ще се казва Балкански поток – а Герберски поток, ако искате го наречете. Но направете всичко възможно доставките на газ в България да се случат“, посочи Аталай и заяви, че промените са закъснели.  Според министъра на енергетиката Теменужка Петкова обаче либерализацията на пазара на природен газ в България се случва в точния момент. „Може би на всички ни се е искало това да се случи по-рано, но няма как да бъде либерализиран пазарът, щом имаме един-единствен доставчик. Когато те се увеличат, ще има различни условия и конкуренция, което ще е в интерес на потребителите. И смятам, че този момент е назрял сега, защото няма как да търгуваме с нещо, ако не можем да го получим от няколко места“, каза още енергийният министър и посочи, че с изграждането на инфраструктурните проекти се създават условия за доставка на природен газ от различни източници. Петкова подчерта, че потребителите на природен газ и дружествата трябва да бъдат спокойни, тъй като не се прави нищо, което да противоречи на техните интереси. Изпълнителният директор на „Булгартрансгаз“ Владимир Малинов заяви, че дружеството си е поставило амбициозната задача в рамките на тази година газовата борса да започне да функционира. Той посочи, че „Булгаргаз“ ще играе основна роля за осигуряването на първоначалната ликвидност на природен газ през програмата за освобождаване на количествата. „Водим и преговори с различни големи производители или търговци на природен газ, които вече проявяват интерес за участие в борсовата търговия. И на експертно, и на политическо ниво водим преговори със СОКАР, OMV, a вече имаме и официално заявен интерес от „Колмар“ – швейцарска компания, която е готова да предоставя LNG газ за търговия на борсата“, заяви Малинов.", "date": "2019.06.27", "title": "Депутатите приеха на първо четене създаването на независима енергийна борса"}
{"url": "https://www.faktor.bg/bg/articles/borisov-inspektira-logistichen-tsentar", "text": "Премиерът Бойко Борисов посети логистичен център край София. Разходите се из складовата част, посети и административната, като попита имат ли асансьор и колко голяма е инвестицията. Получи отговор, че е 107 млн. евро, и каза на финансовия министър Владислав Горанов сумата с пояснението: \"Ще говорят, че нямало инвестиции\". В началото на обиколката му той обясни  на министрите къде е идвал с колелото да си играем. \"Нашата къща е отгоре на баира, оттатък на високото\", каза премиерът Бойко Борисов, който пусна видео на живо. с него са вицепремиерът Томислав Дончев и министрите Николай Нанков и Владислав Горанов.", "date": "2019.06.27", "title": "Борисов инспектира логистичен център, подкара електрокарче (видео)"}
{"url": "https://www.faktor.bg/bg/articles/shefat-na-olaf-pozdravi-premiera-za-uspehite-v-bitkata-s-kontrabandata", "text": "За България партньорството с Европейската служба за борба с измамите е от изключително значение, отбеляза министър-председателят Бойко Борисов по време на срещата си в Министерския съвет с генералния директор на ОЛАФ Виле Итала. Това е първото официално работно посещение на Итала в България от началото на мандата му, който започна през август миналата година, съобщават от Правителствената информационна служба.  Генералният директор на ОЛАФ сподели, че е впечатлен от постиженията на българското правителство в борбата срещу контрабандата и поздрави премиера Борисов. Итала изрази надежда, че отличното сътрудничество между българските служби и ОЛАФ ще продължи и занапред.  Министър-председателят Бойко Борисов от своя страна отбеляза, че е уверен, че настоящата визита ще бъде ползотворна и ще даде възможност на Виле Итала да се запознае в детайли с работата на българските партньори на ОЛАФ. Борисов изтъкна конструктивното взаимодействие между България и Европейската служба за борба с измамите.  Разбира се, и в най-доброто сътрудничество винаги има потенциал за надграждане и по-добри резултати, категоричен беше премиерът. По думите му могат да се търсят възможности и конкретни действия в тази посока. Борисов обърна специално внимание на значението на активния обмен на оперативна информация.  Премиерът Борисов акцентира върху новата Стратегия за борба с измамите, която Европейската комисия прие в края на април. Българският министър-председател изрази надежда, че стратегията ще има сериозен принос за усъвършенстването на съществуващата система за превенция, разкриване и санкциониране на измами, засягащи бюджета на ЕС. Борисов изтъкна, че основните аспекти на осъвременената стратегия ще бъдат отчетени и на национално ниво.  Българският министър-председател добави, че страната ни изпълнява своя Национална стратегия за превенция и борба с нередностите и измамите за периода 2014-2020, като предстои да се разработи нов документ за периода 2021-2027 г.  Следва се и годишен План за действие в изпълнение на настоящата стратегия, чиято цел е да подобри превенцията, да повиши ефективността при разкриването и противодействието на нередностите и измамите и да укрепи сътрудничеството с компетентните институции в областта. Цели се също така повишаване на ефективността на дейностите по разследване, възстановяване и санкции.  Борисов добави още, че страната ни изпълнява в пълен обем задълженията си за докладване на нередности по европейските фондове и програми. Създадена е нормативна база, която гарантира, че се проверява и се взема отношение по всяка информация, представляваща съмнение за извършена нередност.  В рамките на разговора премиерът Борисов посочи, че България последователно подкрепя предложенията за укрепване на капацитета на ОЛАФ и създаването на нормативна рамка за ефективно сътрудничество между Европейската прокуратура и Европейската служба за борба с измамите.  Борисов напомни, че разглеждането на досието по тази тема започна именно по време на Българското председателство на Съвета на ЕС. Според премиера Борисов е много важно да бъде финализирана работата по изменението на Регламент 883/2013, който касае именно разследванията, провеждани от ОЛАФ.", "date": "2019.06.27", "title": "Шефът на ОЛАФ поздрави премиера за успехите в битката с контрабандата (видео)"}
{"url": "https://www.faktor.bg/bg/articles/emanyuel-i-bridzhit-makron-na-ofitsialen-obyad-s-yaponskiya-imperator", "text": "Френският президент Еманюел Макрон и съпругата му Брижит бяха приети на обяд от новия император на Япония Нарухито в неговия дворец в центъра на Токио, съобщи Франс прес, цитирана от БТА.  \"Не бива да закъсняваме за обяда с императора\", извини се Макрон на тръгване от среща с японски и френски предприемачи през втория ден от визитата си в Япония.  След пристигането си в двореца френският президент за кратко разговаря с японския император преди обяда.  На масата седнаха около 30 души - близки на императора, сред които императрица Масако и шест принцеси, и членове а френската делегация, включително външният министър Жан-Ив Льо Дриан.  Брижит Макрон седеше до императора и срещу съпруга си и императрицата в трапезарията с изглед към градина.  Обядът по традиция започна с мълчалив тост, в който всеки вдигна чашата си, без да говори.  Тъй като императорът няма политическа роля, разговорите бяха на общи теми - културни, исторически или свързани с особеностите на двете страни.  Френската делегация подари на японския император изрисувано копринено ветрило, изработено от парижкото ателие на Ан Оге. Императрицата получи чанта Диор.  След обяда Макрон ще се качи на високоскоростния влак Шинкансен за културно посещение в Киото, където ще разгледа ателието на художник на кимона и ще вечеря с архитекти преди да отиде в Осака, където утре се открива срещата на върха на Г-20.", "date": "2019.06.27", "title": "Еманюел и Бриджит Макрон на официален обяд с японския император"}
{"url": "https://www.faktor.bg/bg/articles/rusiya-natiska-kitay-da-kupi-oshte-iztrebiteli-s-35", "text": "Русия предложи на Китай да закупи нова партида от най-новите изтребители Су-35, съобщи ТАСС. Китай стана първият купувач на новите руски изтребители. Страната подписа договор на стойности $ 2.5 млрд. за 24 самолета. Това стана през 2015 г. Сделката предвижда и доставка на наземно оборудване и двигатели. „Очакваме отговор от Китай на нашето предложение за закупуване на модерни руско въоръжение и оборудване. Включваме и допълнителна партида от изтребители Су-35“, заявиха от руската служба за военно – техническо сътрудничество. Су-35 е разработен на базата на Су-27. Вече всички самолети по първия контракт са били доставени на Китай. Страната обмисля новото руско предложение.", "date": "2019.06.27", "title": "Русия натиска Китай да купи още изтребители С-35"}
{"url": "https://www.faktor.bg/bg/articles/gerb-sofiya-nyama-da-vavezhdame-novi-zoni-za-plateno-parkirane-nito-da-uvelichavame-tsenata-na-uslugata", "text": "Нямаме намерение да въвеждаме нови зони за платено паркиране, нито да увеличаваме цената на услугата. Това каза пред журналисти столичният общинският съветник от ГЕРБ Зафир Зарков във връзка с приетия план за устойчива градска мобилност на Столична община. Документът обхваща периода до 2035 г. „Той има ясна изразена воля София да се приобщи към градовете с устойчива градска мобилност“, поясни той. „Ако в миналия век автомобилите бяха основен приоритет за придвижване в един град, то сега пирамидата да се обърне и да се даде приоритет на пешеходното придвижване в града, на велосипедното и на обществения транспорт“, коментира още Зарков. По думите му в този план има над 200 мерки и препоръки. „Препоръчаните червени зони и увеличение на цени, които в последните дни се коментираха, със сигурност не са предмет на скорошно обсъждане. Нямаме намерение нито да повишаваме цената на зоните за платено паркиране, нито да въвеждаме нови зони, нямаме намерение да увеличаваме и техния обхват“, обяви Зарков.", "date": "2019.06.27", "title": "ГЕРБ-София: Няма да въвеждаме нови зони за платено паркиране, нито ще увеличаваме цената на услугата"}
{"url": "https://www.faktor.bg/bg/articles/spored-erdogan-tramp-znael-zashto-na-turtsiya-tryabvat-ruskite-raketi-s-400", "text": "\"Президентът на САЩ Доналд Тръмп знае опасенията за сигурността на Турция и защо тя се нуждае от руската зенитно-ракетна система С-400\". Това заяви държавният глава на Турция Реджеп Тайип Ердоган в интервю за местни медии в Япония, където пристигна за срещата на върха на Г-20, предава Anadolu Agency. „Вярвам, че срещата ми с американския президент Тръмп по време на форума на равнище на Г-20 ще бъде важна за преодоляване на безизходицата в нашите двустранни отношения и за засилване на нашето сътрудничество\", заяви Ердоган в интервю за Nikkei Asian Review, базирано в Токио издание. „Що се отнася до С-400, Тръмп знае опасенията на Турция, знае защо имаме нужда от тази система и как сме стигнали до решението за закупуването й\", увери Ердоган, като същевременно допълни, че разговорът му с американския президент в Осака ще засегне всички аспекти на връзките между двете страни. „Ще разгледаме и развитието в северната част на Сирия\", подчерта турският лидер.", "date": "2019.06.27", "title": "Ердоган: Тръмп знае защо на Турция ѝ трябват руските ракети С-400"}
{"url": "https://www.faktor.bg/bg/articles/atlantitsi-1-1", "text": "Атлантическият съвет излезе днес с позиция по повод информация на военното министерство, че у нас пристига американска делегация във връзка със сделката за Ф-16, която българското правителство се надява да финализира в максимално кратки срокове. Все още не са напълно известни всички параметри по нея, особено в частта колко точно ще плати страната ни и как ще бъде извършено плащането за 8-те изтребители.  С особено внимание следим развитието на процеса на преговорите за придобиването на F-16 блок 70/72. Делегацията на САЩ би следвало да е пристигнала вече. Надяваме се да бъдат договорени възможно най-добрите за България условия и така българските Военновъздушни сили да придобият реални и надеждни многофункционални способности. F-16 е възможно най-добрият избор за България. В публичното пространство вече има известна информация относно пакета въоръжение, цената, начина на плащане и срокове за доставка. Очакваме с финализирането на договора обществото да бъде максимално добре информирано по всички направления. Преговорите вече навлизат в заключителен етап! Все още обаче нямаме достатъчна яснота по друг ключов въпрос при придобиването на самолетите, а именно очакваното индустриално сътрудничество със САЩ. Надяваме се в тази ключова област работата да напредва както и в останалите. Тук изключително важна роля има и Министерство на икономиката. Затова с основание можем да попитаме как стои точно в този момент въпросът с индустриалното сътрудничество в процеса на преговорите със САЩ за придобиването на F-16? Какво България може да получи и какво можем да осигурим ние от наша страна? Готови ли сме сега за отговор на евентуални конкретни предложения от страна на САЩ и имаме ли капацитета да ги реализираме? Пресцентър на Атлантическия съвет на България", "date": "2019.06.27", "title": "Атлантици: Надяваме се България да договори най-добри условия за закупуването на Ф-16"}
{"url": "https://www.faktor.bg/bg/articles/kradtsi-prebiha-pravnuka-na-edna-ot-nay-izvestnite-balgarski-hudozhnichki-otmaknaha-20-kartini", "text": "Крадци пребиха и ограбиха 20 картини от правнука на една от най-известните български художнички Анна Хен-Йосифова, която е обучавала щерките на цар Фердинанд - княгините Евдокия и Надежда.  80-годишният наследник на легендарната дама с немски произход бил открит във вторник привечер от дъщеря си – вързан и заключен в банята на жилището си в центъра на София”. По-скандалното е, че това е вторият грабеж в дома на правнука на Анна Хен, но при първия били задигнати 5 платна. За тях обаче наследниците не са подавали сигнал в полицията. Първата кражба от дома на Стефан Стайчев и сестра му проф. Емилия Стайчева, която е изтъкнат германист и е ръководила дълги години катедрата „Германистика и скандинавистика” в СУ, станала през март. Тогава професорката излязла от дома си, а когато се върнала, открила, че липсват 5 картини. Тя обаче не подала жалба в полицията, тъй като и вратата не била разбита, нито ключалката, пише „Телеграф. Неофициално споделила пред свои познати, че ще остави нещата така. Предполага се, че роми, които чистили мазетата на блока на семейството на ул. „Рачо Димов”, са огледали жилището под предлог, че искат да питат за нещо. Никой така и не разбрал как са се изпарили картините и още няколко скулптури на Анна Хен-Йосифова. Бруталното нападение над 80-годишния наследник на художничката обаче се разиграва миналата неделя. Тогава отново мазетата са чистили група хигиенисти роми, споделиха хора от блока. Предполага се, че са същите крадци, които са направили и първия удар. Неофициално правнукът на царската художника бил залъгван от чистача, че ще му помогне да си върне изчезналите 5 платна. Но вместо това се разиграло зверското нападение. Апашите са проникнали в дома на Стефан, в който по време е била и сестра му – 83-годишната проф. Стайчева. Тъй като тя не била добре, мъжете нападнали правнука на Анна Хен-Йосифова. Били го известно време, докато го приведат в безпомощно състояние, след това му взели телефона и го завързали в банята, като го заключили. Около час бандитите тършували в апартамента, като откраднали 20 платна. На мястото били открити само рамките им.  Липсвали и около 2000 лв. След като почти два дни дъщерята на Стефан – Алиса, не успявала да се свърже с него, отишла на мястото и заварила ужасяващата картина – на завързания си и окървавен баща и болната си леля. Жената незабавно повикала полиция и бърза помощ. Започнало е разследване по горещи следи, иззети са всички камери в района. От Спешна помощ обявиха, че Стефан Стайчев е добре, има охлузвания и хематоми, но е без опасност за живота. Криминалисти коментираха, че по почти същия начин бяха откраднати и картините на Майстора от дома на наследника му, докато чистачи уж почистват стари вещи от мазета. Основната версия е, че кражбата на платната на Анна Хен-Йосифова е поръчана от колекционер.", "date": "2019.06.27", "title": "Крадци пребиха и вързаха правнука на една от най-известните ни художнички, отмъкнаха 20 картини"}
{"url": "https://www.faktor.bg/bg/articles/nov-pristap-porazi-merkel", "text": "В рамките на няколко дни Ангела Меркел получи нов нервен срив. Докато изслушваше президента Франк-Валтер Шайнмайер, цялото тяло на германския канцлер започна да трепери. На 18 юни Меркел получи необичайни тремори по време на срещата си с украинския президент Владимир Зеленски, но след това се почувства по-добре, след като пи вода. Тогава тя обясни, че причината за здравословния ѝ проблем е обезводняване. Лекари обаче съветват германската канцлерка да обърне сериозно внимание на здравето си и да отиде на невролог. В днешния ден, когато Берлин е поразен от горещата вълна, тормозеща цяла Европа, 64-годишната Меркел присъства на церемонията по напускането на правосъдния министър Катарина Барли, която става европейски депутат. Говорител на канцлера обяви, че тя ще участва в церемонията по полагане на клетва на новия министър. По отношение на срещата на Г-20, която се провежда в Осака, той посочи: Всичко върви според плана. Канцлерът е добре“. Планирано е около обяд Меркел да отлети за Япония.", "date": "2019.06.27", "title": "Ангела Меркел  получи нов пристъп на среща с германския президент (Видео)"}
{"url": "https://www.faktor.bg/bg/articles/fandakova-vazlozhi-praven-za-vsichki-kazusi-v-borisovata-gradina", "text": "\"Вече съм възложила на зам.-кмета Стоянова да работи за създаването на сериозен правен анализ за всички казуси в Борисовата градина, заедно с предложенията за решения, как да бъдат решени, за да не натоварим с десетки милиони лева софиянци. Това каза пред журналисти кметът на София Йорданка Фандъкова относно връщането на общински имоти в Борисовата градина. „Важно е подробен устройствен план да има. Важно е той да изпълни целите, за които беше избран, а именно да запази териториите на Борисовата градина, която всички обичаме и да не позволи ново строителство“, поясни тя. Фандъкова припомни, че е върнала първоначалния план за преразглеждане, защото в него е имало разминавания от тези основни изисквания. По думите й е било предложено възстановяване на климатичното училище. „Аз смятам, че не е необходимо да се изграждат допълнителни сгради, а в рамките на съществуващите да се преосмислят някои дейност. Като например категорични махане на автокъщата в Борисовата градина“, поясни тя, като отбеляза, че всички дейности в парка ще се извършват, но без разширяване на строителството.  „Радвам се, че всички общински съветници осъзнаха, че за да защитим обществения интерес е важно да има устройствен план, който да не позволи никакви планове на частните собственици и съсобственици да се случват, да има вратичка затова“, поясни тя. „Всички искаме да възстановим къпалнята, това за да стане трябва да се защити и съсобствениците да знаят, че нищо друго не може да се строи там“, добави тя. „С плана ние ще успеем да защитим Борисовата градина и с това работим и ще продължим да работим по различните казуси“, заяви столичният кмет.", "date": "2019.06.27", "title": "Фандъкова възложи правен анализ на всички казуси в Борисовата градина"}
{"url": "https://www.faktor.bg/bg/articles/restorantyori-iskame-ot-prezidenta-veto-varhu-tseliya-zakon-za-shuma-valeri-simeonov", "text": "Спиране на новите изисквания на Закона за шума искат ресторантьори и собственици на заведеня. Те ще внесат в Президенството искане държавният глава да наложи вето на промените, приети от депутатите миналата седмица. В ефира на \"Здравей, България\" на Нова телевизия представители на Българската асоциация на заведенията обявиха, че законът ще остави много хора без работа. \"Ние искаме вето върху целия закон. Считаме, че този Закон ще остави много хора на улицата – хора, които са заети в този бизнес, служители, работници, хора, които са поддържащи този бизнес. Затова смятаме, че трябва да има още една възможност да се оценят истинските ефекти. Има много текстове, които могат да бъдат адресирани. Като започнем от прекомерните санкции, които се предвиждат, глобите и имуществените санкции скачат между 6 и 10 пъти – необосновано и неоснователно\", каза представител на БАЗ. Според тях няма конструктувен диалог между законодателите и собствениците на заведения.  „Това, което ни притеснява е, че в целия процес на взимане на решения нямаше конструктивен диалог и не беше потърсено нашето мнение. Ние сме хората, които ще изпълняват тези правила на терен и независимо, че определени среди се опитват да ни вкарат в някаква конфронтация , ние продължаваме с всички законови мерки, които са позволени и смятаме, че имаме какво да дадем от нашия опит и като част от бизнеса, и като потребители. Ние искаме вето върху целия закон”, обясни друг представител на асоциацията.", "date": "2019.06.27", "title": "Ресторантьори: Искаме от президента вето върху целия закон за шума \"Валери Симеонов\""}
{"url": "https://www.faktor.bg/bg/articles/eksperti-se-skaraha-za-uchebnitsite-za-istoriya", "text": "Недоволството е изненадващо, тъй като учебниците са минали през рецензии и експерти в Министерството на образованието. В момента тази вълна на недоволство е чисто политическа. Целите са да бъде осъден напълно комунизмът. Няма период, който да се очертава само с лоши качества. Това заяви съавторът на предизвикалият скандал нов учебник по история за 10-ти клас проф. Искра Баева в студиото на БНТ. Различна позиция защити историкът от Нов български университет доц. д-р Лъчезар Стоянов.  \"Реакцията не е политическа и проблемът в учебниците не е политизиран. Историци и общественици подхванаха темата за учебниците по история\", категоричен бе университетският преподавател. \"Недопустимото в учебника по история е именно опитът да се размие оценката на тоталитарните режими. Трите тоталитарни идеологии са неприемливи, каквито са световните оценки. Тоталитарните режими не могат да се представят с балансирани оценки и режимът не може да се оценява добре. Имаше масови репресии, с цел да се смаже човешката същност\", допълни Стоянов. \"Режимът трябва да се остави на оценките на историците\", аргументира на свой ред позицията си проф. Баева, което е в някакъв смисъл нон сенс като теза. \"Европейската съвест категорично не приема комунизма. Пътят за помирението е чрез памет. Представената идеология на комунизма не е приемлив. В края на раздела за комунизма, режимът е представен силно позитивно и се прави внушение, че в крайна сметка това е много добър период. Тодор Живков е представен с цели 10 снимки и като личност на века\", видимо възмутен коментира  доц. Стоянов.", "date": "2019.06.27", "title": "Историци в остър дебат за скандалните учебници по история"}
{"url": "https://www.faktor.bg/bg/articles/market-link-boyko-borisov-s-po-visok-reyting-ot-gerb-bsp-bie-korneliya-ninova", "text": "Премиерът Бойко Борисов има устойчиво по-висока подкрепа, отколкото получава собствената му партия ГЕРБ, докато лидерът на опозицията Корнелия Нинова през последните месеци се радва на по-малко доверие в сравнение с БСП.  Това е един от изводите на съвместното национално представително проучване на БиТиВи и „Маркет линкс”, представено в студиото на телевизията от Добромир Живков. Проучването е направено сред 1001 пълнолетни българи в периода 11-19 юни по метода на пряко лично интервю.  Живков  обясни, че при Нинова разделянето на личния от партийния рейтинг започва с излизането на БСП от парламента, като ножицата се разтваря от вътрешните противоречия и оттеглянето на оставката й като лидер на БСП. В същото време, ако ГЕРБ понасят тежък удар с „Апартамент гейт” през април и май (когато даже БСП ги изпреварва по подкрепа), но скандалът с имотите на властта на практика не нанася щети на рейтинга на Бойко Борисов. Според „Маркет линкс” така премиерът е успял „буквално да обърне политическия тренд в страната” по време на европейските избори.  „Колкото повече Бойко Борисов е публичен, толкова повече българите се успокояват, че има кой да управлява – и да управлява със здрава ръка”, коментира Живков. След евровота електораланата подкрепа за основните партии се запазва на сходни нива. При избори днес ГЕРБ биха взели 30,6% от гласовете, БСП – 28,9%, ДПС – 8%, „Обединени патриоти” – 6%. „Демократична България” все още има шанс за представителство в Народното събрание с 5,3%, а „Воля” е на ръба с 3,3%. „Евроизборите не доведоха до успокояване на социалното напрежение, което се трупа от около година”, подчерта Живков. Той отбеляза, че огромна част от българите смятат, че страната не се развива в правилната посока – песимистите са два пъти повече от оптимистите.", "date": "2019.06.27", "title": "\"Маркет линк\": Бойко Борисов с по-висок рейтинг от ГЕРБ, БСП - бие Корнелия Нинова"}
{"url": "https://www.faktor.bg/bg/articles/tramp-otkaza-da-se-vizhda-s-kim-chen-un-na-sreshtata-na-g-20", "text": "Американският президент Доналд Тръмп каза, че няма да се срещне със севернокорейския лидер Ким Чен-ун по време на пътуването си в Азия за срещата на върха на Г-20 този уикенд, предаде Ройтерс, цитирана от БТА.  \"Ще се срещна с много други хора. Не. . . с него\", каза Тръмп пред репортери при потеглянето си от Белия дом за полета към Азия. \"Но може да разговарям с него под друга форма\", добави той. Двамата мъже, които редовно си разменят писма, се срещнаха два пъти - през юли 2018 г. в Сингапур и през февруари тази година в Ханой. Преговорите между тях за денуклеаризация на Северна Корея до голяма степен се провалиха. Тръмп заяви, че няма да е длъжен да дава отчет за разговорите си с руския президент Владимир Путин, които ще са в кулоарите на Г-20 в Япония. \"Това, което ще му кажа, не е ваша работа\", каза Тръмп, цитиран от Франс прес. Той не пропусна да засегне и темата Иран. \"Иран може да прави каквото си иска, все ми е тая. Но тяхната страна е в икономическа беда. . . Лидерите й трябва да се погрижат за населението. Ако искат, ще сключат споразумение. В противен случай не мислят (за народа си) и са егоисти и глупаци\", добави държавният глава на САЩ.", "date": "2019.06.27", "title": "Тръмп предупреди: Няма да давам отчет за разговорите си с Путин на срещата на Г-20"}
{"url": "https://www.faktor.bg/bg/articles/delyan-peevski-napada-gerb", "text": "Разговорите с ГЕРБ за партийните субсидии приключиха – ако не си държат на думата за 1 лв., това си е техен проблем. Това каза пред журналисти народният представител от ДПС Делян Пеевски, предаде а Агенция „Фокус“. „На второ четене в комисиите промените за партийните субсидии да бъдат 1 лв. бяха приети. Докладът е изготвен, как ще го променят – има ли такава парламентарна техника“, коментира Пеевски и посочи, че субсидията е 1 лв.  „Разговорите с управляващата партия приключиха. Ако те не си държат на думата, си е техен проблем. 1 лв. – оставаме да видим какво ще направят те. Ако се извъртят, те да се извъртят, оставаме на 1 лв. ДПС винаги прави, каквото казва – да видим ГЕРБ“, коментира той. Във връзка с промяна на ДДС ставките, Пеевски посочи, че ДПС са внесли предложението, а сега управляващите трябва да решават. „Щом са попарили българските деца и детските градини, да са живи и здрави“, посочи той.", "date": "2019.06.27", "title": "Пеевски напада ГЕРБ: Разговорите с тях за субсидии приключиха – ако не си държат на думата за 1 лв., това си е техен проблем"}
{"url": "https://www.faktor.bg/bg/articles/proveryavat-povtorno-terasata-na-shefa-na-kompi", "text": "Не мисля, че ще има промяна дори и след новата проверка относно становището на моята администрация за това, че трябва да бъде премахната установената като незаконна постройка на терасата на шефа на КОНПИ Пламен Георгиев. Това каза в сутрешния блок на БиТиВи кметът на район „Слатина\" Наталия Стоянова.  Това, което са констатирали моите колеги месец април, остава същото и то е непроменено. Единствената разлика, която би могла да се установи и да се получи е, ако самият собственик е установил, че надстроените пристройки на терасата му са незаконни и той сам да си ги е съборил, допълни районната кметица.  Аз имам едни и същи служители по член 223 от Закона за устройство на териториите, но бих могла да разширя екипа на служителите, които ще извършат повторната проверка, каза още Стоянова.  Районната кметица коментира, че от началото на проверката е имала добра комуникация със столичния кмет Йорданка Фандъкова както и с главния архитект на София Здравко Здравков. Не така стояли нещата с бившия вече директор на дирекция „Общински строителен контрол\" архитект Влади Калинов. Между тях е нямало добра комуникация и тя не е говорила с него защо е отменил акта на нейната администрация относно законността на постройките на терасата на Пламен Георгиев.", "date": "2019.06.27", "title": "Проверяват повторно терасата на шефа на КОМПИ"}
{"url": "https://www.faktor.bg/bg/articles/pargov-posreshtna-erik-rubin-v-tsentralata-na-bsp", "text": "Лидерът на БСП - София Калоян Паргов посрещна посланика на САЩ в България Н. Пр. Ерик Рубин в централата на столичните социалисти. Той беше специален гост на традиционната дискусия, организирана от клуб \"Млад дипломат\" към ГС на БСП - София, с председател Николай Маринов. Американският дипломат, чийто мандат изтича след няколко седмици, направи оценка на отношенията между САЩ и България. Калоян Паргов поздрави Ерик Рубин за професионализма, с който ще бъде запомнен неговият мандат в България. А в края на срещата му подари икона на \"земния ангел\" Св. Иван Рилски - небесния закрилник и покровител на българския народ. \"Не се поддадохте, както някои ваши предшественици, на изкушението да давате наставления през медиите\", обърна се лидерът на БСП - София към американския посланик. Калоян Паргов отбеляза факта, че Ерик Рубин е посланикът на САЩ с най-дълъг мандат в България. \"Това е висока оценка и на Държания департамент за вашата работа, каза още Калоян Паргов. - Вие сте и първият американски официален представител, който прекрачва прага в Дома на Градската организация на БСП в София, като не броим, разбира се, Гюс Хол - генерален секретар на Американската комунистическа партия\". Калоян Паргов отбеляза и добрите и ползотворни контакти на Ерик Рубин с представители на целия политически спектър в България през мандата му. Според него вече е време за различна основа, на която да стъпят отношенията между България и САЩ, а именно - увеличаване на американските инвестиции в страната ни и на Балканите. \"За нас е ясно, че политиката на Балканите на САЩ, като Велика сила, винаги се е базирала на три водещи линии - сигурност, енергетика и сдържаност, коментира той. - Мисля обаче, че е дошло времето за четвърта водеща линия, която да стане различна основа на нашите отношения, а именно - увеличаване на американските инвестиции в България и на Балканите. Националните ни интереси се опират на три стълба - стабилност, регионално сътрудничество и решението на един романтичен за България драматичен въпрос - Македония - и увеличаване на чуждестранните инвестиции, от които отчаяно се нуждаем предвид състоянието на нашата икономика. И точно на това място можем да намерим пресечна точка на българо-американските интереси. За нея си заслужава да говорим и с вас, и с бъдещия американски посланик у нас Херо Мустафа, която ще посрещнем най-сърдечно. Надяваме се тя да продължи и да задълбочи този диалог и да го доведе до конкретни резултати\". Н. Пр. Ерик Рубин призна, че напуска България след няколко седмици с известна тъга, но обеща да запази приятелствата и връзките си с нашата страна и да се върне пак тук. \"Искам да подчертая, че взаимоотношенията, които имаме с България, се характеризират с тясно сътрудничество с всички основни водещи политически партии, каза той. - Най-вече искам да отбележа особено тясното и позитивно сътрудничество, което сме имали през годините с БСП. Тук бих искал да кажа, че всяка година над 5000 млади българи посещават САЩ в рамките на програмата за летни студентски бригади. Досега над 100 000 души са се включили в тази програма\". Американският дипломат добави, че взаимоотношенията с България вече обхващат много области, а една от тях е икономическото развитие. \"Нашият основен приоритет в това отношение е създаването на добри работни места с подходящи заплати за младите българи, за да се върнат те от чужбина или въобще да не напускат страната. Американските инвестиции в България през последните 25 години е нещо, с което ние много се гордеем. Благодарение на тях тук бяха създадени десетки хиляди работни места\", коментира той. Ерик Рубин добави, че приоритет на САЩ е да помогне на България да гарантира енергийната си сигурност. \"В това отношение нашата основна цел е диверсификацията, каза той. - Така страната ще има достъп до множество източници на енергия, а конкуренцията ще спомогне за намаляване на цените. Затова ние очакваме с нетърпение най-важната стъпка - завършването на интерконектора между Гърция и България. Благодарение на него през следващата година в страната ще може да пристигне газ от Азербайджан\". Посланикът на САЩ отбеляза също, че от началото на миграционната криза Америка много тясно си сътрудничи с България и помага да опази и гарантира сигурността на границите си. \"САЩ и България си сътрудничат успешно в областта на модернизацията на отбранителните способности, както и във военната област, коментира Ерик Рубин. - Помагаме също на България, като член на НАТО, да увеличи оперативната си съвместимост с останалите страни-членки на Пакта. В тази връзка страната се нуждае от модерно военно оборудване, съвместимо с НАТО, така че българските военни да вземат достойно участие в съвместни операции, както и да отбраняват родината си\". Американският дипломат разкри също, че се гордее със сътрудничеството с България в областта на запазването на културните и исторически ценности, както и в сферата на образованието.", "date": "2019.06.27", "title": "Паргов посрещна Ерик Рубин в централата на БСП"}
{"url": "https://www.faktor.bg/bg/articles/i-dps-varna-nadvzetite-parii-ot-subsidiyata", "text": "От ДПС са превели в държавния бюджет надвзетите средства от партийни субсидии. Това обяви пред журналисти в парламента председателят на ПГ на ДПС Мустафа Карадайъ. Той информира, че това е станало днес в отговор на получено вчера писмо от Министерство на финансите, предаде БТА. Припомняме, че вчера първи от ГЕРБ върнаха 5,6 млн. лв. надвзети пари. ДПС имаше даде на държавата 1,6 млн. лв. Патриоти и \"Воля\" също обещаха да върнат надвзетите средства. Единствено от БСП вчера констатираха, че нямат пукната стотинка в партийната каса и нямат 4,2 млн. лв., които трябва да върнат. Социалистите обясниха, че са похарчили милионите за предизборна кампания и за партийната телевизия.  Относно готвените консултации за партийните субсидии депутатът Делян Пеевски коментира, че парламентарната процедура е изчерпана, тъй като промените в Закона за бюджета са минали на второ четене в ресорната комисия и уточни, че субсидията е един лев.\"Разговорите с управляващата партия приключиха, ако те не си държат на думата - техен проблем. Оставаме да видим какво ще направят те. ДПС винаги прави каквото казва - да видим ГЕРБ\", коментира още Пеевски.", "date": "2019.06.27", "title": "ДПС също върна надвзетите пари от партийната субсидия"}
{"url": "https://www.faktor.bg/bg/articles/sds-evropeyski-darzhavi-lekoverno-glasuvaha-za-vazstanovyavaneto-na-rusiya-v-pase", "text": "СДС излезе с позиция за реабилитирането на Русия в Парламентарна асамблея на Съвета на Европа /ПАСЕ/.Съюзът на демократичните сили (СДС) е разтревожен от позицията на представителите на различни европейски държави в ПАСЕ, които лековерно гласуваха за възстановяване на членството на Русия в организацията. Това доведе до напускането на Украйна, която се оказа два пъти наказана заради Русия - през 2014 г., когато загуби Крим и сега напусна ПАСЕ в знак на протест\", се посочва в позиция. \"Тези събития поставят Стария континент пред сериозни въпроси: Каква е принципната позиция на Европа спрямо политиката на Русия и има ли промяна в тази посока? С какво Русия убеди Европа, че се е променила и трябва да възстанови членството си в ПАСЕ? Вярно е, че след проведени избори проруските партии засилиха позициите си в много европейски държави, но защо системните партии като ЕНП, ПАСЕ, АЛДЕ, Зелените, допускат да се случи реабилитирането на Русия? Защо Европа се солидаризира с агресора, а не с потърпевшия? Означава ли това гласуване, че мнозинството от представителите на националните парламенти са проруски настроени?\", се казва още в позицията. От СДС отбелязват, че тези важни въпроси стоят пред Европа и най-вече пред държавите и партиите с категорична евроатлантическа ориентация. От Съюза на демократичните сили подчертават, че случилото се в ПАСЕ, е \"червена лампа\" за общността и не бива да бъде подминавано с лека ръка. В позицията се казва също, че Русия и руснаците имат своето място и принос за развитието на Европа, както в ценностно, така и в духовно отношение, но държавната политика и имперските интереси на руските управляващи в исторически и съвременен аспект трябва да бъдат посрещани с необходимото внимание и готовност за отпор.", "date": "2019.06.27", "title": "СДС: Европейски държави лековерно гласуваха за възстановяването на Русия в ПАСЕ"}
{"url": "https://www.faktor.bg/bg/articles/ruski-samolet-katsna-avariyno", "text": "Руски пътнически самолет АН-24 извърши днес аварийно кацане в северната част на руската република Бурятия и двамата пилоти загинаха, но пътниците са живи, съобщи ТАСС като се позова на прессекретаря на президента на Бурятия Алексей Фишев. Самолетът е кацнал на летището в Нижнеангарск. Спасени са 42 възрастни и едно дете. Седем пътници са ранени, съобщи прессекретарят. Самолетът на авиокомпания \"Ангара\" е излетял от Нижнеангарск за Улан Уде по-рано тази сутрин. След излитането единият двигател отказал и екипажът взел решение да се върне на летището. При кацането машината излязла от пистата и се сблъскала с постройка, след което избухнал пожар. Това е станало в 10:20 часа местно време.", "date": "2019.06.27", "title": "Руски самолет кацна аварийно, загинаха пилотите, но пътниците оцеляха"}
{"url": "https://www.faktor.bg/bg/articles/slanchevo-i-toplo-zhivakat-skacha-do-35-gradusa", "text": "В четвъртък ще е слънчево, след обяд - и горещо. Над планините ще се развива купеста облачност, като валежи са малко вероятни. Ще духа слаб до умерен северен, в Дунавската равнина - западен, вятър. Максималните температури ще са между 30 и 35 градуса. Над Черноморието времето ще бъде слънчево. Преди обяд вятърът ще е слаб, от север, а около и след пладне ще духа бриз откъм морето. Максималните температури ще са между 30 и 32 градуса. Температурата на морската вода е 26-27 градуса. Вълнението на морето ще е 2 бала, на север от н. Калиакра - временно до 3. Над планините ще е слънчево, след обяд - с купеста облачност, и е малко вероятно да превали. Вятърът ще е умерен, от северната четвърт. Максималната температура на височина 1200 метра ще е около 24 градуса, на 2000 метра - около 17 градуса. В петък още преди обяд ще се развие купеста, в следобедните часове - и купесто-дъждовна, облачност и отново на места ще има краткотрайни валежи, придружени с гръмотевични бури. Локални интензивни явления са възможни главно в Централна България. В западната половина от страната вятърът ще се ориентира от северозапад, в източната ще бъде от север-североизток, до умерен. Температурите в по-голямата част от страната ще се понижат с 1 до 3 градуса и максималните ще са между 28 и 33 градуса, по-високи ще останат в крайните югозападни райони. В събота вятърът ще се усили, особено в планините. С него ще захладнее. Все още на отделни места ще превали и прегърми, с по-голяма вероятност - в Централна България.", "date": "2019.06.27", "title": "Слънчево и топло, живакът скача до 35 градуса"}
{"url": "https://www.faktor.bg/bg/articles/nato-1", "text": "Русия все още има възможност да спаси договора за премахването на ракетите с малък и среден обсег, заяви генералният секретар на НАТО Йенс Столтенберг. Той съобщи вчера, че този срок изтича на 2 август, когато САЩ ще напуснат договора заради разполагането на нови руски ракети в Европа, предаде БТА.      Министрите на отбраната от алианса днес са обсъдили ответните мерки, ако Русия запази поведението си и продължи да произвежда и разполага ракети в нарушение на договора. Столтенберг не бе изчерпателен при съобщаването на тези мерки, но отбеляза областите на разузнаването, военновъздушните сили, противоракетната отбрана, програмата за учения на пакта.      Дълбоко съжаляваме, че Русия не спазва договора. За съжаление времето изтича. Нямаме намерение да разполагаме нови наземни ракети, няма да повтаряме руските действия, не искаме нова надпревара във въоръжаването, заяви Столтенберг. Той отбеляза, че ако се наложи да бъде предприет отговор, той ще бъде съразмерен и отбранителен.      Генералният секретар определи руските ракети като значителна заплаха за сигурността. По неговите думи, ако Москва не се върне към договора, това ще бъде безотговорно и опасно. В такъв случай Русия трябва да поеме пълна отговорност за прекратяването на договора, добави той.      Имаме волята да изчакаме, опасенията ни са известни на руската страна от дълги години, но срокът е до 2 август, поясни Столтенберг. Той допълни, че следващата седмица НАТО ще съобщи на Русия своите намерения.", "date": "2019.06.27", "title": "НАТО: Дълбоко съжаляваме, че Русия не спазва договора за ракетите. Времето изтича"}
{"url": "https://www.faktor.bg/bg/articles/industrialniyat-kapital-horata-za-koito-raboti-direktorat-na-nek-sa-uspeli-da-se-preboryat-za-negoviya-post", "text": "Не са ни известни аргументите за неприемането на оставката на изпълнителният директор на НЕК Петър Илиев. Това заяви председателят на Асоциацията на индустриалния капитал в България Васил Велев в \"Здравей, България\" на Нова телевизия. По думите му става дума за лошо управление на НЕК.  Хората, за които работи въпросният изпълнителен директор са успели да се преборят за неговия пост, каза той. Не знаем в чия полза се управлява НЕК, но очевидно не е в полза на българската икономика и индустрия, не са българските граждани. Бяха публикувани редица поръчкови статии от един професор, не го знаем по какво е професор, но се обясняваше, че няма нищо необичайно в този търг. Няма друг такъв търг. Той облагодетелства само един единствен играч. Вчера не приеха оставката, днес има обявен нов търг при същиге условия, заяви той. Няма промяна в нашата позиция. Не знаем мотивите, с които е отхвърлена тази оставка, каза Велев. Настояваме да се направи разследване на офертите, няма независим купувач, който би купил такава енергия. Това води до изкривяване на пазара, до скъпа енергия. Енергията не е обикновена стока, затова има правила на ЕС за нея. Не сме искали среща с министъра, каза Васил Велев. На свое заседание, проведено на 26.06.2019 год., Съветът на директорите на \"Български Енергиен Холдинг\" ЕАД не прие подаденото от Петър Илиев заявление от 19.06.2019 г. за освобождаването му от длъжност като изпълнителен директор на \"Национална Електрическа Компания\" ЕАД, съобщиха небрежно от пресцентъра на холдинка вчера.", "date": "2019.06.27", "title": "АИК: Хората, за които работи директорът на НЕК са успели да се преборят за поста му"}
{"url": "https://www.faktor.bg/bg/articles/novini/balgariya/mareshki-shte-igraya-za-kmet-na-sofiya-shte-bade-interesno", "text": "Мисля лично да се кандидатирам за кмет на София, защото става интересно. Говори се вече за Мая Манолова, Слави Трифонов, Волен Сидеров. Основното обаче не е шоуто, а да се опитвам да работя за това хората да живеят по-добре. Това заяви в студиото на Би Ти Ви лидерът на \"Воля\" Веселин Марешки.  Хората ме познават добре покрай бензиностанциите  и смятам, че мога да направя по-добра кампания от останалите, с която да убедя хората в столицата да ме подкрепят, добави бизнесменът. Партийният лидер обясни, че вече са направили анализ на евроизборите и причините да кандидат на \"Воля\" да остане извън Европарламента. Първата причина е отвращението на политическата система и неразбирането на европейските избори. Второ - че българите не можаха да разберат, че аз съм най-популярния политик, който няма да отида в ЕП, а ще си остана в България. И трето - така и  не се научих как се печели циганската любов, как се продава българско граждани и как се харчат безразборно български пари, посочи Марешки и иронично уточни, че в момента е на курс във ВМРО точно с образователна цел. Веселин Марешки смята, че прекалено голямо внимание се отделя на проблема с партийните субсидии, където става дума за няколко милиона лева, за да се отклони вниманието от милиардите, които ще се дадат за самолетите или в сделката за ЧЕЗ. Що се отнася до връщането на надвзетите от партията пари, Марешки сподели, че няма представа колко са, но вероятно става дума за малка сума, защото те получават най-малката държавна субсидия и не разчитат на нея. Лидерът на \"Воля\" определи като цинизмът предложението на БСП субсидията да бъде намалена на 5-6 лева, защото тези пари ще бъдат абсолютно недостатъчни за нормалната работа на една партия.  На въпрос на водещия той ли е предлагал на Цветан Цветанов да работи за неговата формация, Марешки нито потвърди, нито отрече. Цветан Цветанов се е доказвал като партиен организатор. Ние считаме, че на нас също ни трябват такива хора, като Цветанов. Защото повечето си стоят по кабинетите и не познават проблемите на хората. Мисля, че ГЕРБ, но и всяка друга партия, ще страда от липсата на човек като Цветанов.", "date": "2019.06.27", "title": "Марешки: Ще играя за кмет на София, ще бъде интересно"}
