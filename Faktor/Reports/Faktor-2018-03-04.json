{"url": "http://www.faktor.bg/bg/articles/novini/balgariya/patriarh-kiril-si-tragna-ogorchen-omalovazhili-zhertvite-na-ruskiya-narod-za-svobodata-na-balgariya", "text": "Руският патриарх Кирил си тръгва от България огорчен. Това обяви самият той на Летище София преди да отпътува от България след тридневното си посещение у нас. \"Има много положителни неща, които видях по време на посещението ми в България, но има и неща, които ме огорчават. Много ме огорчи в официалната реторика на представители на държавата като наравно с Русия същата роля почти да са изиграли Полша, Литва, Финландия\", обясни причината главата на Руската православна църква.  Когато попитах откъде е тази странна история, разбрах, че гвардията на финландския полк е участвала в Освободителната война, но това беше полк на руската армия, който беше във Финландия, обясни руският патриарх. Също така имаше и полкове от руската армия в Полша. Но в историята на Полша и на Финландия я няма тази страница, свързана с освобождението на България, каза патриарх Кирил.  Той заяви, че историята на освобождението на България с кървави букви е изписана в историята на Русия. Затова руският патриарх препоръча тази история на София да \"изчезне\" от политическия ход на България. По думите му никаква политическа коректност не може да оправдае лъжливата историческа интерпретация. Най-светлата страница от посещението ми в България е свързана с Шипка - там не видяхме нито финландски знамена, нито полски, нито румънски флагове, каза руският патриарх. Видяхме само флага на Русия и флага на България и с какъв ентусиазъм българският народ прие Московския и на цяла Русия патриарх на Шипка, сподели главата на Руската православна църква.  \"Не е възможно да го преживееш без сълзи този народен възторг, който отразява истинското отношение на българите към Русия, към Руската църква и към великата памет за жертвите на нашия народ, който е освободил България\", коментира патриарх Кирил.  Дълбоко съм убеден, че целият негативен политически контекст ще отмине, а ценностите, свързани с нашата обща история, с освободителната борба, която руският народ с огромни жертви понесе, за да стане България свободна, това завинаги ще бъде запазено в паметта на нашите народи, изрази увереност патриархът на Русия. \"Дай Боже, политиците да го разберат възможно най-бързо\", пожела той. Попитан за коментар за днешната му среща с българския президент Румен Радев, патриарх Кирил отговори: \"Добро впечатление ми направи президентът, много е интелигентен, православен, човек, който обича родината си\".", "date": "2018.03.04", "title": "Патриарх Кирил огорчен, омаловажили сме жертвите на руския народ за свободата на България"}
{"url": "http://www.faktor.bg/bg/articles/novini/balgariya/boryana-dimitrova-sdelkata-za-chez-mozhe-da-dovede-do-politichesko-prepozitsionirane-koeto-da-erozira-vlastta", "text": "Изминала е само седмица от сагата „ЧЕЗ\", тази сага тепърва предстои, но това е най-значимото изпитание пред кабинета „Борисов 3\" . Това обяви в ефира на БНР социологът Боряна Димитрова.  Според нея има ескалация на обществените настроения и не може да се отрече отговорността на правителството за това. \"Тогава, когато има твърде непоследователни действия от страна на правителството, обществените подозрения рязко нарастват. Фактите са крайни, но догадките са безкрайни и ние сме свидетели една седмица наистина на всевъзможни сценарии, които бяха лансирани в публичното пространство от различни говорители. Факт е, че общественото недоверие ескалира.Трябва да си даваме сметка, че тогава, когато в обществото има страхове, когато има напрежение и неяснота, винаги има едно желание за по-голяма роля от страна на държавата и на нейните институции. Тук обаче е и разграничението - дали става дума за национализация, за придобиване на активите или става дума за една по-силна регулаторна роля от страна на държавата, за повече контрол\", коментира тя. Димитрова подчерта, че именно това е втора линия, която не бива да се подценява в очакване на развръзката на случая. По думите й държавата има много възможности да има силни позиции, без това непременно да означава национализация. „По какъв начин държавата ще влезе в правомощията си - дали с излизане от тази институционална безпомощност, с по-сериозна роля на регулаторните органи или пък с усещането, че създава извънредно законодателство само за тази сделка, е отговорът, който обществото ще очаква от управляващите\" посочи социологът. От развитието на политическия процес оттук нататък зависи препозиционирането на политическите играчи, отбеляза още Боряна Димитрова. \"Преминаването от чисто икономическите измерения на сделката към политическо препозициониране, преформатиране, което виждаме и в момента, е другият важен урок, който трябва да бъде научен: че икономическите залози много бързо могат да прераснат в политически, което допълнително да внесе ерозия в настоящата картина.\" Относно поуките за ГЕРБ от ситуацията около сделката за ЧЕЗ социологът поясни, че сред големите проблеми на ГЕРБ вече трети мандат е подценяването на институционалната сила, както и разбирането, че обществените нагласи не са просто рейтинги. \"Едно от най- силните усещания за дефицит и проблем в българското общество, това е да си наясно, че ако има едно и също действие, то ще има равно противодействие от страна на институциите, независимо кой е - равенство пред закона, върховенство на закона, контролни механизми. Това е нещо, което ми се струва, че е изключително важно. Тук възникват и един от основните подозрения за слабост на българската държава, за това, че да, законодателство има, но има редица пропуски и в много случаи управлението оставя усещане за институционална безпомощност за сметка на хиперактивност в личен план\", дефинира това като проблем Боряна Димитрова.", "date": "2018.03.04", "title": "Боряна Димитрова: Сделката за ЧЕЗ може да доведе до политическо препозициониране, което да ерозира властта"}
{"url": "http://www.faktor.bg/bg/articles/novini/svyat/hakeri-udarili-sarvar-na-germanskoto-pravitelstvo-otkradnali-dokumenti-ot-doklad-za-rusiya", "text": "Хакерите, които атакуваха сървъри на германското правителство, са откраднали няколко документа от външното министерство на страната, съобщи днес в. \"Билд\", цитирайки разузнавателни източници, предаде БТА, цитирайки ДПА. Откраднатите документи били свързани с доклад за Русия и Източна Европа, посочили източниците, които уточнили, че поради малкия размер на данните защитната стена (Firewall) в компютърните мрежи не се задействала. Кибератаката за първи път беше оповестена публично в сряда, а на следващия ден парламентарна комисия по разузнаването потвърди, че тя продължава. Според информации, с които се е запознала ДПА, зад атаката стои руска хакерска група, известна с името \"Снейк\" (Snake - змия). Групата е активна от 2005 г. и компютърни експерти смятат, че тя е свързана с руски разузнавателни служби.", "date": "2018.03.04", "title": "Хакери ударили сървър на германското правителство, откраднали документи от доклад за Русия"}
{"url": "http://www.faktor.bg/bg/articles/novini/svyat/makron-dobra-novina-za-evropa-germaniya-ima-veche-pravitelstvo", "text": "Президентът на Франция Еманюел Макрон приветства възможността за ново германско правителство, водено от канцлера Ангела Меркел, наричайки вътрешнопартийното гласуване на социалдемократите „добра новина за Европа“, предава AFP, цитирана от \"Фокус\".  „Това е добра новина за Европа. Франция и Германия ще работят заедно, започвайки от следващата седмица, за да развият нови инициативи за прокарването на европейския проект“, пише в официално заявление на френското президентство.", "date": "2018.03.04", "title": "Макрон: Добра новина за Европа - Германия има вече правителство"}
{"url": "http://www.faktor.bg/bg/articles/novini/balgariya/bivsh-poslanik-na-chehiya-u-nas-chez-mozhe-da-vklyuchi-balgarskata-darzhava-v-sdelkata", "text": "Трудно е да се каже дали има нещо гнило в сделката с ЧЕЗ. ЧЕЗ е голямо дружество, с ресурс и прави нещата със своя логика, като не обръща внимание на интересите на държавата, било България или Чехия. Това каза в интервю за Би Ти Ви бившият посланик на Чехия у нас Петер Поспихал. Той подчерта, че чешката държава не е в прякия смисъл собственик на ЧЕЗ, тя притежава определен процент от акциите на компанията, може да влияе на Надзорния съвет, но не и върху решенията на ЧЕЗ. Мисля, че Бабиш не е привърженик на ръководството на ЧЕЗ, не е близък с тях. А шефът на ЧЕЗ е близък с президента. А Бабиш е премиер в оставка, който очаква да получи мандат за съставяне на правителство, който може да го получи само от президента. Президентът може би също поставя някакви условия, и с риск да спекулираме с това предположение, възможно е президентът да е намекнал на Бабиш – не пипай ръководството на ЧЕЗ. Но ЧЕЗ може лесно да включи българската държава в сделката, ако реши, коментира Поспихал. Според него намеците за корупионни практики от страна на  ЕНЕРГОПРО не трябва да се приемат насериозно, защото става дума да един от конкурентите на ЧЕЗ. Но е факт, че самата ЧЕЗ не се е погрижила достатъчно за тази сделка, действал е доста безотговорно, смята бившият посланик. Поспихал не спести и известни критики към управляващите у нас, като изтъкна, че една държава трябва да е подготвена, за да може да влияе върху стратегическите си интереси и да предотвратява подобни скандали.", "date": "2018.03.04", "title": "Бивш посланик на Чехия у нас: ЧЕЗ може да включи българската държава в сделката"}
{"url": "http://www.faktor.bg/bg/articles/novini/balgariya/evgeniy-daynov-samiyat-borisov-ne-znae-koi-sa-gadovete", "text": "В тия гадове толкова хора се припознаха – БСП, „Да България“, доста протестиращи…Властта, включително Борисов, са изпаднали в параноя, виждат заговор, а не истински проблем. Реално за тях събитията от 2013 са били заговор. Но подозирам, че дори Бойко Борисов не знае кои са гадовете. Това коментира в студиото на Би Ти Ви анализаторът Евгений Дайнов. Той изрази съмнения, че Гинка Върбакова игра сама. По-сигурно е да има подкрепа някъде във властта, а защо да не е в този руско-грузински бизнесмен. Второ, дамата успяла да постигне някаква договореност с Борисов, а това, което чул в парламента – било политически начин на говорене, което според Дайнов е било предварително подготвено, като той подозира, че това е работа на  ГЕРБ. Политологът влезе в тона на социалистите и изрази мнение, че щом една сделка, която вече е минала, може да бъде преформатирана, очевидно става дума за политика и някакви пари. Възраженията на финансовия министър също били политически.  По неговите думи в скандала вече били намесени вече двамата премиери, един президент, който да замеси за малко и чешкия президент, и една велика сила, която е Русия. Според Дайнов подобен скандал не е имало след свалянето на Тодор Живков през  1989 година.", "date": "2018.03.04", "title": "Евгений Дайнов: Самият Борисов не знае кои са гадовете"}
{"url": "http://www.faktor.bg/bg/articles/novini/balgariya/radev-otsenyavam-visoko-uchastieto-na-patriarh-kiril-v-tarzhestvata-na-3-mart", "text": "Българският и руският народ са свързани от дълбоки духовни и културни връзки и голям принос за това имат Българската православна църква и Руската православна църква – още от делото на Светите братя Кирил и Методий и пренасянето на славянската писменост в Русия.“  Това заяви президентът Румен Радев, който разговаря на „Дондуков“ 2 днес с Негово Светейшество Кирил, патриарх на Москова и на цяла Русия, съобщи пресцентърът на държавния глава.  В срещата участва и Негово светейшество Българският патриарх Неофит. „Убеден съм, че със своето дело православните църкви на двете държави ще продължат да допринасят за нашето културно и духовно сближаване“, заяви още президентът.  През последните години в Русия са построени хиляди православни църкви и манастири, а Руската православна църква развива активна социална дейност, насочена и към младите хора, посочи патриарх Кирил. Държавният глава цени високо участието на руския патриарх в тържественото отбелязване на 140-годишнината от Освобождението на България и подчерта, че народът ни пази спомена за Руско-турската освободителна война от 1877-1878 г. и България уважава паметта на воините, загинали за нейното освобождение. „Така както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата националност“, подчерта Румен Радев. Патриарх Кирил на свой ред оцени високо ролята на българския държавен глава за недопускане на преиначаването на историческата истина в България за Освободителната война от 1877-1878 г.  „Паметта за героичната борба на руси и българи за освобождението на православна България е особена страница за историята на нашите народи. И затова бих искал да помоля и Вас и българските институции да съхраняват тази памет, независимо от политическата конюнктура“, заяви патриарх Кирил.", "date": "2018.03.04", "title": "Радев: Оценявам високо участието на патриарх Кирил в тържествата на 3 март"}
{"url": "http://www.faktor.bg/bg/articles/novini/balgariya/izdignaha-pametnik-na-kirilitsata-na-antarktida", "text": "По случай националния празник 3 март българските полярници монтираха паметник на кирилицата в базата ни в Антарктида, съобщи проф. Христо Пимпирев, председател на Управителния съвет на Българския антарктически институт, цитиран от Би Ти Ви. Паметникът е поставен в непосредствена близост до православния параклис \"Св. Иван Рилски\", като по този начин създава един комплекс на българските духовни ценности на Ледения континент. Монтиран е само с два болта в скалите, без леене на бетон, за да се опази уникалната околна среда.  Идеята се реализира благодарение на дългогодишното българо-монголско сътрудничество на Антарктида и лично на монголския посланик проф. Лхамсурен Дугержав.  Монголия е единствената неславянска държава, която пише на кирилица. Такъв монумент вече има в монголската столица и преди две години бе открит от българския президент.  Паметникът е направен изцяло с дарения на българи и монголци. Той тежи около 100 кг, висок е два метра и половина и е изграден от няколко метални сегмента, върху които са изобразени 12 букви от азбуката.  Върху \"Ж\" са изрисувани три икони – на светите братя Кирил и Методий и на Св. Климент.  В основата му в херметически затворени стоманени капсули е поставена пръст от Варна, Плиска, Преслав, Велико Търново, София и от гроба на кан Кубрат в Украйна.", "date": "2018.03.04", "title": "Издигнаха паметник на кирилицата на Антарктида"}
{"url": "http://www.faktor.bg/bg/articles/novini/svyat/slovashkiyat-premier-kontra-na-prezidenta-kiska-othvarli-promenite-v-kabineta", "text": "Словашкият премиер Роберт Фицо отхвърли предложенията на президента Андрей Киска за решаване на политическата криза, предизвикана от убийството на разследващия журналист Ян Куциак и годеницата му, предаде Асошиейтед прес. Фицо каза тази вечер, че всяка промяна в сегашното трипартийно коалиционно правителство трябва да бъде одобрена от коалиционните партньори, а президентът няма право да прави подобни предложения, предаде БТА. По-рано днес президентът Киска отправи призив за съществени промени в правителството или за свикване на предсрочни избори заради силното недоверие на обществото към държавата. Фицо каза, че предложението на президента е равностойно на отхвърляне на резултатите от парламентарните избори през 2016 г., Една от по-малките партии в коалицията, както и опозицията поискаха оставка на вътрешния министър Роберт Калиняк, добавя АП.", "date": "2018.03.04", "title": "Словашкият премиер контра на президента Киска, отхвърли промените в кабинета"}
{"url": "http://www.faktor.bg/bg/articles/novini/balgariya/politseyska-kola-padna-ot-most-vav-vladayska-reka", "text": "Полицесейка кола е паднала от мост на кръстовището на столичния булевард \"Сливница\" и ул. \"Георги Раковски\", съобщават от пресцентър на МВР. Патрулката е била засечена от друг автомобил и в опита си да избегне удара е паднала в Владайската реката под моста. 43-годишният шофьор на полицейския автомобил е приет във Военномедицинска академия с фрактура на главата. Другият пострадал е настанен в \"Пирогов\" със сътресение и фрактура на гръден кош. От МВР уточниха, че предстои изваждането на автомобила, като при процеса може да бъде създадено неудобство за шофьорите в района.  Движението в района е силно затрудно на място все още има полицейски коли и пожарна. Разследват се причините за катастрофата.", "date": "2018.03.04", "title": "Полицейска кола падна от мост във Владайска река"}
{"url": "http://www.faktor.bg/bg/articles/i-slavi-se-obyavi-v-podkrepa-na-lekarya-ot-plovdiv", "text": "Телевизионният водещ Слави Трифонов обяви категоричната си подкрепа към д-р Иван Димитров, арестуван за убийството на крадец рецидивист, нахлул в дома му. Позицията си той изрази на личния си профил във Фейсбук. \"Това, което мисля, съм го казал преди повече от 2 години\", написа водещият, като постна откъс от видеозапис на свое изявление пред пълна аудитория с млади хора. В него Слави Трифонов заявява:  \"Това се случва на всички. Ние живеем в такава държава. Нали излязоха с едно изявление - между 3 и 5 процента хващат такива, които са обрали...Представете си каква полиция имаме, каква съдебна система. Пет процента от тези, които са обрали, ги хващат. И какво трябва да направиш? Спиш си, да не дава Господ, и виждаш, че двама са влезли да обират. И какво ще му кажеш на крадеца - моля те, напусни! Моля те, тук съм аз и детето ми. Моля те, махни се оттук! Трябва да го гръмнеш веднага, бе!\".  От публиката обаче апострофират водещия, че нямаш право по закон да убиеш нападателя. Това предизвика още по-гневната реакция на Трифонов: \"Ми тогава да те утрепат и теб и детето ти ли? Ще гледаш като зрител ли? Какво значи нямам право? Имаш право! Има първи закон - важен е животът ти и животът на твоите близки. След това е другият закон. Това ли ще спазваш - закона? Ще гледаш детето ти и другите ти близки...Как може да ми говорите така? Какъв закон?! Над закона първо е моралът! Законът ли е по-важен от живота на твоето дете, от живота на жена ти и от твоя живот? Направете си закон, както е в Америка - влезе ли ти в къщата - гърмиш\".  Солидарност с лекаря Иван Димитров изразиха и от ВМРО.  Незабавно да бъде освободен лекарят, който уби Жоро Плъха в защита на собствеността си!, се казва в позицията на евродепутата и  зам.-председател на ВМРО Ангел Джамбазки, пусната на личната му фейсбук страница. \"Наглостта на престъпниците, комбинирана със слабостта на правоохранителните органи изисква незабавно промени в Наказателния кодекс, за да могат гражданите да се защитават“, се казва още в позицията на евродепутата.", "date": "2018.03.04", "title": "И Слави се обяви в подкрепа на лекаря от Пловдив"}
{"url": "http://www.faktor.bg/bg/articles/obshtestvo/ulitsata/patriarsite-neofit-i-kiril-shte-otsluzhat-zaedno-sveta-liturgiya", "text": "Българският патриарх Неофит и руският патриарх Кирил ще бъдат посрещнати в храм „Св. Александър Невски” на 4 март, където ще бъде отслужена заедно с митрополитите от Св. Синод на БПЦ-БП Божествена света литургия. Литургията ще започне в 9.30 ч. По-късно - в 15.00 ч., ще се състои среща на Руския патриарх Кирил и Българския патриарх Неофит и членовете на делегацията с президента Румен Радев.  Около 16.00 ч. Московският и на цяла Русия патриарх Кирил и делегацията ще бъде посрещната в руския храм „Св. Николай“, след което руският патриарх ще отпътува от България.", "date": "2018.03.04", "title": "Патриарсите Неофит и Кирил ще отслужат заедно света литургия"}
{"url": "http://www.faktor.bg/bg/articles/ikonomika/biznes/delyan-dobrev-sluzhbite-potvardiha-che-sredstvata-s-koito-varbakova-kupuva-chez-sa-chisti", "text": "Сделката с ЧЕЗ и българската фирма се оказаха, че не е фалшиви. В парламента изслушахме 5 часа г-жа Върбакова, но и службите. Те предоставиха детайли около сделката. Службите се оказа, че са следили процеса, знаели са дори и ценовите оферти на кандидатите. Това обяви по Нова ТВ шефът на парламентарната комисия по енергетика Делян Добрев.  От екипа на Върбакова се разбра, че сделката ще бъде финансирана с около 20% собствени средства, а другите ще бъдат привлечени от банки. Тоест  фирмата на Върбакова ще осигури около 100 млн. евро, а от банките ще бъдат взети на кредит около 400 хил. евро. Държавата според докладите на службите е знаела как върви процесът на продажбата, но не е знаела детайлите и кой ще спечели. Държавата в случая реагира адекватно.  Неоснователни са обвиненията от БСП, че ГЕРБ стои зад Гинка и има нещо общо със сделката. Службите казаха, че нямат притеснения със средствата на Гинка Върбакова. В договора, който Върбакова е подписала с ЧЕЗ има клауза, че капиталът не трябва да се разводнява с други субекти. Това условие стопира на този етап участието на държавата в това електро-разпределително дружество, допълни Добрев.", "date": "2018.03.04", "title": "Делян Добрев: Службите потвърдиха, че средствата, с които Върбакова купува ЧЕЗ са чисти"}
{"url": "http://www.faktor.bg/bg/articles/goranov", "text": "Финансовият министър Владислав Гораноов се обяви против влизането на държавата в сделката с ЧЕЗ, с което на практика се разграничи от премиера Борисов. Той обоснова това желание на премиера държавата да се намеси единствено с цел да бъдат успокоените българските граждани и битови потребители от създалия се вече скандал. В студиото на Би Ти Ви финансовият министър направи уточнението, че ще се подчини на общата воля. \"Подобна сделка не е нужна. Утре някой може да поиска да изкупуваме и дялове от банки\", аргументира се той. Горанов подчерта, че на него не му е известно да има някой зад нея. Това са твърденията на опозицията. Нека да видим има ли някакви ясни доказателства, че по някаква причина правителството може да стои зад една такава сделка. Ние водим арбитражен спор с чешката ЧЕЗ и би било много трудно да водим едни задкулисни сделки, аргументира се Горанов. Той уточни, че за правителството е важно да има електроенергия до българските граждани. „Истерията, която се налага от опозицията ме кара да мисля, че една партия от опозицията, разполага с информация, която не е известна на правителството“, каза още Горанов. По отношение на влизането на държавата в сделката, Горанов дебело подчерта отново, че това е волята на премиера. „Последният разговор беше такъв Държавата има капацитет да влезе в сделката. Една мярка, без която според мен може да се мине. Имаме достатъчно инструменти за контрол. Част от политиците не знаят какво правят КФН, КЕВР и други институции“, посочи Горанов, но подчеррта, че ще се подчини на общото решение. Според финансовия министър някой друг е недоволен от това, че именно този купувач е спечелил сделката. „Високият тон говори, че има някой разсърден и некласиран от чехите. Остава грешно впечатление, че Върбакова представлява по някакъв начин държавата. Тя трябва да попита чешката страна дали може да промени договора, в който пише, че тя 5 години не може да променя собствеността и дали България може да бъде част от тази сделка“, посочи Горанов и добави: „Ако се стигне до положително решение на чешката компания ние може директно да влезем купувайки компанията \"Инерком\" или част от нея, или да проведем други преговори“, заяви Горанов.", "date": "2018.03.04", "title": "Горанов: Някой дргуг е разсърден, че чехите избраха \"Инерком\" за сделката с ЧЕЗ"}
{"url": "http://www.faktor.bg/bg/articles/obshtestvo/ulitsata/protest-v-plovdiv-poiska-svobodata-na-lekar-ubil-kradets-vlyazal-v-doma-mu", "text": "есетки хора се събраха на протест пред сградата на полицията в Пловдив, за да поискат освобождаване от ареста на лекаря Иван Димитров, информира Би Ти Ви. Сред събралите са приятели и колеги на Димитров, както и хора, които не го познават. Той е с прокурорско задържане до 72 часа по обвинение за убийство, след като е произвел изстрел, довел до смъртта на мъж, който влиза в дома му, за да го обере, съобщава телевизията. Според протестиращите Димитров е направил това, което всеки би направил, ако се почувства заплашен за живота си. Негови колеги казват, че ако по случайност той е бил дежурен същата тази вечер в болницата, тогава е можело да се случи нещо много по-страшно и да бъде нападнато семейството му. Вчера бе наложено прокурорско задържане на 48-годишния Иван Димитров. Той няма разрешително за оръжие. Лекарят опитал да задържи влезлия в дома му мъж, но бил ранен с нож. Последвал е изстрел, а крадецът умира на улицата. Предвиденото от закона наказание по така повдигнатото обвинение е затвор от 10 до 20 години.", "date": "2018.03.04", "title": "Протест в Пловдив поиска свободата на лекар, убил крадец, влязъл в дома му"}
{"url": "http://www.faktor.bg/bg/articles/obshtestvo/ulitsata/reka-veleka-preliva-sinemorets-i-rezovo-otryazani-ot-sveta", "text": "Затворен е пътят между Ахтопол и Синеморец, съобщават от Областното пътно управление (ОПУ), цитирани от \"Канал 3\". Причина за извънредната ситуация е повишеното ниво на река Велека, която е на път да прелее и да залее моста между двете населени места. Няма обходен маршрут и така на практика селата Синеморец и Резово са откъснати от света. Има постове на КАТ и Гранична полиция, които не допускат леките автомобили да преминават през участъка, съобщи флагман.бг. Повишението на нивото на реката се дължи на снеготопенето и обилните дъждове. Ако валежите не спрат, вероятно ще се наложи сапьори да взривят устието на река Велека.", "date": "2018.03.04", "title": "Река Велека прелива, Синеморец и Резово - отрязани от света"}
{"url": "http://www.faktor.bg/bg/articles/obshtestvo/radostina-si-otide-s-taga-ot-nestanaloto-vazmezdie-ne-dochaka-spravedlivost", "text": "Бях като в ступор, когато научих, че си е отишла Радостина Георгиева – приятел, млад човек, слънчев, добър и не на последно място – внучка на легендарния Георги Маринов Стоянов – Търпана, ръководител на една от големите горянски чети в България. Просто не е истина – толкова млада, толкова слънчева, а си  Тъга от нестаналото възмездие, от неспазения дълг към предците ни, от руините на спомените за тези хора, които жертваха живота си в битката с Голямото Зло – комунизма! Радостина поне остави книгата си за горянската чета на дядо си, като спомен за близкото минало, което ще ни гори още дълго и необратимо! (Съвсем скоро от пловдивското издателство „Хермес“ ми поискаха сериозна сума пари за книга, която за първи път разказваше истинската съдба на избитите от Народния съд). Разбира се, никога не съм имал тази сума … няма и да види бял свят. А можеше още толкова да остави Радостина след себе си, но съдбата е жестока, безжалостна.   Тя си отиде с горчивина, огромна горчивина и дори обида от ставащото след 1989 год. Даде последното си интервю за Faktor.bg и още звучат думите и: „Българското общество е болно от конформизъм, това е болестта на нашето време. Аз познавам и хора от моите среди, които не се интересуват от миналото, и не ходят на Белене, а аз ходя, за да почета мъртвите, да знаят, че не са забравени.“ Последно се видяхме на представянето на книгата за концлагера в Белене. Изглеждаше добре и отново веселите пламъчета в очите и играеха някак си спокойно… И тогава ми каза нещо, което сега си спомням с болка: „ Те (комунистите) винаги са били примати и ще си останат примати, няма да разберат написаното никога…“. Кой е предполагал, че ще отлети толкова скоро??? Преди години бяхме на поклонението на избитите горяни в с. Габарево. Там, до църквата службата извърши отец Амбарев (и него вече го няма, Светла да е паметта му!)… И тогава Радостина сподели, че поне можем спокойно да търсим истината за избитите герои. Разказваше как дядо и е разпоредил при блокадата горяните  защото били невинни, а само по офицерите. Някак си не е естествено да си отиват такива светли хора като нея, просто не е нормално… И ще останат само думите: да споменаваме с добро светлите и добри хора като Радостина… Ще останат и словата на легионера Васил Узунов от Чирпан, които често Радостина повтаряше и вярваше: „Полкът на мъртвите ще дири сметка един ден от живите…“ И пак в същото интервю във Faktor.bg има едни думи на Радостина, които ме стреснаха: „Напоследък повече си говоря с мъртвите, отколкото с живите.“ Бог те е викал, Радостина… Животът ни тук,  като че ли стана нетърпим за такива като теб, които изтляха с мъката си… Нека Пътят ти бъде лек, там, Нагоре!", "date": "2018.03.04", "title": "Радостина си отиде с тъга от нестаналото възмездие, не дочака справедливост"}
{"url": "http://www.faktor.bg/bg/articles/novini/balgariya/ninova-nyama-da-pravim-pravitelstvo-na-maltsinstvoto", "text": "Ние не сме мислили за правителство на малцинството, не сме обсъждали какво правителство ще правим. Тази тема не стои. Това заяви лидерът на БСП Корнелия Нинова в студиото на БНТ.  Тя коментира и горещата тема – сделката за ЧЕЗ. Информацията за тази сделка беше противоречива и неясна, недостатъчна. Когато има дори минимален риск в една сделка, няма как да не предизвика тази реакция. Затова от управляващите ще поискаме три гаранции. Първата - да гарантират националната сигурност и втората гаранция – е свързана с цените на тока, и третата - някой да понесе отговорност за провокирането на този скандал, категорична е Нинова.  Мисля, че няма никакво съмнение, че зад Върбакова стои правителството и ГЕРБ, това показа атаката на тази дама към мене. Това обаче стана ясно и от докладите на службите, които обясниха, че са информирали институциите за участниците в наддаването на активите на  ЧЕЗ. Тук става дума за националната сигурност – затова са необходими отговори за сделката. Проблемът е заровен в миналото – по времето на Сакскобургготски, който продава 66% от електропреносната мрежа, като задължават купувача ЧЕЗ да се отчита пред държавата, разписва  редица други ограничения и държавата получава дивидент. Докато не бяха продадени тези 33%  държавен дял през  2011 от Борисов, когато беше лишена държавата от дивидент и всички ограничения, които са били поставени на ЕРП-тата. Не може в държавата постоянно да се случват грабежи, това създава тази несигурност сред гражданите, отсече лидерът на БСП. Нинова посъветва управляващите да конкретизират участието на държавата в тази сделка и ясно да кажат  дали го искат.  Според Нинова скандалът около тази сделка ще се разраства в международен аспект, тъй като в него беше намесена освен частната компания ЧЕЗ и чешката държава.  Чешкият премиер обвини българския премиер в лъжа. Това е голям проблем за България, която в момента председателства ЕС. След като Борисов поиска да се разбере с чешката държава, Бибиш му отговори да се разбират с ЧЕЗ. А ЧЕЗ от своя страна казаха, че няма да преговарят с българската държава, а с частната фирма на Гинка Върбакова. Недопустимо е да поставяш държавата на колене пред волята на едно физическо лице, разкритикува управляващите лидерът на социалистите. Корнелия Нинова отново обясни в отговор на зрителски въпрос, че сделката с „Техноимпекс“ била напълно чисто. Това са показали всички проверки на институциите, така че опитът да бъде компрометирана от страна на управляващите се бил провалил.", "date": "2018.03.04", "title": "Нинова: Няма да правим правителство на малцинството"}
{"url": "http://www.faktor.bg/bg/articles/novini/balgariya/rumen-gechev-balgarskata-darzhava-sleze-na-nivoto-na-inerkom", "text": "Самозабравиха се купувачите на активите на ЧЕЗ. Г-жа Върбакова смирено каза, че е склонна да отстъпи на българската държава част от акциите. Българската държава слезе на нивото на „Инерком“. Госпожата ще ни представлява в Чехия, тя ще преговаря, това е прецедент. Ние сме сигурни, че държавата стои зад сделката за ЧЕЗ. Тази позиция изрази депутатът от БСП и бивш министър на икономиката, по времето на който фалираха редица банки у нас. От кога премиерът представлява държавата. От когато той еднолично взема решенията, след като няма решение на МС. Ние критикуваме тоз ход на правителството, защото проспа ситуацията. Казват ни, че договорът е подписан. Така държавата легитимира „Инерком“, управляващите очевидно показаха, че Върбакова е тяхен човек, продължи с коментара си Гечев в Нова ТВ. Той отново посочи, че БСП са категорично за пректратяване на сделката.  Полезният ход за страната е  да бъде отменена сделката, тази сделка няма как да стане и от там нататък ЧЕЗ да реши дали ще поднови оферирането на своите активи. БСП нищо не иска, ние уважаваме чуждестранните изпълнители. Ние трябва да съблудаваме международното и българското право. Българската държава може  да разгледа възможността да участва в подобна сделка, ако ЧЕЗ я поднови. Аз обаче съм спокоен, че тази сделка няма да стане, но сега е важно какви са намеренията на ЧЕЗ и Чехия, отбеляза бившият министър. Гечев бе категоричен, че партията им не стои зад нито един от другите кандидати, участвали в наддаването за активите на чешката компания. БСП е в опозиция, от къде накъде ние ще подкрепяме някакъв специален кандидат за активите на ЧЕЗ, отсече депутатът от БСП.", "date": "2018.03.04", "title": "Румен Гечев: Българската държава слезе на нивото на \"Инерком\""}
{"url": "http://www.faktor.bg/bg/articles/novini/svyat/italiya-izbira-parlment-favorit-na-izborite-e-partiyata-na-berluskoni", "text": "Днес в Италия се провеждат парламентарни избори, на които се очаква възход на популистки и крайнодесни партии и е възможно в следващия парламент да няма стабилно мнозинство, предаде Франс прес. Право да гласуват за Камарата на депутатите имат 46,6 млн. италианци, а за Сенат – 42,9 млн. За да могат да гласуват за Камарата гласоподавателите трябва да са навършили 18 години, а за да гласуват за Сенат, те трябва да имат навършени 25 години. Изборният ден ще продължи до 23 ч. местно време и се очаква ниска избирателна активност. Фаворит за спечелване на парламентарните избори е партията на Силвио Берлускони „Форца Италия”. Преди дни влиятелният италиански вестник „Кориере дела Сера” сравни кариерата на Берлускони с възкресението на библейския персонаж Лазар. В миналото той се забърка във всевъзможни скандали и дори беше обвинен, че плаща за секс с непълнолетно момиче. Берлускони обаче има един сериозен проблем – дори и да спечели вота, той не може да заема държавна длъжност заради присъда за данъчни измами, но това не му пречи да води активна кампания в подкрепа на „Форца Италия”. Експертите са единодушни, че Берлускони ще взима важните решения в качеството си на партиен лидер. Дори и да не спечели изборите, той ще има ключова роля при всеки опит за съставяне на правителство. Според социологическите проучвания блокът, включващ партията на Берлускони, евроскептичната Северна лига и крайнодесните „Италиански братя”, ще спечели изборите с подкрепа от 37%. Най-популярната единична формация е движението „Пет звезди”, основано от комика Бепе Грило. Тя е известна със своите остри критики срещу политическия елит в Италия. В момента партията се радва на подкрепа от около 20%. Вотът в Италия е важен тест за Европейския съюз. Страната е изправена пред сериозни икономически предизвикателства, а броят на мигрантите, пристигащи от Близкия Изток и Африка постоянно расте. Все повече хора са недоволни от Брюксел и това дава силен изпулс на крайнодесните и евроскептичните формации.", "date": "2018.03.04", "title": "Италия избира парламент, фаворит на изборите е партията на Берлускони"}
