{"url": "https://www.faktor.bg/bg/articles/12-partii-poiskaha-orban-da-bade-izklyuchen-ot-reditsite-na-enp", "text": "Дванадесет партии членки на Европейската народна партия (ЕНП) официално поискаха унгарският премиер популист Виктор Орбан и партията му ФИДЕС да бъдат изключени от нейните редици, предаде Франс прес. Жозеф Дол - председателят на ЕНП, която е с най-голяма група в Европейския парламент - съобщи, че решението може да бъде взето още на 20 март. 12 партии членки на ЕНП от 9 държави са поискали ФИДЕС и Орбан да бъдат изключение от партията или членството им да бъде замразено. Въпросът ще бъде обсъден на среща на ЕНП на 20 март, обясни Дол. Той обясни, че решението по въпроса ще бъде взето от всички партии членки на ЕНП, и подчерта, че не може да прогнозира какво ще е то. В края на май предстоят избори за Европейски парламент. Сега ЕНП е с най-голяма група в ЕП и има водеща роля в Европейския съвет с германския канцлер Ангела Меркел. Faktor.bg припомня, че ДСБ също изпрати писмо до ЕНП с призив формацията на Орбан да бъде изключена от редиците ѝ.", "date": "2019.03.04", "title": "12 партии поискаха формацията на Орбан да бъде изключена от редиците на ЕНП"}
{"url": "https://www.faktor.bg/bg/articles/boyko-borisov-balgariya-yasno-artikulira-che-shte-uchastva-v-gazorazpredelitelniya-hab-balkan", "text": "\"България ясно артикулира, че ще участва в газоразпределителния хъб „Балкан“. Това каза министър-председателят Бойко Борисов в началото на срещата с руския премиер Дмитрий Медведев. „Доста теми се натрупаха в едни трудни времена. България като член на ЕС и НАТО имаше период, в който стокообменът ни с Русия намаля“, коментира той. „С дружни усилия успяхме да се справим в сферата на туризма - утре ще поставим въпроса да има ферибот Бургас – Новоросийск“, заяви Борисов и посочи, че най-голямата руска инвестиция е в пионерския лагер в България. „За газоразпределителен хъб „Балкан“ много ясно сме артикулирали, че България ще участва в газопреноса, защото просто ни се полага. В момент, в който транзитната газ за Турция през България спре, нашите тръби се изпразват и ние не правим нищо различно от това да търсим източници, за да си напълним тръбите обратно“, посочи премиерът.  „Нашето решение е ясно, съгласувано е с ЕК. Така че както „Северен поток 1“ и „Северен поток 2“ се движат, така и ние можем да продаваме около 15-16 млрд. куб. м. от газовия хъб“, каза още Бойко Борисов и посочи, че България няма да се откаже от това свое предимство пред своите съседи – да има добра и модерна газопреносна система.  „Относно АЕЦ „Белене“ ситуацията е променена, след като загубихме години. Но арбитражът в Париж ясно отсече, че двата реактора са български, за което страната трябва да плати 1,1 млрд. лв. с лихви. Но президентът Владимир Путин ни опрости и сега България има два ядрени реактора българска собственост“, каза още министър-председателят.", "date": "2019.03.04", "title": "Бойко Борисов: България ясно артикулира, че ще участва в газоразпределителния хъб „Балкан“"}
{"url": "https://www.faktor.bg/bg/articles/novini/balgariya/medvedev-se-nadyava-turski-potok-da-ne-se-schupi-kakto-proektite-ot-golemiya-shlem-na-parvanov", "text": "\"Между руското правителство и ЕК не се провеждат преговори, което показва съмнения един в друг. Това каза министър-председателят на Русия Дмитрий Медведев след среща с премиера Бойко Борисов\". \"С Бойко Борисов приключихме двустранните преговори. Диалогът ни винаги е откровен и конструктивен, обсъдихме доста подробно регионалния дневен ред, набелязахме планове за бъдещето и потвърдихме взаимно желание отношенията ни да се развиват в най-различни спектри“, заяви Медведев. Той посочи, че между правителството на Русия и ЕК не се провеждат разговори. „Това е лошо, защото когато няма контакти, значи има съмнения един в друг“, коментира Медведев. „С България искаме да вдигнем нивото на търговско-икономическото и хуманитарното сътрудничеството на двете страни. Преди рестрикцията около 5 млрд. долара беше нивото на търговския ни стокообмен, а сега е 3 млрд. долара и това не е добре нито за България, нито за Русия. Става дума за това, че за съжаление, нашите икономически връзки са доста сложни. Имаме широк кръг от възможности, надявам се, че ще можем да достигнем нивото преди кризата“, каза още Медведев. Той допълни, че се надява Турски поток да се реализира и да не последва съдбата на Южен поток, който по думите му е бил \"счупен\". Припомняме, че и трите проекта от \"големия шлем\" на Георги Първанов, с които бившият президент се хвалеше, претърпяха пълен провал. \"За по-нататъшни стъпки по отношение на „Турски поток“ ще можем да говорим след гаранция от ЕК, че за този проект няма да има прегради. България и Русия продължават сътрудничеството в областта на енергетиката, въпреки проблемите, които имаше с проекта „Южен поток“. „И отчитаме опита, който придобихме покрай този проект. Но за по-нататъшни конкретни стъпки с „Турски поток“ ще можем да говорим, когато ни бъдат дадени гаранции от ЕК за това, че в бъдеще този проект няма да има прегради. Надявам се българските ни колеги разбират това и да работят по въпроса“, посочи той. Руският премиер коментира и проекта АЕЦ „Белене“. „Ние сме готови да разгледаме участието си в централата. Нашата компания „Росатом“ има голям опит в участие в подобни проекти. И искам да кажа, че изтребители винаги ще има. Важно е да има електроцентрали, за да дойде газ“, коментира Медведев. Той обясни, че България и Русия водят преговори и по отношение на хуманитарната сфера. „Ние сме на мнение, че трябва да разширяваме контактите в образованието, науката и изкуството. Над 80 руски града имат побратимени връзки с българските общини и това е добра база за развитие на хуманитарните връзки. Страните ни имат сходни възгледи за много неща. Миналата година отбелязахме 180 години от Руско-турската война и тази година ще празнуваме 140 години от установяване на дипломатическите отношения между Русия и България. А ако потърсим още назад в историята, ще намерим още такива възпоменателни дати. Руснаците с удоволствие прекарват отпуската си в България и ние се радваме на туристите от България“, заяви Медведев.", "date": "2019.03.04", "title": "Медведев се надява Турски поток да не се \"счупи\", както проектите от големия шлем на Първанов"}
{"url": "https://www.faktor.bg/bg/articles/balgariya-i-rusiya-podpisaha-reditsa-dokumenti-za-satrudnichestvo", "text": "България и Русия подписаха редица документи за сътрудничество. Двете страни подписаха Програма за съвместни действия в областта на туризма за периода 2019 – 2021 г. Документът беше подписан от министъра на туризма на България и министъра на икономическото развитие на Русия, в присъствието на премиерите Бойко Борисов и Дмитрий Медведев.  Подписан беше и План за консултация между Министерствата на външните работи на България и Русия за 2019 г. Подписани бяха и два протокола в областта на социалното развитие - Протокол за изменение на договора между България и Русия за социална сигурност от 27 февруари 2009 г. и Протокол за изменение на споразумението между министъра на труда и социалната политика на България и Министерството на здравеопазването и социалното развитие на Русия за прилагане на договора за социална сигурност от 27 февруари 2009 г.", "date": "2019.03.04", "title": "Български и руски министри подписаха документи за сътрудничество"}
{"url": "https://www.faktor.bg/bg/articles/novini/balgariya/borisov-balgariya-ne-iska-novi-kolichestva-gaz-a-da-zapazi-tova-koeto-ima", "text": "„Росатом“ заявиха, че ще участват в конкурса за проекта АЕЦ „Белене“ и ако не го спечелят, ще съдействат максимално, за да се построи\". Това каза министър-председателят Бойко Борисов след среща с руския премиер Дмитрий Медведев. „Нашата среща се проведе в изключително напрегнато за света време - време, в което надпреварата за въоръжението надминава това, което беше по времето на Студената война“, посочи той.  „Аз съм един от хората, които настояват за здрав разум и за това, всички да се върнат на масата за преговори. Защото в тази ситуация един военен конфликт би бил пагубен за света“, заяви Борисов. Премиерът обясни, че с руския му колега са разговаряли и за засилването на взаимодействието между правоохранителните органи на двете държави и максимален обмен на информация при необходимост. „Що се касае до АЕЦ „Белене“ – пак го поставяме само според българския интерес. Волята на Русия е да участва в конкурса. Но ако не бъдат избрани те, „Росатом“ казаха, че ще съдействат максимално, за да се построи“, обяви премиерът. „Има сили, които се възползват от присъствието на Медведев, да задават въпроса- „НАТО или Русия“. Аз искам Черно море да е зона на приятелство, на туризъм, на фериботи… то е прекрасно море, но е тясно за военни действия. Затова приканвам НАТО и Русия да седнат на преговори и да вземат решение“, призова министър-председателят.  \"България не иска нови количества газ, а просто да запази това, което има. Относно газовата сфера понесохме големи щети. Особено „Газпром“ – тръбите им бяха на Варна и Бургас, но тогава имаше наказателна процедура от ЕК. Нека ясно да кажа за тези, които критикуват газоразпределителния хъб „Балкан“ – България не иска нови количества газ. Но когато количеството газ към Турция спре, нашите тръби ще се изпразнят. И какво ще правим тогава? Така че България иска поне да запази това, което има“, заяви Борисов. Той посочи, че „Южен поток“ е бил голям проект за 60 млрд. кубика. „А тук става въпрос за 15 млрд. кубика. И да се говори за зависимост при 15 млрд. е абсурдно. Това е интересът на България – да си запазим капацитета поне такъв, какъвто имаме в момента. И това и в Брюксел го знаят. Юли месец започваме строежа на тръбите за терминала с Гърция. Просто искаме да останем толкова, колкото е сега. И ако има национални предатели, това са тези, които искаме инвестициите ни да остават закопани в земята. Така че в тази сфера правителството много ясно е заявило своята позиция – максимално прозрачен хъб, така че да няма упреци“, посочи Борисов.", "date": "2019.03.04", "title": "Борисов към Медведев: Когато газта към Турция спре, нашите тръби ще се изпразнят"}
{"url": "https://www.faktor.bg/bg/articles/radev-iska-zadalbochavane-na-energiynite-ni-otnosheniya-s-moskva", "text": "\"Българо-руският диалог допринася за възстановяване на доверието между ЕС и Русия, от което всички ние имаме интерес\". Това каза президентът на Република България Румен Радев в началото на пленарните разговори с министър-председателя на Руската федерация Дмитрий Медведев и предвожданата от него руска делегация в президентството.  Словото на Радев приличаше на мечтите, които имаше Георги Първанов за голям шлем и тясно сътрудничество между София и Москва. Според президента, в енергетиката има голям потенциал за задълбочаване на отношенията ни при спазване на важни принципи като целесъобразност, конкурентност, прозрачност, сигурност на доставките. „Особено важно за нас – изгодна цена. България предоставя добри условия за инвестиции и сме отворени в редица области. Вярвам, че българската икономика може да предложи много повече на руския потребител, който познава и цени качеството на редица български стоки. Що се отнася до образование, наука, култура, имаме дълги традиции и огромни перспективи за развитие“, каза държавният глава.", "date": "2019.03.04", "title": "Радев по стъпките на Първанов, предсказа задълбочаване на енергийните ни отношения с Москва"}
{"url": "https://www.faktor.bg/bg/articles/putin-podpisa-ukaz-s-koyto-prekrati-raketniya-dogovor-na-rusiya-sas-sasht", "text": "Руският президент Владимир Путин подписа днес указ, с който се преустановява изпълнението от Русия на задълженията й по Договора за ликвидиране на ракетите със среден и малък обсег от 1987 г., съобщи пресслужбата на Кремъл, цитирана от ТАСС. \"Изхождайки от необходимостта да се приемат неотложни мерки във връзка с нарушението от страна на САЩ на задълженията им по Договора между СССР и САЩ за ликвидиране на ракетите със среден и малък обсег от 8 декември 1987 г., постановявам да се преустанови изпълнението на Договора, докато САЩ не отстранят допуснатите от тях нарушения по него или до прекратяването на действието му\", се казва в текста на указа. На руското министерство на външните работи е възложено да уведоми американската страна за преустановяването на изпълнението на договора. Указът влиза в сила в деня на подписването му.", "date": "2019.03.04", "title": "Путин скъса ракетния договор на Русия със САЩ"}
{"url": "https://www.faktor.bg/bg/articles/sasht-preduprediha-che-shte-ima-barz-otgovor-na-vsyaka-zaplaha-sreshtu-guaydo", "text": "Лидерът на венецуелската опозиция Хуан Гуайдо не се уплаши от заплахите, че ще бъде арестуван и в понеделник кацна на летището в Каракас, където бе посрещнат от ликуващи поддръжници. Както отбелязва френската агенция, развяващата знамена и транспаранти тълпа бе излязла по улиците на венецуелската столица, за да посрещне Гуайдо, който е признат за временен президент на страната от повече от 50 държави. Очаква се той да поднови борбата срещу конституционния президент на Венецуела Николас Мадуро. САЩ предупредиха, че ще има „бърз отговор“ на всяка заплаха за насилие срещу лидера на венецуелската опозиция Хуан Гуайдо, който се завръща в страната, за да поднови усилията си за сваляне на президента Николас Мадуро, предава AFP. „Свободното завръщане във Венецуела на Хуан Гуайдо е от най-голяма важност за САЩ“м написа вицепрезидентът на САЩ Майк Пенс в „Туитър“, докато опозиционният лидер летеше към Каракас.  „Всякакви заплахи и насилие срещу него няма да бъдат толерирани и ще бъдат посрещнати с бърз отговор. Светът гледа – временният президент Гуайдо трябва да бъде пуснат да се завърне във Венецуела безопасно“.", "date": "2019.03.04", "title": "Гуайдо се прибра във Венецуела, САЩ предупредиха за \"бърз отговор\", ако бъде заплашен"}
{"url": "https://www.faktor.bg/bg/articles/zashto-brestkiyat-mir-e-unizitelen-za-rusiya", "text": "Брест-Литовският мирен договор е унизителен за Русия – Ленин е принуден да се откаже от Украйна, прибалтийските страни и Финландия. Но той не носи нищо и на Кайзерова Германия.  \"Ленин не е имал алтернатива и е бил принуден да сключи този сепаративен договор. Когато преговорите попадат в задънена улица, войските на кайзера започват настъпление срещу Петроград, за да покажат на Ленин, че имат достатъчно сили да го принудят (при нужда) да направи още отстъпки, на които той не е бил готов. Ленин обаче постига целта си - той успява да закрепи властта на болшевиките. След октомври 1917 година самите те не са били убедени колко дълго те ще се задържат на власт. Самите те са се опасявали, че няма да е за дълго. А Брест-Литовският договор е сепаративен мир с Германия, Австро-Унгария, България и Османската империя, с които Русия е във война. И по този начин враговете на Русия стават с един по-малко\", казва пред \"Дойче Веле\" германският историк Мартин Ауст.  \"Ако погледнем границите на Русия до 1914 година, ще видим, че териториалните загуби, скрепени с Бресткия мир, са били колосални. И това не са само територии - това е също така загуба на суровини, селскостопански площи, индустриални центрове и население... Всичко това е придобито от Кайзерова Германия, чийто основен интерес е било точно това. Планът е бил такъв: сключваме мир на Изток, получаваме достъп до огромни ресурси, необходими за германската военна промишленост, освобождаваме войници и въоръжение, които можем да прехвърлим на Западния фронт и Германия печели войната. От това не излиза нищо. Седем месеца след подписването на Брест-Литовския договор в Германия избухва революция и тя губи войната\", разказва историкът.  \"В текста на Брест-Литовския договор Украйна е определена като независима държава. От юридическа гледна точка тя е независима държава и, подписвайки договора, Русия всъщност признава независимостта на Украйна. Но младата държава не е в състояние сама да съхрани независимостта си. По време на преговорите в Брест, болшевиките завземат Киев, а централната власт не е в състояние да го освободи. Това правят войските на кайзера след сключването на Бресткия мирен договор. В следващите седмици става ясно, че Украйна не е в състояние да изпълни поетите задължения към Германия и не може да изнася толкова зърно, колкото е обещала. В крайна сметка това води до създаването на т. нар. \"гетманат\", начело с Павел Скоропадски. Така се ражда украинската държава. Но и тя не бива да бъде оценявана еднозначно. Скоропатски, който е бил генерал от императорската армия, започва да създава институции на властта, министерства и други държавни учреждения. Само че тяхната основна задача е да изпълняват поетите задължения към Кайзерова Германия. Затова много хора смятат Скоропадски за марионетка на кайзера. През 1918 година, когато в Германия кайзерът е свален, Скоропадски се отказва от властта. И поддръжниците на държавната независимост на Украйна са принудени да търсят други пътища.\", коментира Ауст. \"Брест-Литовският договор все пак е значително събитие, защото ни позволява да си представим, какво би станало, ако Германия беше спечелила войната. В договора се говори за бъдещата независимост на регионите, които по-рано са принадлежали към царска Русия. Но в действителност става дума за колониалната зависимост на тези страни от Германия. Това е един много потискащ договор - и то не само по отношение на Съветска Русия. От гледна точка на Латвия, Литва и Естония, например, е цяло щастие, че Брест-Литовският мирен договор много скоро се превръща просто в лист хартия\", заяви пред журналиста Ефим Шуман историкът.", "date": "2019.03.04", "title": "Защо Бресткият мир е унизителен за Русия?"}
{"url": "https://www.faktor.bg/bg/articles/novini/balgariya/maykite-na-detsa-s-uvrezhdaniya-gotvyat-novi-protesti", "text": "Майките на деца с увреждания отново заплашиха с протести и палатков лагер пред парламента. Този път заради новата точкова система, която ще оценява хората с увреждания от април. Индивидуалната оценка на инвалидите, която предлагат от социалното министерство, бе въведена именно по искане на протестиращите майки. Тя ще е с точкова система и ще включва три компонента - самооценка на инвалида, констатации на социалния работник и заключения за нуждите - финансова помощ, социални услуги, асистент, медицински изделия и пр. Формулярът включва 10 категории с въпроси, на които ще се дават оценки от 0 до 4. Общият брой точки, които може да събере един инвалид, е 204. Въпросите включват от това дали инвалидите могат да се обслужват сами - да се къпят, да готвят или да ползват техника, до това от какви помощни средства имат нужда. За да имат личен асистент, инвалидите трябва да получат най-малко от 11 до 49 точки. Тогава те ще могат да го ползват до 15 ч на месец. Тези с между 50 и 100 точки ще имат право на 42 часа, а с от 101 до 186 - до 84 ч. Максималният брой часове - 168, ще е за хората с оценка между 187 и 204 точки, съобщава 24 часа.  “Дъщеря ми е с детска церебрална парализа. Тя може да ползва лъжица, но не може да си направи сама храна, нито да си купи”, обясни Ива Димитрова. По нейните сметки дъщеря ѝ ще получи около 180 точки. Така тя ще има право на 84 часа асистент на месец. Майките от “Системата ни убива” настояват за промяна на коефициента, по който се изчисляват точките и се определят часовете. “Неяснотите в критериите са предпоставка за субективизъм при оценката от страна на оценяващия. Това ще въведе нови порочни практики в системата и категорично сме против да се провежда нов експеримент с хората с увреждания. Абсолютно недостатъчен е периодът на разработка на методика за индивидуална оценка”, написаха пък от майките от другата инициатива - “Системата ни убива всичките”. Те готвят становище до социалното министерство, където ще опишат реални казуси на хората с увреждания, като така ще извадят грешките в самата концепция.", "date": "2019.03.04", "title": "Майките на деца с увреждания готвят нови протести"}
{"url": "https://www.faktor.bg/bg/articles/panika-v-samokov-uchenitsi-se-razhozhdat-s-boen-arsenal-v-klasnite-stai", "text": "Учениците от училище \"Неофит Рилски\" в Самоков се разхождат с боксове, ножове и електрошокови пали в класните стаи. Сред въоръжените деца имало и такива, които са под 14 години.  Оръжията се отнемат от учителите, когато обаче ги видят или някое друго дете им сигнализира, съобщава Нова ТВ. Преподавателите признават, че ги е страх, особено от по-големите ученици. Тийнейджърите обяснявали, че носели бойното снаражение в класните си стаи, защото така се чувства ли по-силни. До бой с оръжие досега не се е стигало. Оръжията пък си купували от китайски магазини, а боксовете - от по-големи младежи в града. Заловените с опасните \"играчки\" ще бъдат наказани с възпитателни мерки, а родителите им - глобени.", "date": "2019.03.04", "title": "Паника в Самоков: Ученици се разхождат с боен арсенал в класните стаи"}
{"url": "https://www.faktor.bg/bg/articles/kutskova-rumanskoto-pravitelstvo-sabotira-kyoveshi-no-tya-e-favorit-na-naroda-i-na-magistratite", "text": "\"Въпреки че румънското правителство не подкрепи кандидатурата на Лаура Кьовеши, според съдия Нели Куцкова от Софийския апелативен съд, тази позиция е само на кабинета в Букурещ, но не и на румънския народ. Доколкото следя, тя има голяма подкрепа на обществото, включително и от магистратите”, коментира пред БТВ съдия Нели Куцкова.  Тя сподели, че е виждала Кьовеши само веднъж, по време на посещението ѝ в България и провелата се среща у нас, на която обаче не присъства нито един прокурор. Куцкова похвали работата на Кьовеши, като отбеляза, че за да бъде издадена присъда на висши чиновници, се изисква висока компетентност на разследващите, както и достатъчно доказателства. Самата Куцкова, която гледа граждански дела, каза, че никога не е позволявала да ѝ бъде оказан натиск. Зa пpeдcтoящия избop нa eвpoпpoĸypopи, вĸлючитeлнo и нa eдин oт Бългapия, Kyцĸoвa бe oптимиcтичнa – cлeд ĸaтo минaт нaциoнaлнитe пpoцeдypи, излъчeнитe ĸaндидaти щe бъдaт пpeдcтaвeни нa ĸoмитeт oт 12 имeнити юpиcти, ĸoитo нe ce вoдят oт ĸoнюнĸтypaтa. Имeннo тe ca пpaвили и пoдбopa зa глaвeн пpoĸypop нa EC. Cъдия Kyцĸoвa oтĸaзa дa дaвa oцeнĸи зa изтичaщия 7-гoдишeн мaндaт нa глaвния пpoĸypop Coтиp Цaцapoв, тoзи дeĸeмвpи. Ho бe ĸaтeгopичнa – oбeĸтивeн aнaлиз нa тoзи мaндaт e нeoбxoдим нe зa дa ce дaвaт oцeнĸи нa oтивaщия cи oбвинитeл № 1, a зa дa ce изpaбoтят oбeĸтивни ĸpитepии пpи избopa нa cлeдвaщия. Heщo, зa ĸoeтo y нac ce гoвopeшe и пpeди 7 гoдини, нo нe бe нaпpaвeнo. Бившият главен прокурор на румънската Национална дирекция за борба с корупцията Лаура Кьовеши е основният фаворит на ЕП за поста на европейски главен прокурор. И то въпреки волята на правителството на родната си страна. Ако ефективността на борбата с корупцията се мери с осъдителните присъди, то статистиката е в полза на Кьовеши. През 2006 г. в Румъния са повдигнати обвинения за корупция на 360 души, през 2016 г. – те са 1271. Сред тези над 1270 румънци са министри, депутати, кметове, магистрати, влиятелни бизнесмени. През 2006 г. присъдите за корупция са едва 155, 10-години по-късно те са 870. Скромен костюм, 3200 евро на месец заплата като шеф на Националната дирекция за борба с корупцията, жилище от 55 квадрата на кредит, без служебна кола. Хвалена и критикувана, много бързо Лаура Кьовеши става една от най-влиятелните личности в Румъния. Началото на този възход е ироничен – президентът Траян Бъсеску я назначава за прокурор, а тя праща неговия брат в затвора. За 4 години работа в антикорупционното звено тя води повече от 1500 дела за корупция на всички равнища, а резултатите не закъсняват. Битката на Кьовеши с корупцията не подминава и сърцето на самата правосъдна система: „Качеството на правосъдието зависи от хората, които прилагат закона. Затова корупцията в правосъдната система бе и е един от нашите приоритети. През миналата година изправихме пред съда 35 магистрати, 20 от тях получиха окончателна присъда”, каза тя. Всяко действие има равно по големина и противоположно по посока противодействие. Политическата класа в Румъния започва отпор на промените, които Кьовеши олицетворява. Противниците ѝ смятат, че тя има твърде много власт в ръцете си и злоупотребява с нея. През 2018 г. президентът Клаус Йоханис издава указ за нейното уволнение като ръководител на антикорупционната прокуратура. „Причината за освобождаването на Лаура Кьовеши от антикорупционния орган е именно заради силната й мотивация да продължава с разследванията по високите етажи на властта. Правителството не искаше това да продължава. Най-силният аргумент, че уволнението е политическо е фактът, че днес тя води в листата за европейски главен прокурор”, каза Дан Тапалага, бивш говорител на екс правосъдния министър в Румъния Моника Маковей. Година преди да бъде уволнена Лаура Кьовеши беше в България, за да сподели успеха на румънския модел в борбата с корупцията: „Най-голямото предизвикателство през тези години не бе свързано с реформирането на институциите или с промените в законодателството. Най-тежката битка беше с начина на мислене, с манталитета, срещу нежеланието да настъпи промяната. Това не е лесна битка!”. Търпение, последователност и солидарност – това според нея са трите предпоставки корумпираните да получат възмездие.", "date": "2019.03.04", "title": "Куцкова: Румънското правителство саботира Кьовеши, но тя е фаворит на народа и на магистратите"}
{"url": "https://www.faktor.bg/bg/articles/ikonomika/biznes/poharchili-sme-77-mln-lv-za-3-ti-mart", "text": "Около 77 млн. лева са похарчили българите през почивните дни за 3 март. Това коментира пред „Монитор“ директорът на Института за анализи и оценки в туризма. 280 000 са били пътуванията. От тях 60 000 са излезлите в чужбина, главно в съседните страни Гърция, Македония, Сърбия, Румъния. „Но голяма част са предпочели България, и то най-вече хотели в планинските курорти, които предлагат балнео, СПА и уелнес. Също така видяхте, че стотици хиляди българи заложиха на културен туризъм - близо до родните си места. Най-много се изкачиха на връх Шипка, като според данни на организаторите 50 000 души са посетили паметника. Много хора се събраха в големите градове - Плевен, Стара Загора, Бургас, Шумен, където се проведоха тържества“, коментира Драганов. Най-предпочитани са били двудневни и тридневни пакети в планината и спа хотелите. В същото време става ясно, че близо 10 000 туристи повече са посетили зимните ни курорти. „Това потвърждава тезата ни за Брекзит, че колкото повече обедняват англичаните, толкова по-добре за нас. Причината е, че търсят нискобюджетни дестинации“, каза още Румен Драганов.", "date": "2019.03.04", "title": "Похарчили сме 77 млн. лв. за 3-ти март"}
{"url": "https://www.faktor.bg/bg/articles/kultura/art-faktor/vavezhdat-danak-za-rushashtite-se-sgradi-pametnitsi-na-kulturata", "text": "\"Не е справедливо обществото да плаща за това, че Общината ще бъде принудена да извърши ремонт, за да спаси дадена сграда. Справедливо е тази тежест да падне върху собственика, който има задължението да бъде добър стопанин, а това важи особено когато този обект е значим и за културното наследство\". Това каза заместник-кметът на София Тодор Чобанов пред Нова ТВ по повод на предлаганите промени в Закона за паметниците на културата, които ще облекчат процедурите при ремонт на рушащи се сгради, обявени за културно наследство. Заместник-кметът обясни, че сегашната процедура е неработеща. „Сега Законът казва, че за да пристъпим към действие и да наложим ипотека, чрез която да се изплати ремонтът, единственият начин е най-малко три пъти да сме глобили вече собственикът, а всяка от тези глоби означава едно дългогодишно дело, което поставя сградата на допълнителен риск. За съжаление, въпреки че проблемът често е очевиден, съдът много често уважава мотивите на собствениците. Така че ние трябва да намерим механизъм, който да ни позволява бързо и лесно да провеждаме тази процедура”, обясни той. По думите му, ако парламентът одобри предложените промени срокът от констативния акт за състоянието на сградата до започването на ремонта ще бъде значително съкратен. „Ако бъде прието това предложение ще тече един срок, който започва от момента на констатацията, т.е. когато се направи констативния акт, и когато той изтече – няма глобяване, няма обжалване, а ще има възможност да се пристъпи веднага към ремонт и ипотекиране на сградата. Други промени включват, че ако сградата е в лошо състояние, няма да има възможност за освобождаване от данъци. Предвидено е да създадем регистър „Наследство в риск”, който всяка община да го води. В София проблемните сгради са около 5% от 800 сгради с единичен статут. Той ще бъде публичен и всеки ще може да види кои са те и кои ще бъдат глобявани, санкционирани и на кои ще се налагат ипотеки. Освен това е предвидено и разширяване на правомощията на кметовете, за да могат да обжалват при сваляне на статутите”, обясни Чобанов. Там, където е наложена ипотеката, банката ще може да обявява публични продажба на сградите, обясни заместник-кметът и уточни: „Не става дума за конфискация, не става дума за собственост на Общината, а става дума да не плаща обществото за нечия небрежност и безотговорност. Тази ипотека ще тежи на собственика, а не на обществото”.", "date": "2019.03.04", "title": "Въвеждат данък за рушащите се сгради - паметници на културата"}
{"url": "https://www.faktor.bg/bg/articles/kultura/rok-faktor/pochina-frontmenat-na-the-prodigy", "text": "Фронтменът на The Prodigy Кийт Флинт почина на 49-годишна възраст. Той е открит мъртъв в дома си в Есекс тази сутрин, съобщава местната полиция. Все още няма официална информация за причините. Властите уточняват само, че са информирали неговите близки и не разглеждат смъртта като подозрителен инцидент. Кийт Флинт е роден е на 27 март 1969 г. в Брейнтрий, графство Есекс. В училище е пълен отличник, но след това се отказва от учението и се отдава на своите страсти - музика и мотори. Той стана световна знаменитост като лице на революционната за времето си рейв група The Prodigy. По време на почти 25-годишната си история членовете на бандата продават над 25 милиона копия по целия свят и са носители на множество награди, между които две награди \"Брит\" и пет на \"МТВ\". Номинирани са и за две награди \"Грами\". The Prodigy посещават за концерти България три пъти - София през 1999 г. и Бургас през 2010-а и 2012 г.", "date": "2019.03.04", "title": "Внезапно почина фронтменът на The Prodigy"}
{"url": "https://www.faktor.bg/bg/articles/kultura/art-faktor/pochina-zvezdata-ot-bevarli-hils-90210-lyuk-peri", "text": "Преди дни 52-годишният Люк Пери, познат от телевизионния сериал „Бевърли хилс 90210”, беше приет в болница след получен инсулт. Люк Пери изпълнява ролята на Фред Андрюс в телевизионния тийнейджърски сериал „Ривърдейл”, но става известен като Дилън Маккей от сезоните на \"Бевърли хилс 90210\".  Сезоните на „Бевърли хилс 90210” не слязоха от малкия екран в продължение на 10 години. В САЩ сериалът стартира през 1990 г. и бързо стана една от най-гледаните телевизионни продукции.", "date": "2019.03.04", "title": "Почина звездата от  \"Бевърли Хилс, 90210\" Люк Пери"}
{"url": "https://www.faktor.bg/bg/articles/borisov-i-medvedev-shte-otkriyat-balgaro-ruski-biznes-forum-v-oblastta-na-turizma", "text": "Министър-председателят Бойко Борисов и премиерът на Руската федерация Дмитрий Медведев ще открият Българо-руски бизнес форум в областта на туризма утре, 5 март. Това съобщиха от Министерството на туризма. Във форума ще участват министърът на туризма Николина Ангелкова, министърът на икономическото развитие на Руската федерация Максим Орешкин, кметове и представители на българския и руския туристически бизнес.", "date": "2019.03.04", "title": "Борисов и Медведев ще открият Българо-руски бизнес форум в областта на туризма"}
{"url": "https://www.faktor.bg/bg/articles/obshtestvo/spasiha-turisti-noshtuvali-v-planinata", "text": "Планински спасители са оказали помощ на двама туристи в района на долината на река Бели Искър. Това съобщиха за Фокус от Планинската спасителна служба (ПСС) към Българския червен кръст (БЧК). Туристите са се движили за хижа \"Мусала\" и в нощта на 2 срещу 3 март объркват пътя в мъглата и влизат в долината на река Бели Искър. Там нощуват, като на следващия ден двама планински спасители ги намират и ги прибират в хижа \"Боровец\". Акцията продължава дълго време и приключва в 14.00 часа на 3 март. Туристите са в добро здравословно състояние.", "date": "2019.03.04", "title": "Спасиха туристи, нощували в планината"}
{"url": "https://www.faktor.bg/bg/articles/bankerkata-ot-nova-zagora-varshela-lichni-uslugi-na-klientite-si", "text": "Банкерката от Нова Загора, присвоила над 400 000 лева, понякога извършвала лични услуги на клиентите си. Това заяви адвокатът й Младен Донев пред БТВ. Той призна, че това не е честа практика и трябва да става въпрос за близък човек. Може да е била подведена от някой близък клиент, допусна защитникът. Самата Биляна Манчева разказала в писмо до адвокат Донев, че клиент, проиграл парите си на хазарт, я обвинява, че му е откраднала парите. Според защитника, за да става въпрос за длъжностно присвояване, трябва да има данни или вътрешен одит, че липсват тези средства. Той обаче посочи, че не е виждал документи, че в сметката на уличената банкова служителка или лично тя е изтеглила голяма сума пари. Донев не е попадал и на данни, че въпросната сума е влязла в сметка на извършителя. Според адвоката Манчева е пусната под домашен арест именно поради липса на доказателства по делото. Припомняме, на 19 февруари стана ясно, че банковата служителка е задържана за източване на банкови карти на свои клиенти. Ден по-късно съдът остави жената за постоянно в ареста. След това адвокатът ѝ Младен Донев заяви, че тя е играла само второстепенна роля, тъй като не е можела да подписва никакви документи в банката. От своя страна регионалния банков мениджър Георги Султанов увери, че потърпевшите ще си получат парите от банката, но все още не било ясно кога. Миналата седмица пък стана ясно, че Апелативният съд в Бургас е взел решение да пусне под домашен арест служителката.", "date": "2019.03.04", "title": "Банкерката от Нова Загора вършела лични услуги на клиентите си"}
{"url": "https://www.faktor.bg/bg/articles/v-gartsiya-zadarzhaha-balgarin-s-3-zapovedi-za-arest", "text": "Гръцките власти задържаха при паспортна проверка на граничния пункт \"Промахон\" българин с три заповеди за арест. Укривал се три години от властите, съобщи БНР. Мъжът е издирван е от прокуратурата в град Катерини за участие в престъпна група за нелегално осиновяване на деца. Разследването доказа, че българинът е намирал майки в България, предлагал им е между 6 хиляди и 8 хиляди евро за дете. Ръководел е също и цялата престъпна група по осиновяването в района на Катерини. Доказани са 13 случая. Други две заповеди са от прокуратурата в Солун с обвинение за два опита да продаде бебе на полицаи под прикритие. От две години властите го издирват, докато не направи опит днес да влезе отново в България през Промахон. Задържаният българин е в ареста в град Серес и ще бъде предаден на властите, издали трите заповеди за арест.", "date": "2019.03.04", "title": "В Гърция задържаха българин с 3 заповеди за арест"}
{"url": "https://www.faktor.bg/bg/articles/vatikanat-reshi-da-otvori-arhivite-ot-vtorata-svetovna-voyna", "text": "Папа Франциск обяви, че през 2020 г. Ватиканът ще отвори архивите на папа Пий XII, които ще хвърлят светлина за ролята на Римокатолическата църква в годините на Втората световна война, предава AFP. Изследователите отдавна се опитват да достигнат до архивите на папа Пий XII (1939-1958), който е обвиняван заради това, че не е направил достатъчно срещу Холокоста на Нацистка Германия.", "date": "2019.03.04", "title": "Папа Франциск отваря архивите на Ватикана от Втората световна война"}
{"url": "https://www.faktor.bg/bg/articles/vashington-vazstanovi-ranga-na-diplomaticheskata-misiya-na-es-v-sasht", "text": "САЩ възстановиха статута на дипломатическото представителство на Европейския съюз във Вашингтон, съобщи в разпространено днес комюнике американският посланик в ЕС, цитиран от Франс прес и ДПА. Решението се оповестява два дни преди възобновяване на двустранните търговски преговори след необосновано понижаване, продължило няколко месеца на фона на обтегнати трансатлантически отношения, отбелязват агенциите. От днес Държавният департамент отново поставя дипломатическото представителство на ЕС във Вашингтон на равна нога с националните посолства, се казва в комюникето. Поста посланик на ЕС в САЩ поема бившият специален представител на Евросъюза за правата на човека Ставрос Ламбринидис. \"ЕС е изключително важна организация и един от най-ценните партньори на Америка в гарантиране на световната сигурност и благосъстояние\", отбеляза посланикът на САЩ в Брюксел Гордън Сондланд. \"От създаването на работни места и икономическия растеж до задаването на международни стандарти и поставяне на дестабилизиращите режими под контрол САЩ и ЕС са могъща сила, когато работят заедно\", изтъкна Сондланд. От 2016 г. ЕС имаше в САЩ статут на страна членка, а ръководителят на мисията й беше с ранг на посланик. През декември миналата година обаче, когато се състоя погребението на бившия президент Джордж Х. У. Буш, Държавният департамент понижи без всякакво обяснение или предупреждение статута на мисията до този на международна организация. През януари ЕС протестира срещу тази стъпка. На 8 януари Брюксел каза, че преговаря с американското правителство за промяна на този статут, а на 14 януари демократите в Конгреса определиха понижаването като \"оскърбително\". Новината за възстановяване на статута бе огласена два дни преди планирана среща във Вашингтон между европейския комисар по търговията Сесилия Малмстрьом и американския й колега Робърт Лайтхайзър, които ще преговарят по споразумение за свободна търговия с промишлени стоки.", "date": "2019.03.04", "title": "Вашингтон възстанови ранга на дипломатическата мисия на ЕС в САЩ"}
{"url": "https://www.faktor.bg/bg/articles/ot-kremal-prashtat-medvedev-s-gotovi-srokove-za-aets-belene-izchislili-koga-pochvat-da-stroyat", "text": "Стратезите в Кремъл не си губят времето. Още с неясно бъдеще за АЕЦ \"Белене\", подчинените на Владимир Путин са сметнали кога могат да започнат доизграждането на централата. Дори са написали домашното на Дмитрий Медведев, който днес пристига в България.  Строителството на АЕЦ „Белене\" в България може да започне през 2020-2021 г. Конкурент на руската компаия „Росатом“ може да бъдат китайската CNNC, американската GE и френската Framatome. Това се посочва в материалите на пресслужбата на правителството за официалното посещение на министър-председателя на Руската федерация Дмитрий Медведев в България, предава TACC. „Предполага се, че изграждането на ядрена централа може да започне през 2020-2021 г.\", се отбеляза в материалите. Също така се съобщава, че потенциалните инвеститори трябва да са готови да се присъединят към проекта при условията на българската страна - без предоставяне на държавни гаранции и сключване на дългосрочни споразумения за изкупуване на електроенергия. По-рано министърът на енергетиката на България Теменужка Петкова обяви, че страната възнамерява да започне процедура за избор на стратегически инвеститор за изграждането на АЕЦ „Белене“ до края на февруари, припомня агенцията.", "date": "2019.03.04", "title": "Сметки без кръчмар: От Кремъл вече изчислили кога почват да строят АЕЦ \"Белене\""}
{"url": "https://www.faktor.bg/bg/articles/novini/balgariya/protest-pred-ministerski-savet-sreshtu-vizitata-na-medvedev-stop-na-kremalskata-agresiya", "text": "Българи и етнически украинци излязоха днес на мълчалив протест пред Министерски съвет в знак несъгласие с визитата на руския премиер Димитрий Медведев. Около 14 часа 15 души се събраха пред фонтаните до президентството и разпънаха огромни транспаранти с българското и украинското знаме. Участниците в мълчаливия протест издигнаха и плакати с надписи: „Стоп на кремълската агресия”, „България – достоен и сигурен член на ЕС и НАТО”, както и транспарант с националния трибагреник, с думите на Левски „Тоз, който ни освободи, той и ще ни пороби!” \"Участниците в този протест сме обединени от идеята, че България не трябва да се превръща в троянска кобила на Кремъл в ЕС и НАТО. Искаме да покажем своята гражданска позиция срещу управляващите в Русия, които са заплаха за свободния и демократичен свят\". Това обяви пред Faktor.bg Олена Косева, която е български гражданин от украински произход.  Според нея на протеста са щели да присъстват доста повече граждани, но не са успели да минат през полицейските кордони и мерките за сигурност.", "date": "2019.03.04", "title": "Протест пред Министерски съвет срещу визитата на Медведев: „Стоп на кремълската агресия”"}
{"url": "https://www.faktor.bg/bg/articles/novini/svyat/analizator-rusiya-vaorazhava-sarbiya-za-da-predizvika-nepriyatnosti-na-balkanite", "text": "В статия, публикувана на първа страница, прищинският ежедневник Zeri пише, че Русия инвестира много на Балканите, за да предотврати присъединяването на страните от региона в Европейския съюз и НАТО. От редакцията привеждат думите на американски експерти, според които Русия се стреми да провокира насилствена конфронтация между Косово и Сърбия. Според експерта по външната политика Дейвид Филипс Русия се стреми да разшири своето „злокачествено\" влияние на Балканите. „Русия продаде оръжия на Сърбия, включително изтребители МиГ и бронирани превозни средства. Тя иска да , за да дискредитира косовския проект и да включи САЩ и НАТО в регионалните спорове. Руският влак в Митровица беше ожесточена провокация“, коментира Филипс, като същевременно допълва, че както Москва, така и Белград се опитват да подкопаят усилията на Косово за получаване на международно признание. В същото време американският професор по международни отношения Алън Бен-Мейр заяви за вестника, че Сърбия е най-чувствителната страна на Балканите, що се отнася до руското влияние. Съгласно думите му, регионът остава стратегически интерес за Москва.", "date": "2019.03.04", "title": "Анализатор: Русия въоръжава Сърбия, за да предизвика неприятности на Балканите"}
{"url": "https://www.faktor.bg/bg/articles/koy-se-opita-da-ubie-skripal", "text": "Четирима отровени, един ослепял и един смъртен случай – това е тъжната равносметка от опита за покушение срещу двойния руски агент Сергей Скрипал, извършен преди 1 година. Кой се опита да го убие? Какво разбрахме дотук?  Една сутрин в средата на февруари катедралата в Солзбъри осъмна с руския флаг върху нея - под прикритието на нощта някой очевидно се е покатерил върху по строителното скеле, за да спусне от средновековния символ на града бяло-синьо-червеното знаме. \"Що за глупава шега, която събужда спомените за неприятните събития от миналата година\", коментира консервативният депутат Джон Глен. От гледна точка на британското правителство участието на Русия в тези \"неприятни събития\" е много по-сериозното провинение в случая, отколкото окичването с руското знаме на катедралата в южния английски град. Още повече, че случаят от преди 1 година продължава да нажежава страстите и далеч все още нищо не е докрай изяснено.  На 4 март 2018 година на една пейка в парк са открити двама души в безсъзнание. Бързо става ясно, че това са руският двоен агент Сергей Скрипал и дъщеря му Юлия. Също толкова бързо беше установено, че двамата са отровени с нервнопаралитичното вещество \"Новичок\". Така следата се насочи към Русия - в родината си Скрипал беше изпаднал в немилост пред тайните служби. На 12 март британската министър-председателка Тереза Мей обяви в Долната камара на парламента, че \"най-вероятно\" зад покушението стои Русия. Четири месеца по-късно мъж и жена откриват в Солзбъри бутилка, с която очевидно отровата е била пренесена. Двамата влизат в контакт остатъците от отровното вещество - по-късно жената умира, а мъжът ослепява.  Докато Сергей и Юлия Скрипал се борят за живота си, ескалират политическите реакции. Два дни след покушението бившият външен министър Борис Джонсън заяви, че не иска да сочи никого с пръст. Въпреки това той нарече Русия \"злокачествена и разрушителна сила\". Бяха отзовани посланици, последваха ултиматуми, изгонени бяха и немалко дипломати от двете страни. Редица западни държави предприеха подобни стъпки и застанаха на страната на Великобритания. През септември Лондон втвърди тона: държавният секретар по въпросите на сигурността Бен Уолъс заяви, че отговорността в крайна сметка носи лично руският президент Путин, чието правителство \"контролира, направлява и финансира военното разузнаване\". В търсене на престъпниците Първата вълна от политическите реакции беше попреминала, когато настъпи ново раздвижване по случая: в началото на септември британското правосъдие повдигна обвинение срещу двама мъже, които бяха обявени за международно издирване. Великобритания разпространи записи от наблюдателни камери и назова имената, с които заподозрените са влезли в страната. Президентът Путин тогава предложи двамата набедени руснаци, които за властите били най-обикновени частни лица, да дадат лично обяснение. Което те и направиха: в обширно интервю за руската държавна телевизия те обявиха, че били пътували като туристи до Солзбъри. Дори и най-верните на Кремъл руснаци обаче не повярваха на тяхната версия. Един месец след повдигането на обвинение разследващият портал Bellingcat публикува истинските имена на двамата, които се оказаха офицери от ГРУ - Александър Мишкин и Анатолий Чепига. Русия отхвърли всички обвинения.", "date": "2019.03.04", "title": "Кой се опита да убие Скрипал?"}
{"url": "https://www.faktor.bg/bg/articles/medvedev-beshe-posreshtnat-ot-borisov-pridruzhavani-ot-makarov", "text": "Премиерите на България и Русия Бойко Борисов и Дмитрий Медведев ще проведат в сградата на Министерския съвет разговори на четири очи, последван от пленарна среща на двете делегации. Основните теми, които са обсъдени между българската и руската страна, са свързани със сътрудничеството в енергетиката, икономиката и туризма.  Двамата премиери минаха по червения килим пред паметника на Незнайния воин. Борисов и Медведев бяха придружавани от руския посланик у нас Анатолий Макаров. Борисов и Медведев поднесоха венци пред паметника. Церемонията започна с изпълнение на двата химна от гвардейския духов оркестър. В българската делегация участват министрите Екатерина Захариева, Емил Караниколов, Николина Ангелкова, Теменужка Петкова и Бисер Петков. След церемонията премиерите отидоха в Министерски съвет, където след разговорите на четири очи ще дадат брифинг.", "date": "2019.03.04", "title": "Медведев беше посрещнат от Борисов пред паметника на Незнайния воин"}
{"url": "https://www.faktor.bg/bg/articles/ek-ulichi-ungariya-v-novi-lazhi-i-obeshta-da-otgovori-sarazmerno-za-da-zashtiti-deynostta-si", "text": "Европейската комисия изобличи днес Унгария в нова лъжа в кампанията срещу имиграцията. Говорител на ЕК отбеляза, че унгарското правителство заблуждава, че еврокомисарят по хуманитарната дейност Христос Стилиянидис е подкрепил доклад на Европейския парламент, в който се призовава за въвеждането на хуманитарни визи за улеснение на имиграцията. Видяхме, че еврокомисарят Стилиянидис е обвинен, че е приветствал доклада. Всъщност казахме, че ще оценим това предложение на ЕП, поясни говорителят, предаде БТА. ЕК недвусмислено заяви, че кампанията на унгарското правителство не отговаря на истината и опитва да рисува мрачна картина на таен заговор за привличането на още имигранти в Европа. Независимо в кого от ЕК се прицелва тази кампания, ще отговорим със съразмерна сила, за да защитим нашата работа и за да изобличим неистините, посочи говорителят. Истината е, че няма конспирация. Унгарците заслужават факти и винаги ще бъдем готови да им ги дадем, допълни той.", "date": "2019.03.04", "title": "ЕК уличи Унгария в нови лъжи"}
{"url": "https://www.faktor.bg/bg/articles/novini/svyat/po-golyama-chast-ot-makedontsite-podkrepyat-dogovora-za-dobrosasedstvo-s-balgariya", "text": "Повечето граждани на югозападната ни съседка (48,7%) подкрепят Договора за добросъседски отношения с България и смятат, че той ще насърчи отношенията между двете страни (55,4%). Това показва проучване, проведено от Института за политически изследвания в Скопие в периода от 31 януари до 4 февруари, предава скопското електронно издание „Фактор“. Съгласно резултатите, 42,7% от анкетираните са на мнение, че македонската страна е водила добре преговорите с България за договора, с който бе затворен един от откритите въпроси в двустранните отношения между Скопие и София.  Що се отнася до получаването на български паспорти от македонски граждани, броят на хората, които го подкрепят, е почти идентичен (36,9%) с този на онези, които не го подкрепят (35,1%). Отношението на македонските граждани към техните съседи е различно, от преобладаващото положително мнение за Сърбия (78,6%), България (58,8%) и Гърция (55,7%), до преобладаващото негативно мнение за Албания (46,9%) и за Косово (49,1%). Мненията на респондентите по отношение на Гърция и България са почти непроменени от 2017 г. насам, когато е проведено сходно проучване.", "date": "2019.03.04", "title": "По-голяма част от македонците подкрепят договора за добросъседство с България"}
{"url": "https://www.faktor.bg/bg/articles/rosen-plevneliev-imam-pritesneniya-i-dokazatelstva-che-radev-obsluzhva-chuzhdi-interesi", "text": "\"Имам притеснения и доказателства, че Румен Радев обслужва чужди интереси. Без съмнение българският държавен глава винаги е отстоявал по-скоро руския геополитически интерес, отколкото българския и европейския\". Това заяви президентът Росен Плевнелиев (2012-2017) в ефира на \"България он еър\".  \"Държавният глава оставя впечатлението, че действа на инат. Че той е по-скоро лидер на опозицията, отколкото да е президент на всички българи. Като генерал той подготвя и води своите битки. Не считам, че тези битки са полезни за българската демокрация\", смята Плевнелиев. По думите му решението на депутатите от БСП да бойкотират заседанията на парламента е \"недемократично\" и \"противоконституционно\". За него това е поредното доказателство, че през 2019 г. \"ще се нагледаме на много безобразия\", и акцентира върху важността на електронното правителство.", "date": "2019.03.04", "title": "Росен Плевнелиев: Имам притеснения и доказателства, че Радев обслужва чужди интереси"}
{"url": "https://www.faktor.bg/bg/articles/obshtestvo/krasimir-valchev-s-elektronnoto-obuchenie-poveche-uchenitsi-shte-uchat-balgarski-i-literatura-v-nedelnite-uchilishta", "text": "Възможностите за електронно обучение по български език бе тема на конференция за развитието на българските неделни училища, в която участва министърът на образованието и науката Красимир Вълчев. Това съобщиха от пресцентъра на Министерството. Форумът, организиран от Асоциация „Малага-България“, събра представители на училища от Великобритания, Канада, Австрия, Германия, Кипър, Украйна и Испания.  Министър Вълчев посочи, че електронно обучение е начин за разширяване на обхвата на учениците. Ще има и обучение на учителите, което ще им позволи да подготвят по-добре учениците за сертифициране на компетентностите им по „Български език и литература“ по общата европейска езикова рамка.  Училищата, които увеличават броя на учениците в друго населено място, откриват обучения на втори и трети адрес, провеждат тестове за сетрифициране на знанията по български език и увеличават броя на децата в подготвителна група, получават допълнителни средства от българската държава.  Създава се и възможност за подготовка на кандидат-студенти за прием в български висши училища по български език и литература, по история и география на България.  Във форума участваха представители на ИТ фирми от България, които предоставят възможности за електронно обучение в чужбина, както и преподаватели от Софийския университет „Св. Климент Охридски“ и ПУ „Паисий Хилендарски“. Министър Вълчев отбеляза колко е важно чрез езика, традициите и културата да се съхрани обичта към България. По думите му това е особено полезно за родените в друга държава. Затова и МОН подпомага както обучението по роден език, история и география, така и часовете по родолюбие, свързани със съхраняване на националната идентичност. 11 105 438 лева е отпуснала българската държава за 205 неделни училища. В Испания те са 50 и ги посещават 3 500 деца. Близо 2 милиона лева от бюджета на МОН се отделят за обучението и дейностите по фолклор и родолюбие за училищата в Испания тази година.", "date": "2019.03.04", "title": "Красимир Вълчев: С електронното обучение повече ученици ще учат български и литература в неделните училища"}
{"url": "https://www.faktor.bg/bg/articles/vesela-cherneva-nyama-vrazka-mezhdu-poseshteniyata-na-stoltenberg-i-medvedev", "text": "\"Няма връзка между посещенията на генералния секретар на НАТО Йенс  Столтенберг и руския премиер Дмитрий Медведев\". Това каза директорът на българския офис на Европейския съвет за външна политика Весела Чернева пред Нова ТВ. „Функцията на руския премиер е много стеснена. Тя е в изпълнителната власт и няма голяма връзка със сферата на сигурността и отбраната. Виждаме, че и дневния ред, с който Медведев идва е изцяло икономически. Посещението на Медведев е с цел да изтрие спомена от миналогодишното руско посещение тук на руския патриарх, който успя да нахока и президента, и премиера и българското общество. Руската политика гледа на този тип посещения единствено от своята гледна точка с много асиметрия в това. За Русия България не е равнопоставен партньор и това си личи в жестове и послания. Затова казвам, че това посещение е, за да изтрие вкуса от посещението на руския патриарх, защото той издаваше именно това много ясно”, смята тя. Според Чернева при изграждането на „Турски поток” отново, както и при „Южен поток”, пред страната ни стои корупционен риск. „Става дума за транзит на газ, а не за потребление. Като е хъб – идеята е да продава газ от най-различни места, т.е. освен руски газ, трябва да има и някакъв друг. И всъщност едва тогава тази идея ще бъде реализирана и натам трябва да насочим усилията си. Най-големият риск е корупционният. ЕК ликвидира възможността за строене на „Южен поток”, защото трябваше да има и други играчи. Корупционният риск продължава да е същият”, посочи тя. Директорът на Института за икономически и международни изследвания Любомир Кючуков също смята, че няма връзка между посещенията на Столтенберг и Медведев. „Заради двустранните отношения руският премиер е тук.  В двустранен план, за съжаление, отношенията са може би в най-ниската си точка през последните 75  години. Ако говорим за рестартиране, каквато амбиция беше обявена от българска страна с двете посещения през май миналата година, бих казал, че засега не се е състояло и ако има някакви плюсове в двустранните отношения – това е, че не задълбаваме надолу”, обясни той. Кючуков подчерта, че интересът на България към трасето на газопровода „Турски поток”  е очевиден и страната ни е в благоприятна позиция.", "date": "2019.03.04", "title": "Весела Чернева: Медведев ще опита да изтрие спомена от визитата на руския патриарх през 2018 г."}
{"url": "https://www.faktor.bg/bg/articles/radev-se-gotvi-da-izpolzva-poseshtenieto-na-medvedev-za-da-atakuva-borisov", "text": "„Посещението на Дмитрий Медведев в България не е знаково, а безсмислено, защото няма да реши нито един въпрос, който съществува в отношенията между България и Русия и между Европейския съюз и Москва. Проблемите със санкциите и с митата на български стоки в Русия няма да бъдат решени. Няма да се увеличат руските туристи, защото руската икономика страда и затова населението не идва да почива у нас. Не трябва да се драматизира нито визитата на Медведев, нито отсъствието на Владимир Путин в България. Румен Радев знае, че днешното посещение на руския премиер няма да доведе до нищо и след това ще използва резултатите, за да атакува Бойко Борисов и да му казва, че нищо не е постигнал. Това е цинизмът на цялата история“. Това каза пред BgonAir бившият депутат Асен Агов. Той допълни, че по време на срещите с Медведев няма да се случи нищо и по отношение на анексията на Крим.  „Истинският стратегически партньор на Русия е Сърбия. Именно затова Кремъл иска тръбите на Турски поток да минават през нашата страна. Като членове на ЕС, ние имаме проблеми с Русия. Виждаме, че за разлика от НАТО, Москва не води отбранителна, а нападателна военна политика. За пример може да се посочи Крим.", "date": "2019.03.04", "title": "Асен Агов: Радев ще използва посещението на руския премиер за нови атаки срещу Борисов"}
{"url": "https://www.faktor.bg/bg/articles/dsb-iska-ot-enp-da-izklyuchi-partiyata-na-viktor-orban", "text": "От Демократи за Силна България настояват за изключването на партията на Виктор Орбан ФИДЕС от ЕНП. От ръководството на ДСБ изпратиха официално писмо до председателя на ЕНП Жозеф Дол с настояване да започне процедурата, регламентирана в чл. 9 от Устава на ЕНП за изключване на партия членка, окончателното решение за което се взима от Политическата Асамблея на ЕНП.  Мотивът на тъмносините е, че през последните години унгарският премиер Орбан се превърнал в лидер на политическа тенденция, обединяваща популисти и авторитарни националисти от различни европейски държави, пряко насочена срещу единството на Европа и общите европейски политики. \"Режимът в Будапеща, противно на националните традиции на унгарския народ и неговите стратегически интереси, се превърна в ключов съюзник на Владимир Путин в прокарване на неговите политики за разделяне и отслабване на ЕС\", пише в писмото на ДСБ. Според тях партия ФИДЕС и Виктор Орбан били пример за: \"безнаказана мащабна корупция, злоупотреба със средствата на европейските данъкоплатци и незаконен контрол върху медиите, службите и изборния процес\". Опасенията на десните е, че може в сърцето на Европа да се възроди еднопартиен режим по подобие на диктатурите отпреди 1989 г. \"Пример, с готовност следван от Борисов и ГЕРБ в България, бившите комунисти в Румъния и други наследници на комунистическите служби и мафията на прехода в цяла Източна Европа, пишат от партията на о.р. ген. Атанас Атанасов. \"Лицемерните призиви за патриотизъм и християнски ценности не могат да ни заблудят, най-малко нас - българските патриоти. Ние видяхме как само преди броени седмици Орбан положи огромни лични усилия за проваляне на членството на Македония в ЕС и НАТО и дори даде убежище на Никола Груевски, който изгради своята машина за антибългарска пропаганда със средствата на руските и сръбски служби и приближени до ФИДЕС унгарски олигарси\", пише в писмото до лидера на ЕНП Жозеф Доул. От ДСБ искат и българските членове в Европейската народна партия да подкрепят изключването на ФИДЕС от ЕНП. \"Борисов също като Орбан обича европейските пари, но ежедневно атакува европейските ценности. Корупцията, кражбите на еврофондове, потъпкването на върховенството на правото, на свободата на медиите и плурализма са емблемите на управлението не само за ФИДЕС, но и за ГЕРБ\", категорични са от ДСБ. От партията очакват подкрепа и от останалите извънпарламентарни партии от България, членки на ЕНП- СДС и ДБГ. \"Категоричната ни позиция за изключване на ФИДЕС се затвържадва и от писмо получено на 02 март 2019 г. в което Виктор Орбан търси подкрепа от ДСБ за ръководената от него партия в отговор на нарастващата вълна на негодувание в ядрото на про-европейски настроените гласоподавателите на ЕНП. В писмото си г-н Орбан не само не дава гаранции че поведението на ФИДЕС ще се поправи, а дава заявка че линията на водената от него политика ще се задълбочава в посока подриване устоите на Европейския Съюз и репутацията на ЕНП\", пишат от ДСБ.", "date": "2019.03.04", "title": "ДСБ поиска от ЕНП да изключи партията на Виктор Орбан"}
{"url": "https://www.faktor.bg/bg/articles/guaydo-predupredi-rezhima-na-maduro-da-ne-se-opitva-da-go-otvlicha-ili-zadarzha", "text": "Венецуелският опозиционен лидер Хуан Гуайдо, самопровъзгласил се за временен президент и признат като такъв от около 50 страни, предупреди режима на Николас Мадуро, че ако се опита да го отвлече или задържи, това ще бъде една от последните му грешки, предадоха световните агенции. \"Ако се опита да ме отвлече, това ще бъде несъмнено една от последните грешки, които ще извърши\", заяви Гуайдо в послание до привържениците си, разпространено чрез социалните мрежи. В него той говори, застанал до съпругата си Фабиана пред венецуелското знаме. Гуайдо не казва къде се намира, нито как смята да се върне във Венецуела. Той напуснат страната тайно преди десетина дни, защото имаше забрана да излиза от Венецуела, наложена от Върховния съд. През тези 10 дни Гуайдо обиколи пет латиноамерикански страни - Колумбия, Бразилия, Парагвай, Аржентина и Еквадор, където беше всеки път приеман като президент. Вчера Гуайдо призова поддръжниците си за големи протести днес в цялата страна.", "date": "2019.03.04", "title": "Гуайдо предупреди режима на Мадуро да не се опитва да го отвлича или задържа"}
{"url": "https://www.faktor.bg/bg/articles/novini/balgariya/balgariya-e-edna-ot-nay-netolerantnite-strani-v-es", "text": "България е сред най-нетолерантните страни от ЕС и колкото по-бедна е една държава, толкова повече гражданите ѝ не търпят близо до себе си хора, различни по етнос или религия. Това показва проучване на Университета на Невада, събрало данни от допитвания, обхванали общо 450 хил. души в 100 страни, съобщава \"Дневник\" По-надолу в класацията на европейските държави са само Литва, Естония, Румъния и Чехия. Най-толерантни сред държавите от ЕС са Швеция, Испания, Франция и Дания, а на първо място от стоте страни, за които има данни, е Аржентина – главно заради голямата търпимост към различните раси и религии (без исляма). Изследователите използват за мярка какъв процент от респондетите не биха искали да имат съсед от различна религия. Приведените във вид на графика резултати показват, че колкото по-висок е БВП на една държава, толкова по-толерантни са гражданите ѝ – изключение сред богатите страни е само Япония. Най-бедни, но и най-нетърпящи различия са Армения, Йемен, Индия и Бангладеш, а от европейските страни – Латвия, Естония, Румъния и България, близо до тях по показатели са Полша, Хърватия и Унгария. България се намира горе-долу на същото място в подредбата и когато се уточни от каква религия би бил потенциалният съсед. Негативното отношение се увеличава, ако той е мюсюлманин (надминавайки 25%) и остава на близко до средното ниво за съседи хиндуисти. Интересното е, че румънците, словаците и чехите са много по-предубедени спрямо хиндуистите, отколкото спрямо мюсюлманите. Нежеланието на българите да имат за съсед евреин е горе-долу на същото ниво като средното, но там разликата със западноевропейските държави е по-голяма. По подобен начин изглежда картината и по отношение на предразсъдъците спрямо хора от друга раса. Изключение правят само циганите, срещу които предразсъдъците са много по-високи, макар отново да намаляват от около 70% нежелаещи ги за съседи в Литва и Словакия до около 25% в Швеция, която е най-толерантната страна в ЕС. Впечатление прави и богатата Италия, където предразсъдъкът е почти толкова висок, колкото у литовците и словаците. Процентът българи, които не биха искали циганин за съсед, е около 50.", "date": "2019.03.04", "title": "България е една от най-нетолерантните страни в ЕС"}
{"url": "https://www.faktor.bg/bg/articles/novini/svyat/komisiya-sabira-dokazatelstva-za-impiychmant-na-tramp", "text": "Комисията по правосъдие на Камарата на представителите на САЩ започва разследвания за възможно възпрепятстване на правосъдието и злоупотреба с власт от президента Доналд Тръмп, съобщи председателят й Джерълд Недлър, цитиран от Ройтерс. Комисията ще търси документи от повече от 60 души и организации. Документи  ще бъдат изискани от министерството на правосъдието, от сина на Доналд Тръмп - младши, от главния финансов отговорник на Организацията на Тръм Алън Уайзълбърг и други. \"Ще започнем разследване на злоупотреби с власт, корупция и възпрепятстване на правосъдието\", каза Недлър, като посочва, че тяхната работа е да защитават върховенството на закона. По думите на Недлър е \"ясно, че президентът е възпрепятствал правосъдието, но е твърде рано да се обмисли дали трябва да се цели импийчмънт. Комисията по правосъдие би била водеща при една евентуална процедура по отстраняване на президента. Като доказателство за възпрепятстване на правосъдието, Недлър посочва смяната на директора на ФБР.  След това се появи информация, че Федералното бюро е започнало разследване за връзки между Москва и Тръмп. Извън Конгреса разследването бе поето от специалния съветник Робърт Мълър. Очаква се Мълър да предаде окончателния си доклад на главния прокурор на САЩ в рамките до няколко седмици. Недлър също така посочва като свидетелство опитите на Тръмп да сплаши свидетели в разследването, потенциални обещания за помилване, така и атаките на Тръмп върху разследванията и медиите. В понеделник комисията ще публикува списъка на хората и организациите, от които ще поиска. Тръмп неведнъж е отричал кампанията му да работи с Москва, като според него разследването е лов на вещици. Според последните му изказвания, тъй като не са открити доказателства за тайни споразумения, самото издирване на документи е измъкване.", "date": "2019.03.04", "title": "Комисия събира доказателства за импийчмънт на Тръмп"}
{"url": "https://www.faktor.bg/bg/articles/novini/balgariya/bez-opashki-i-razkarvane-po-gishetata-chinovnitsite-sami-shte-si-namirat-informatsiya", "text": "3 дни ще е максималният срок, в който чиновниците ще трябва да обработват исканията на граждани и фирми. Това предвижда промяна в Административнопроцесуалния кодекс, която предлага правителството. С промените екипът на вицепремиера Томислав Дончев планира да се въведе принципът на комплексно обслужване. Чиновниците сами ще си намират нужната им информация и документи, гражданите вече не трябва да се разкарват от гише на гише, пише 24 часа. Изключение от тридневния срок за свършване на работата ще се допуска само ако специален закон е предвидил по-дълъг срок за конкретна услуга. Чиновниците сами ще трябва да набавят нужната им информация и да не изискват документи, които ги има в администрацията, да им бъдат носени от гражданите и бизнеса. Въвежда се и издаването на документи по имейл, а не само на хартия, при желание на гражданите.  Предоставянето на електронен адрес от страна на фирмите вече ще е задължително при контакти с администрацията. За граждани се въвежда възможността или да напишат имейла си, или да си направят профил в държавната система за сигурно електронно връчване.", "date": "2019.03.04", "title": "Без опашки и разкарване по гишетата, чиновниците сами ще си намират информация"}
{"url": "https://www.faktor.bg/bg/articles/s-drakonovski-merki-i-tayni-marshruti-pazyat-medvedev-ot-vsenarodnata-lyubov", "text": "С безпрецедентни мерки за сигурност и тайни маршрути българските власти ще охраняват Дмитрий Медведев. По време на посещението си у нас руският премиер ще бъде превозван по маршрути, за които знаят само от МВР. Партизанските обиколки на София се налагали заради безопасността на Медведев. Изненадващо е защо са нужни толкова строги мерки за сигурност, след като според руските поклонници у нас има всенародна любов към Владимир Путин и министър-председателя му.  От полицията обещаха, че улиците и булевардите, по които ще се движи Медведев, ще бъдат затваряни за няколко минути, докато кортежът мине. От \"Приятели за Русия\" пък се събраха още до обяд, за да чакат руснака. Те се надяват Медведев да обещае цялостен ремонт на храм-паметника \"Св. Александър Невски\". От организацията са избрали малкия Александър, който ще подари на руския премиер икона на св. Иван Рилски, който да пази и \"братския ни славянски народ\".", "date": "2019.03.04", "title": "С драконовски мерки и партизански маршрути пазят Медведев от \"всенародната любов\""}
{"url": "https://www.faktor.bg/bg/articles/borisov-izprati-saboleznovatelna-telegrama-do-amerikanskiya-prezident-donald-tramp", "text": "Министър-председателят Бойко Борисов изпрати съболезнователна телеграма до американския президент Доналд Тръмп по повод бедствието в щата Алабама, отнело живота на десетки жители. Това съобщиха от правителствената информационна служба. „С огромно прискърбие научих тъжната новина за опустошителната буря, връхлетяла щата Алабама, която нанесе огромни материални щети и причини смъртта на десетки жители“, пише премиерът Борисов до президента на САЩ Доналд Тръмп.  „Бих искал от мое име и от името на българския народ да изкажа най-искрени и дълбоки съболезнования към Вас и към семействата на загиналите и ранените. В този тъжен за цялата Ви страна ден нашите мисли и молитви са с Вас“, обръща се премиерът Борисов към американския президент.  Над 22 са вече жертвите на торнадото, опустошило окръг Лий в американския щат Алабама, предаде Асошиейтед прес, като се позова на местния шериф. Властите са преустановили издирвателните операции през нощта, защото условията са много опасни. Има ранени, но точна бройка засега не се съобщава. Възможно е изпод отломките на разрушените от стихията жилища да бъдат открити още трупове.", "date": "2019.03.04", "title": "Борисов изпрати съболезнователна телеграма до Доналд Тръмп"}
{"url": "https://www.faktor.bg/bg/articles/novini/balgariya/ogranicheniya-za-dvizhenie-v-tsentara-na-sofiya-zaradi-vizita-na-ruskiya-premier", "text": "Въвеждат се ограничения за движение в центъра на София на 4 и 5 март заради официалното посещение на руския премиер Дмитрий Медведев. От Столичната община съобщават, че се забранява влизането на пътни превозни средства по ул. „Астана“ между бул. „България“ и национален музей „Земята и хората“ за времето от 08.00 ч. днес до приключване на мероприятието на 5 март.  Забраняват се престоят и паркирането на автомобили за същия период на паркинга пред Националния исторически музей, на площад „Княз Александър I“, ул. „Сердика“, пл. „Ал. Невски“, ул. „Оборище“,ул. „15-ти ноември“, пл. „Народно събрание“, ул. „Цар Шишман“ и ул. „Московска“. Днес зоните за почасово платено паркиране „Синя“ и „Зелена“ в столицата няма да работят.", "date": "2019.03.04", "title": "Ограничения за движение в центъра на София заради визита на руския премиер"}
{"url": "https://www.faktor.bg/bg/articles/novini/balgariya/ochakva-ni-proletno-vreme-s-visoki-temperaturi", "text": "Времето ще е предимно слънчево. Вятърът ще се ориентира от запад-югозапад, в крайните източни райони - от югоизток и ще е слаб до умерен. Ще е топло с максимални температури 15° и 20°. Атмосферното налягане ще се понижава и ще е по-ниско от средното за март. По Черноморието ще е предимно слънчево. Ще духа слаб до умерен югозападен вятър, който около обяд ще се ориентира от югоизток. Максималните температури ще са 8°-13°. Температурата на морската вода ще е около 7°. Вълнението на морето ще бъде 1-2 бала. В планините ще е предимно слънчево. Ще духа до умерен вятър от запад-северозапад. Максималната температура на височина 1200 метра ще е около 5°, на 2000 метра - около 0°.", "date": "2019.03.04", "title": "Очаква ни пролетно време с високи температури"}
{"url": "https://www.faktor.bg/bg/articles/novini/svyat/zelen-led-skova-rusko-gradche", "text": "Зелен лед скова руско градче в Уралските планини. Оказа се, че природният феномен се дължи на замърсяване от индустриални фабрики в района.  Жители на Первоуралск алармират за замърсяването със стряскащи снимки и клипове в социалните мрежи. Майка и 4-годишно дете се разходили по зеления лед и след това получили алергични обриви. В района работят няколко фабрики, но нито една не е поела отговорността за замърсяването.", "date": "2019.03.04", "title": "Зелен лед скова руско градче"}
{"url": "https://www.faktor.bg/bg/articles/novini/svyat/-rosatom-se-natiska-da-stroi-aets-belene-obeshtava-ni-kratki-srokove", "text": "„Росатом“ е готова, наравно с други претенденти, да участва в конкурса за възобновяване на строителството на атомната централа „Белене“ в България и е способна да завърши изграждането на този обект в кратки срокове. Това заяви първият заместник-ръководител на руската правителствена администрация Сергей Приходко преди визитата на руския премиер Дмитрий Медведев в София, предаде БНР. „Сега ние виждаме конструктивната нагласа на настоящото българско правителство, което има намерение да даде рестарт на съоръжението АЕЦ Белене“, отбелязва Приходко. По думите му Русия притежава най-добрите реактори в света, отговарящи на най-висшите изисквания за безопасност, а „Росатом“ е лидер в изграждането на атомни блокове. Приходко също така припомни, че основното технологично оборудване на централата вече е произведено и се намира в България. Той заключи, че веднага щом в София бъдат взети необходимите решения, може да се пристъпи към предметни консултации, в това число и относно финансово-икономическия модел на проекта и възможните форми на неговата поддръжка.", "date": "2019.03.04", "title": "\"Росатом\" се натиска да строи АЕЦ \"Белене\", обещава ни кратки срокове"}
{"url": "https://www.faktor.bg/bg/articles/novini/balgariya/ivan-hinovski-medvedev-idva-u-nas-za-da-blagoslovi-firmata-koyato-shte-stroi-turski-potok", "text": "„АЕЦ „Белене“ е една дълга история. Тя е важна за „Росатом“, защото е нов проект в еврозоната. Има разлика обаче между това дали ще се строи, или ще се инвестира. Разковничето е в това, че искат да ни дадат 10 млрд. евро заем, който после трябва да връщаме. Като член на НАТО и Европейския съюз, трябва да се съобразяваме с тяхната политика“. Това каза пред БТВ председателят на Енергиен и минен форум Иван Хиновски.   „Единствената обща тема между прибалтийските страни и България са газовите проекти. За нас трябва да е ясно как ще се материализира Турски поток. АЕЦ „Белене“ се намира в задънена улица. „Булгартрансгаз“ ще обяви търг за фирмата, която ще строи Турски поток. Мисля, че Дмитрий Медведев идва, за да даде благословията си коя компания ще спечели проекта. \"Атом-енерго ремонт\" обжалва проекта, който в момента се разблокира. Не е ясно защо обаче беше избран най-скъпият участък, през който да минават тръбите“, каза още Хиновски.", "date": "2019.03.04", "title": "Иван Хиновски: Медведев идва у нас, за да благослови фирмата, която ще строи Турски поток"}
{"url": "https://www.faktor.bg/bg/articles/novini/balgariya/martin-dimitrov-vklyuchim-li-se-v-turski-potok-riskuvame-da-ostanem-bez-gaz", "text": "„Трябва да мислим първо за българския интерес, както и за този на ЕС. Русия иска да си разчисти сметките с Украйна чрез „Турски поток“. Това разчистване обаче ще струва на страната ни 3,3 млрд. лева“. Това каза пред БНТ Мартин Димитров от „Демократична България“. „Опасявам се, че управляващите и от БСП са готови да се откажат от сигурни 1 млрд. долара от транзитни такси, които можем да вземем до 2030 г. Ние искаме да имаме няколко източници на газ. От „Демократична България“ настояваме да се построят интерконекторите с Гърция и Сърбия, а румънският да започне да работи. Това, което в момента ни се предлага с Турски поток, е един източник. Ако газопроводът мине през България, ние няма да ползваме газ от Украйна. Ако утре избухне спор между Русия и Турция, то тогава няма да имаме газ нито от Русия, нито от Украйна. Какво ще правим тогава? Ще строим трета тръба ли?“, попита реторично Димитров. „Българският интерес е да купуваме газ по сегашната транспортна система. С настоящата тръба получаваме по-евтино гориво от Украйна, отколкото през Турски поток“, категоричен е Димитров.", "date": "2019.03.04", "title": "Мартин Димитров: Включим ли се в Турски поток, рискуваме да останем без газ"}
