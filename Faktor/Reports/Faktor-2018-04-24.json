{"url": "http://www.faktor.bg/bg/articles/iznenadvashti-tramp-hvali-kim-chen-un-bil-pochten", "text": "Доналд Тръмп иска скорошна среща с лидера на Северна Корея Ким Чен-ун. След месеци на остри реплики между двамата, сега американският президент дори похвали Ким, като разкри, че са провели разговор помежду си. \"Имахме много добри разговори. Той наистина беше много отворен, мисля, че е много почтен\", обяви изненадващо Тръмп, като обясни, че иска срещата им да бъде \"колкото се може по-скоро\". Вижте още новини от света! Както вече е известно двете държави организират безпрецедентна среща между двамата държавни глави. Тя се очаква да се състои през юни.", "date": "2018.04.24", "title": "Изненадващо: Тръмп хвали Ким Чен-ун, бил много почтен"}
{"url": "http://www.faktor.bg/bg/articles/tsvetanov-ako-radev-napravi-nov-proekt-da-mu-misli-bsp", "text": "Профилът на БСП, Сидеров и президентът е ляв и се прокрадва тази евразийска нишка. Но не знаем дали създаването на нов проект от Радев с нещо застрашава ГЕРБ. Според мен притесненията ще бъдат повече за БСП, а не за ГЕРБ, която е най-голямата дясна демократична партия в България. Да ви припомня какво се случи, когато Георги Първанов направи АБВ. Това коментира в студиото на ТВ „Европа“ зам.-председателят на ГЕРБ Цветан Цветанов.  Той беше категоричен, че позицията на Сидеров не е част от позицията на правителството. Лично той не  одобрява подобно поведение и позиция, предвид това, че лидерът на „Атака“ е шеф на ПГ на „Обединени патриоти“, още повече, че може да бъде използвана от опозицията и от президента Радев. Затова трябва да се предпазим, да не бъдем въвлечени в риториката на Сидеров, аргументира се Цветанов. Политикът коментира и динамиката, с която върви българското европредседателство. Европредседателството на България  минава изключително успешно, въпреки оценката на опозицията. В изказването си председателят на Европарламента  Таяни е подчертал  в Талин, че приемането на процедурните правила за Европол е успех за ЕС – това беше тема, по която  успяхме да постигнем консенсус. Да отчетем и всички акценти във външната политика на премиера Борисов, който в момента и в Букурещ за лидерска среща на Румъния, Сърбия, Гърция и България, подкрепи с примери тезата си зам.-председателят на ГЕРБ.  Според него Брюксел изглежда далеч за българското общество заради антиевропейската риторика, която наблюдаваме вътре в страната.  го прави да изглежда толкова далече. Цветанов обаче е категоричен, че европейските теми стигат и до българските граждани. Темата сигурност, миграция, дигитализация, земеделие – точно тази динамика ни прави много по-отговорни и мобилизирани. На въпрос има ли разделение в управляващите на лагер на евроатлантическия проект и  лагер на евразийския проект, Цветанов обясни лаконично: Ние имаме коалиционно споразумение, имаме управленска програма. От генерирането на изкуствените скандали от страна на опозицията – те ни бутат да влезем в обяснителен режим. Но нека да припомня, че страната се развива добре като икономически показатели, освен това успех беше срещата във Варна, инициатор на която беше премиера Борисов, успешно работим и за ускоряването на процеса на интеграция на страните от Западните Балкани. България има интерес да има силни институции, да имат идентични позиции, за да съхраним политическия консенсус по нашата евроатлантическа ориентация, категоричен бе шефът на ПГ на ГЕРБ. В интервюто за ТВ „Европа“ Цветанов си спомни, че преди 25 години е бил ревностен привърженик на синята идея, но никога не си представил, че ще стане някога политик.  Винаги съм подкрепял синята идея, още от 1993. Но не съм си представял, че някога ще се занимавам с политика. Много уморително е това занимание, особено ако си някакъв фактор в националната политика. Винаги прожекторите са много ярки, винаги си във фокуса на прожекторите и си в непрестанно контакт с избирателите, което изисква време и усилия и много лишения за семейството ми, което е прекрасно, не без известен сантимент сподели Цветан Цветанов.", "date": "2018.04.24", "title": "Цветанов: Ако Радев направи нов проект, да му мисли БСП"}
{"url": "http://www.faktor.bg/bg/articles/toma-bikov-uchastnikat-v-mladezhkiya-mladezhki-forum-ne-e-posetil-diskotekata", "text": "Ако президентът иска да се занимава с оперативна политика и има идеи за задаване на алтернатива на сегашното управрление, той може да опита да направи партия. Ние не се притесняваме от това, заяви по БНТ Тома Биков от ГЕРБ. Ако това би било добре за страната, пожелаваме му успех. Но не е лесно. Тогава той ще трябва да отговаря на много въпроси.  Досега не съм чувул да дава отговори. Чувал съм го да задава много въпроси,  което е негово право. Но даването на отговори е по-трудно, това е задължение на политиците, на всички. Въпросите е право на журналистите, посочи още Биков.  За постоянните критики, с които се захранва БСП, и предложенията за депутатската заплата и отпуските, Биков коментира: \"Сега БСП  е в първомайската еуфория, наблюдава се някаква безидейност и рециклиране на стари теми. Например да говориш за намаляване на парламентарната ваканция. Отпуската е 33 дни, 20 дни по КТ, плюс стаж, поясни депутатът.  \"Хората, на които не им се почива, нека да покажат, че работят. Гледаме как се гласува на техните закони - на г-н Петър Кънев например - 16 души от 80 от групата на БСП. На който му се работи, работи в парламента, а това, че твърдиш, че много ти се работи, не значи, че вършиш работа, каза още Биков..", "date": "2018.04.24", "title": "Тома Биков: Ако президентът иска да прави оперативна политика, няма как само да задава въпроси"}
{"url": "http://www.faktor.bg/bg/articles/borisov-gord-sam-s-politicheskiya-elit-na-balkanite", "text": "България, Гърция, Румъния трябва да направим всичко възможно с нашите братя да сме голямо семейство на Балканите. Това каза премиерът Бойко Борисов по време на пресконференция след Съвета за сътрудничество на високо равнище между Сърбия, България, Гърция и Румъния в Букурещ. По думите му, която и държава да има проблем на Балканите, той пряко рефлектира върху всички. „Сама по себе си срещата, че продължава да се осъществяват на четирите държави, е една добра новина. Няма като Вишеградската четворка да правим декларации. Ние искаме дигитална инфраструктура, свързаност, пристанища и на двустранните си отношения, които имаме – вдигане на ръста на икономиката и съответно в тези сфери като култура и туризъм да напреднем“, заяви Борисов.  „Благодарен съм и с цялото си уважение се отнасям към това, което направи Жан-Клод Юнкер, министърът за външните работи Могерини, обикаляйки Западните Балкани. Същото прави и председателят Туск. Не можем да подминем и личната ангажираност на канцлера Меркел по въпроса“, поясни Борисов.  Според него не са леки решенията, които Вучич трябва да взима. „Без да преглътнем Косово, Босна и Херцеговина, не можем Балканите да вървим напред. Горд съм с политическия елит на Балканите“, допълни премиерът Борисов.", "date": "2018.04.24", "title": "Борисов: Горд съм с политическия елит на Балканите"}
{"url": "http://www.faktor.bg/bg/articles/viorika-danchila-uveryavam-premiera-boyko-borisov-v-podkrepata-na-rumaniya-za-balgarskoto-evropredsedatelstvo", "text": "Уверявам премиера Бойко Борисов в подкрепата на Румъния за целите на Българското европредседателство. Това каза Виорика Дънчила, министър-председател на Румъния по време на пресконференция след Съвета за сътрудничество на високо равнище между Сърбия, България, Гърция и Румъния в Букурещ, предаде Агенция „Фокус“. „Искам да поздравя президента Вучич. Оценявам ролята на Сърбия като фактор за стабилност в Западните Балкани и позитивната роя по отношение на сътрудничеството и помирението в региона. Искам да го уверя в нашата подкрепа в процеса на присъединяване в ЕС. В същото искам да приветствам премиера Бойко Борисов на тази среща и да го уверя в нашата подкрепа за постигане на целите на Българското председателство, където Западните Балкани имат ключово място“, заяви Дънчила. Тя отчете, че гръцкият премиер Алексис Ципрас е за първи път в Румъния. Тя поясни, че днес е дискутирано икономическото сътрудничество и определянето на конкретни проекти, които четирите държави могат съвместно да реализират, както и за формата 16 + Китай.  Когато говорим за Западните Балкани, става дума за Европа - целта ни е да развиваме региона и да правим това постоянно дори в най-трудните моменти, каза гръцкият премиер Алексис Ципрас. „Много съм доволен, че имам възможността да съм тук в Букурещ“, каза Ципрас. Според него четирите страни трябва да си сътрудничат, за да допринасят за мир, стабилност и сигурност в региона. „Балканите са място, което винаги е имало много предизвикателства. Това е регион, който често пъти е бил изправен пред конфликти, напрежение, но също така на Балканите има и много голям потенциал и ние сме се събрали тук, за да се справим с всички тези предизвикателства. Вярвам, че е изключително важно, че имаме нещо като институция в лицето на този четиристранен формат, който да работи за тези цели. Нашата цел е да сме в подкрепа за балканските държави и да допринасяме за развитието на нашия регион на база на нашите желания и интереси не само на създадения дневен ред от трети страни“, допълни Ципрас. Според него днес повече от всякога има нужда от четиристранния формат.  \"Когато говорим за Западните Балкани става дума за Европа\", каза той и посочи, че трябва да се помогне на Западните Балкани в пътя им към ЕС и изпълнението на условията за това. \"Дискусиите по темата продължават. Дискусиите започнаха по времето на срещата през 2003 г. в Солун, когато темата за Балканите беше поставена на дневен ред, както и членството на България и Румъния . Трябва да продължим това, което стартирахме преди 15 години\", посочи още гръцкият премиер и заяви, че това ще бъде продължено на срещата в София на 17 май. Той подчерта, че председателството на България е изключително успешно. \"Важно е следващите председателства да продължат линията, свързана със Западните Балкани и ние ще предоставим нашата подкрепа до максимална степен\", допълни още Алексис Ципрас.", "date": "2018.04.24", "title": "Виорика Дънчила: Уверявам премиера Борисов в подкрепата на Румъния за Българското европредседателство"}
{"url": "http://www.faktor.bg/bg/articles/novini/svyat/vuchich-shte-sazdadem-savmestna-rabotna-grupa-na-transportnite-i-komunikatsionnite-ministri-na-balgariya-sarbiya-rumaniya-i-gartsiya", "text": "Благодаря на премиерите на България, Гърция и Румъния за подкрепата по пътя ни към Европа. Това каза сръбският президент Александър Вучич по време на пресконференция след Съвета за сътрудничество на високо равнище между Сърбия, България, Гърция и Румъния в Букурещ. „Днес имаме конкретни разговори и изводите са, че ще създадем съвместна работна група, която ще бъде на транспортните и комуникационните ни министри, за да могат да конкретизират проектите, които дискутирахме днес. Трябва да работим изключително бързо“, заяви той. Вучич поясни, че Сърбия има увеличен стокообмен с Румъния, България и Гърция и увеличение на туристопотока. „Вярваме, че тези четиристранни срещи са изключително важни. Ние сме единствената страна, която не е членка на ЕС все още, затова ни е важна подкрепата на Румъния, България и Гърция по пътя към ЕС“, заяви той. По думите му на срещата са разговаряли за магистралата към България, за финализиране и на сегмента за магистрала към Скопие, както и за модернизиране на жп линията Ниш- Димитровград, дигиталната инфраструктура, както и как да се преодолеят проблемите и предизвикателствата, съществуващи в региона.", "date": "2018.04.24", "title": "Вучич: Ще създадем съвместна работна група на транспортните и комуникационните ни министри"}
{"url": "http://www.faktor.bg/bg/articles/martin-dimitrov-da-osvetim-vsichki-agenti-ne-e-kasno-za-lustratsiya", "text": "Комисията трябва да не разсъждава, а да вади истината на светло, да освети всички досието. Хората искат справедливост, а все още не са отворени всички досиета. Аз съм категоричен, че всички имена на доносниците трябва да бъдат извадени. Няма причина да бъдат крити и трябва да има истинска лустрация в България. Тази позиция изрази бившият син депутат Мартин Димитров, който днес получи плакет от Комисията по досиетата за принос към нейната работа, в студиото на БНТ. По думите му ДС у нас е била много по-силна от останалите страни в бившия социалистически лагер, затова се провалиха всички опити за лустрация. Но не е късно това да се случи, добави Димитров. Според бившият син депутат сегашното правителство не иска да предаде част от досиета на Комисията  и по-конкретно тези на Военна информация. Това, по думите му,  говори за зависимости.  Именно силата на ДС, която не е отпаднала, пречи тези досиета да не бъдат отворени. Сегашното правителство не иска тези досиета да бъдат отворени. Освен това всички виждаме сега завоя към Москва – управляващите договарят за Белене, подписаха договора за МиГ-овете, обмислят да възстановят „Южен поток“, разкритикува управляващите Димитров.   Бившият син депутат коментира и новия политически проект „Демократична България“. Този проект не е ритане на  един и същи камък. Хората, които създадохме Демократична България, сме съмишленици. Няма смисъл всички десни да каниш в едно такова обединение, а да каниш хора, които са готови да водят сериозните битки. Ние сме дясно-център, и не можем да бъдем никъде другаде. С всеки мога да си говоря, но не с всеки мога да бъда в едно обединение. Мога да бъда само с хора, на които мога да разчитам и които могат да водят тежки битки, обясни Мартин Димитров.", "date": "2018.04.24", "title": "Мартин Димитров: Да осветим всички агенти, не е късно за лустрация"}
{"url": "http://www.faktor.bg/bg/articles/novini/svyat/ankara-skastri-pase-ne-se-zanimavayte-s-turtsiya-vizhte-sobstvenite-si-problemi", "text": "Турция посъветва Парламентарната асамблея на съвета на Европа (ПАСЕ) да не се намесва във вътрешните работи на Турция, изтъквайки, че произвеждането на предсрочни президентски и парламентарни избори през юни е работа на Турция, предаде ТАСС, цитирана от БТА. Това заяви турският премиер Бинали Йълдъръм на съвместна пресконференция с испанския си колега Мариано Рахой в Мадрид. По-рано днес комисията по мониторинг на ПАСЕ изрази безпокойство във връзка с планираните избори в Турция и препоръча на турските власти да ги отложат. Според комисията може да бъде поставена под въпрос \"легитимността на самите избори\". Йълдъръм коментира, че ПАСЕ трябва да се занимава със своите проблеми, а не с изборите в Турция, които са неин вътрешен въпрос. Той припомни, че Турция е произвела много избори и всичките са били \"прозрачни и демократични\" и с висока избирателна активност. Рахой от своя страна каза, че европейските органи могат да изразяват мнение по всевъзможни въпроси, но това не означава, че тяхната гледна точка съвпада с мненията на държавните и правителствените ръководители на страните от ЕС. \"Турция е важен съюзник на Европейския съюз в борбата с тероризма. Ние ще продължим да сътрудничим и в областта на икономиката, инвестициите и сигурността\", подчерта Рахой. На 18 април турският президент Реджеп Тайип Ердоган обяви, че на 24 юни ще бъдат произведени предсрочни президентски и парламентарни избори - близо година и половина преди редовния срок.", "date": "2018.04.24", "title": "Анкара скастри ПАСЕ: Не се занимавайте с Турция, вижте собствените си проблеми"}
{"url": "http://www.faktor.bg/bg/articles/es-pred-trudni-resheniya-za-badeshteto-na-siriya", "text": "Eвропейският съюз заедно с ООН е домакин на международна конференция в подкрепа на бъдещето на Сирия. Съюзът обаче трябва да вземе някои трудни решения за ролята, която иска да играе в уреждането на кризата, тъй като сегашната му политика се оказва неефективна, съобщава БТА. ЕС е изправен пред труден избор при определяне на ролята си в кризата в Сирия - продължаване на сегашната политика може да го измести настрани от политическия процес, но промяна на курса в която и да било посока може да се окаже трудна за договаряне. ЕС и неговите страни членки станаха основни хуманитарни дарители след началото на сирийския конфликт през 2011 г. Въпреки това съюзът не успя да използва политическата си тежест за намиране на решение. С навлизането на конфликта в осмата му година се засилиха призивите към ЕС за повече ангажираност - някои предлагат военни мерки, докато други призовават ЕС да сключи сделка със сирийския режим; трети зоват съюзът да заеме водеща роля в търсенето на отговорност. Фадел Абдул Гани, ръководител на опозиционната Сирийска мрежа за човешки права, критикува незначителната роля, която досега ЕС играе в Сирия. \"Влиянието му трябва да бъде по-голямо от това, което наблюдаваме\", казва той и добавя: \"Съюзът прави нещо, но то изобщо не е достатъчно.\" С насрочената за днес и утре в Брюксел втора годишна международна дарителска конференция, фокусираща вниманието към бъдещето на Сирия, ЕС се стреми да събере финансови средства за хуманитарна помощ и да възобнови блокирания политически процес под егидата на ООН. Съюзът също се стреми към първостепенна роля в бъдещото възстановяване на Сирия и подчертава, че фондове за инфраструктура не могат да бъдат предоставени на сирийския президент Башар Асад и неговото правителство. Но начало на преходен процес, при който Асад да бъде отстранен от длъжност, е малко вероятно предвид военните успехи на сирийския режим, постигнати с помощта на неговите съюзници Русия и Иран. Гани твърди, че на западните страни е необходима военна стратегия, която да обезсили Асад и да го принуди да се върне на масата на преговорите. Но шансът за продължителна военна интервенция на Европа и останалите западни страни е малък, особено предвид настояването на съюза, че не може да има военно решение на конфликта. „ \"Няма желание за западна военна интервенция\", казва Джулиан Барнс-Дейси, експерт в Европейския съвет за външна политика. Всъщност, след като в краткосрочен план контролът на Асад над Сирия \"сега е необратим\", на ЕС може да се наложи да промени политиката си и да подкрепи мирна сделка, която ще остави Асад на власт\", продължава Барнс-Дейси. \"Равносметката на днешната реалност е, че Асад няма да бъде отстранен от власт\", казва Барнс-Дейси пред ДПА. \"Европейците и останалите ще трябва да осмислят тази реалност. Те ще трябва да се опитат да стигнат до най-добрия възможен резултат, какъвто сега може да бъде постигнат, с Асад като част от схемата, и да се стремят към дългосрочна стратегическа игра, която в крайна сметка да отслаби хватката му и накрая да бъде отстранен от власт\", допълва Барнс-Дейси. Предвид настояването на няколко страни от ЕС да продължат призивите за отстраняване на Асад съюзът вероятно няма да промени сегашната си политика, \"дори ако това маргинализира ЕС като ключов играч в следващия етап на конфликта\", добавя той. Област, в която ЕС се стреми да действа, е търсенето на отговорност. Въпреки че в момента пътищата за широкообхватни международни действия за търсене на отговорност от Асад и най-близкото му обкръжение са блокирани, ЕС все пак може да осигури някакъв вид справедливост, преследвайки съдебно бивши членове на сирийското правителство, дошли в Европа като бежанци. Това каза на неотдавнашна среща на страните членки на ЕС Уилям Уайли, изпълнителен директор на Международната комисия за правосъдие и търсене на отговорност (МКПТО), частна организация, разследващ международни престъпления. Уайли и неговият екип са събрали 800 хиляди страници документи, изнесени от Сирия от хора, които често са рискували живота си, свидетелстващи за действията на режима. Всички документи могат да бъдат представени пред съд, което е от решаващо значение за наказателни дела. МКПТО има предварителен списък на 12 високопоставени представители на сирийския режим, които вероятно се намират в шенгенската зона на ЕС. \"Говорим за служители на провинциално ниво, а не на висши позиции около Асад, но непосредствено за следващото ниво\", казва Уайли. Тези функционери на режима най-вероятно са избягали от Сирия, когато бунтовници са поели контрола над техните територии и по-късно са пристигнали в Европа с останалите бежанци. Понякога те биват идентифицирани от властите в ЕС, в други случаи биват разпознати по европейските улици от други сирийски бежанци. Страните - членки на ЕС, могат да разследват тези заподозрени за извършване на престъпления срещу човечеството, които са част от наказателния кодекс на повечето държави от ЕС. \"Можеш да накажеш тези хора и да получиш истинска справедливост, защото те не са изпълнители, а са много сериозни извършители, казва Уайли и допълва: тези дела обаче няма да се достатъчно съществени, за да стреснат режима. Това, което може да се постигне, е да се изпрати ясно послание на предполагаемите жертви, които от дълго време чакат справедливост - поне някаква справедливост.\"", "date": "2018.04.24", "title": "ЕС  пред трудни решения - каква роля да има в Сирия"}
{"url": "http://www.faktor.bg/bg/articles/svetat-trapne-v-ochakva-kak-shte-se-kazva-vtoriya-sin-na-keyt-i-uilyam", "text": "Светът все още е в очакване на името на третото дете на принц Уилям и Кейт Мидълтън. А дотогава залаганията продължават, съобщава Би Ти Ви. Вчера, след като показа кралско бебе номер 3 на света, на въпрос как ще се казва малкият принц, херцогът се обърна и каза: \"Няма да ви караме да чакате дълго\". Е, явно 24 часа не са достатъчни или може би младият татко все още не е успял да се срещне с баба си, която днес е била на езда. Такава е традицията – кралицата първа трябва да чуе избраното име на всеки нов член от семейството. Днес най-коментирана тема беше поздравителния адрес от кралския двор по повод раждането на Малкия принц, в което при изреждането на имената на роднините и благопожеланията, прави впечатлние, името на Меган Маркъл липсва. Това се обяснява с техническата подробност, че докато Меган не стане законна съпруга на принц Хари, тя документално не е част от Кралското семейство. Вълнения предизвика и другата новина от двореца днес – Кейт Мидълтън ще ползва необичайно дълго майчинство, за разлика от предишните си 2 бременности. Едва 6 седмици след появата на принц Джордж преди 5 години и 8 седмици след раждането на принцеса Шарлът, майка им се върна към официалните си задължения. Очаква се този път майчинството на Херцогинята на Кеймбридж да продължи до есента. Мнозина виждат в отсъствието й възможност Меган Маркъл да се изгради трайно своето медийно присъствие. А дотогава вероятно в двореца Кенсингтън ще има поне едно пижамено парти, или поне това пожела на Улиям и Кейт Мишел Обама, от нейно име и от името на нейния съпруг. Важно е да припомним, че принц Уилям е присъствал на раждането на Малкия принц. Традиция, която започват баба му и дядо му – Кралица Елизабет и принц Филип с четвъртото си дете – принц Едуард през 1964 г.", "date": "2018.04.24", "title": "Светът тръпне в очаква как ще се казва вторият син на Кейт и Уилям"}
{"url": "http://www.faktor.bg/bg/articles/temperaturen-rekord-v-targovishte", "text": "Температурен рекорд е регистриран днес в Търговище. В 15 часа са измерени 28,2 градуса, каза ръководителят на Метеорологичната обсерватория Красимира Стойчева. Данните на станцията показват, че най-топло на датата 24 април е било през 1970 година, когато са измерени 26,2 градуса. А най-студено - през 1993 година, когато термометрите са отчели 0,6 градуса.  По думите на метеоролога тези температури не са необичайни за април. Статистиката показва, че в годините през месец март е имало подобни и дори по-високи стойност. В предишните два дни в Търговище също бяха измерени температури над 27 градуса. В следващите няколко часа има вероятност температурата да се покачи още, тъй като във вятъра, който е слаб до умерен, има южна компонента, коментира още Стойчева.", "date": "2018.04.24", "title": "Температурен рекорд в Търговище"}
{"url": "http://www.faktor.bg/bg/articles/obshtestvo/zakon-i-red/tragva-deloto-sreshtu-21-afganistantsi-uchastvali-v-bezreditsite-v-bezhanskiya-tsentar-v-harmanli", "text": "Делото срещу 21 афганистански граждани, участвали в безредиците в бежанския център в Харманли, тръгва днес в Районния съд в града.  Обвиняемите ще отговарят за хулиганство, извършено с особена дързост и цинизъм и повреда на държавно имущество за 100 000 лева.  Размириците станаха на 24 ноември 2016 година, когато бяха ранени и полицаи.", "date": "2018.04.24", "title": "Тръгва делото срещу 21 афганистанци, участвали в безредиците в бежанския център в Харманли"}
{"url": "http://www.faktor.bg/bg/articles/gazprom-investira-v-nov-proekt-za-20-mlrd-za-da-stapi-na-baltiysko-more", "text": "В разгара на западните санкции срещу Русия „Газпром“ обяви мащабен проект за излаз на Балтийско море. Руски издания отбелязват, че от „Газпром“ са готови да вложат $20 млрд. за изграждането на газопреработващ комплекс в Уст – Луга, което се намира близо в Санкт Петербург. Партньор на компанията в този проект е дружеството \"Русгаздобича\". Бъдещият производствен комплекс ще може да преработва до 45 милиарда кубика газ годишно. Той ще има инсталации за пречистване на синьото гориво от примеси. Полученият метан ще се втечнява, за да може да бъде изнасян с танкери. Останалото синьо гориво ще се изнася за Стария континент чрез „Северен поток - 2“.", "date": "2018.04.24", "title": "„Газпром“ инвестира в нов проект за $20 млрд., за да стъпи на Балтийско море"}
{"url": "http://www.faktor.bg/bg/articles/daryavat-lili-ivanova-s-krem-ot-platsenta-za-16-bona", "text": "Уникален ръчно изработен крем, струващ около 16 000 лв., е един от най-скъпите подаръци за рождения ден на Лили Иванова, съобщава \"Телеграф\". Днес примата на естрадата навършва 79. А творението на козметиката е направено в белгийски дрогерии и за него е използвана плацента, издават пред изданието от антуража на певицата.  С крема Лили се маже по шията – да стяга кожата. От няколко дни примата е буквално затрупана от дарове за ЧРД. На първо място са цветята, а почитатели и приятели много добре знаят, че тя най-много обича белите. Засипвана е и от различни форми на шоколад, предимно натурален. Има и украшения, също множество красиви картички от традиционните, книжни.  Бдителни съседи издадоха, че звездата направо трябва да отдели не една, а две стаи от апартамента си на ул. „Оборище“ в столицата, за да разположи всичките подаръци. Сред тях имало и няколко огромни плюшени играчки.", "date": "2018.04.24", "title": "Даряват Лили Иванова с крем от плацента за 16 бона"}
{"url": "http://www.faktor.bg/bg/articles/sport/balgariya/ohranitelni-kameri-zasneli-intsidenta-po-vreme-na-derbito-levski-tsska", "text": "Би Ти Ви разполага със записите от охранителните камери от мача „Левски” – ЦСКА, който беше белязан от тежък инцидент с пострадали служители на реда. Те бяха ранени от хвърлена бомбичка. На записа се вижда мястото, откъдето е хвърлено самоделната бомбичка – секторът на ултрасите от „синята” агитка. Втората камера е запечатала момента, в който се случва инцидентът. Кадрите, с които медията разполага ексклузивно, са от две гледни точки на стадиона. На една от камерите, монтирана под козирката на Националния стадион, е уловен моментът на инцидента - хвърлянето на бомбичката и взривът, който пръска стъклена врата и ранява двама полицаи в един от входовете на стадиона. Качеството на този клип позволява единствено да се види силуета на човек, който мята предмета. На друг клип пък се вижда част от агитката на \"Левски\", която изглежда е интересна за разследването. Там се вижда и основният заподозрян. Ден преди поредното дерби \"Левски\" - ЦСКА, задържаният за хвърлената бомбичка, която рани двама полицаи, иска да се споразумее с прокуратурата. Твърди, че пиротехниката му била дадена от непознат човек, не се целел в полицаите и първоначално не разбрал какво е станало.", "date": "2018.04.24", "title": "Охранителни камери заснели инцидента по време на дербито \"Левски-ЦСКА\""}
{"url": "http://www.faktor.bg/bg/articles/predsedatelyat-na-pg-na-gerb-s-trogatelno-poslanie-vav-facebook-po-sluchay-srebarnata-si-svatba", "text": "На 24 април председателят на ГЕРБ Цветан Цветанов празнува сребърна сватба със съпругата си Деси. По този хубав повод той публикува лични снимки в профила си във Facebook. „Днес се навършват 25 години, откакто с моята прекрасна съпруга Деси сключихме граждански брак. Да бъдеш с някого четвърт век е нещо много значимо и затова благодаря на Деси за любовта, грижите, търпението и уважението”, написа Цветанов. Той показа кадри от семейните архиви, на които е младоженец, носещ съпругата си на ръце, любящ съпруг и баща. „Безбройни са незабравимите ни мигове заедно и сега, 25 години по-късно. Спокойно мога да кажа, че се обичаме повече от всякога. Разбира се, най-големият ни подарък и най-истинското олицетворение на отношенията ни несъмнено са трите ни прекрасни дъщери Гергана, Василена и София”, написа още Цветан Цветанов.", "date": "2018.04.24", "title": "Председателят на ПГ на ГЕРБ с трогателно послание във Facebook по случай сребърната си сватба"}
{"url": "http://www.faktor.bg/bg/articles/5-letni-pantalona-koito-vsyaka-zhena-tryabva-da-ima", "text": "Лятото по традиция е сезон за рокля. Но не всяка жена обича да носи рокли. Затова тези предложения са за дамите, които обожават панталоните. Вижте кои според нас са 5-те летни панталона, които жените трябва да имат.   Ленените дрехи са задължителни за гардероба през лятото. Те са леки и идеални за горещите дни. Недостатъкът им е, че лесно се мачкат. Лененият панталон е едновременно елегантен и небрежен. Най-често ленените панталони са с по-широки крачоли, което ги прави перфектни за дами с всякакъв тип фигура. От друга страна лененият панталон може да се носи както с ниски, така и с високи сандали.   Панталоните с широки крачоли са много популярни за сезон пролет/лято 2018. Съчетайте ги с елегантен топ и блейзер и имате перфектната бизнес визия за лятото. Подбирайте колко широки да са крачолите на панталона спрямо фигурата си. Панталоните с широки крачоли не са много подходящи за по-ниските дами, тъй като е възможно да скъсят фигурата още повече. Кога, ако не през лятото да носите бял панталон?! Според   белият панталон е задължителен за гардероба на всяка дама. Плюсът е, че можете да го съчетавате с абсолютно всякакви цветове дрехи и аксесоари. Съветът е да комбинирате белите панталони с тениски и топове в ярки цветове. При аксесоарите пък заложете на по-изчистена визия. Винаги можете да съчетаете белият панталон с топ в бяло. Внимавайте обаче, защото и белият цвят има различни нюанси. И не всички си подхождат. Също така при комбинация изцяло в бяло, задължително добавете цветни акценти, за да избегнете пижамоподобна визия. Бермудите са панталони с дължина малко над коляното. Те могат да са по крака или разкроени, от деним или друг вид плат. Интересното при бермудите е, че не можем категорично да ги поставим в графа небрежни или графа елегантни дрехи. Те носят в себе си духа на лятото и смятаме, че са подходящи за всякакви поводи. Носете ги с кокетно потниче за вечер с приятели, с тениска за разходка в парка. Добавете към тях блейзер и елегантни обувки и имате перфектната офис визия. За лято 2018 задължително трябва да имате в гардероба си дънки с дължина над глезените. Най-актуални са моделите по крака. Ако са леко прокъсани или с бродерии, още по-добре. Обърнете специално внимание на материята. Забравете за класическия деним и изберете по-леките и тънки варианти. Дънките над глезените са чудесни за свободното време и могат да се носят буквално с всичко – елегантни или спортни дрехи, висок ток, ниски обувки или маратонки. За небрежно-елегантна визия пък ги допълнете със спортно сако и обемна чанта.", "date": "2018.04.24", "title": "За дамите, които обожават панталона"}
{"url": "http://www.faktor.bg/bg/articles/mityo-pishtova-pak-shte-se-zheni-styaga-svatba-na-golyama-bogoroditsa", "text": "Култовият великотърновски шоумен Митьо Пищова пак ще се жени. Това съобщи сензационно той, съобщава сайтът Борба.бг. Избраницата на 62-годишния плейбой е на 24 години от Сандански с перфектни мерки: 1,75 висока и 48 килограма. А бъдещият му тъст е местен бизнесмен. Митьо и изгората му се запознали на един от конкурсите за красота, които търновецът организира чрез фирмата си „ВИП моделс”. Годежът ще бъде на 24 май в Арбанаси, а сватбата на 15 август, Голяма Богородица, на морето – в Равда.  Годежният пръстен за булката пък ще пристигне със самолет чак от Америка. Той ще бъде направен от приятел на Митьо, майстор златар, който преди години бяга отвъд океана и сега прави там бижута на световноизвестни холивудски знаменитости. За да има пари да покрие големия масраф, преди няколко седмици той е продал нивите на дядо си в село Батак, 100 дка, за които е взел 100 хил. лв.  „С тези пари и с онези 100 бона, които спечелих миналата година от тотото, мисля, че ще ми стигнат да вдигна една яка сватба, за която после цяла България 100 години ще говори”, фука се Митьо. Шоуменът не се отказал обаче да се включи отново в политиката, като се кандидатирам за кмет на Велико Търново и за депутат на следващите избори.  \"Болярите заслужават да ги ръководи пич като мене. Те ме обичат и ще ме изберат. Ще направя такава кампания, че свят ще им се завие на всички. И ще отнеса конкурентите си като куцо пиле домат, защото те са мишочета, а аз съм лъв”, пъчи гърди шоуменът.", "date": "2018.04.24", "title": "Митьо Пищова пак ще се жени, стяга сватба на Голяма Богородица"}
{"url": "http://www.faktor.bg/bg/articles/tvortsite-ot-bnr-protestirat-s-kontsert-pod-prozortsite-na-goranov", "text": "Около 200 професионални музиканти от съставите на Българското национално радио се събраха пред сградата на Министерството на финансите с искане за адекватно заплащане на труда им. Творците от симфоничния оркестър, смесения хора, бих бенда и оркестъра за народна музика превърнаха протеста в своеобразен концерт на улицата. Техните заплати са около два пъти по-ниски от средните за столицата. Пред БГНЕС една от изпълнителките посочи, че струните за нейния контрабас струват 400 лв., а месечното й възнаграждение е 680 лв. Именно мизерните заплати са сред причините да не идват млади музиканти. А мисията на оркестрите е особено важна, защото те пълнят музикалните фондове на БНР. Генералният директор на радиото Александър Велев, който подкрепя протеста, вече заяви, че е необходимо целево увеличение на бюджета на обществената медия, за да се повишат заплатите. Въпросът със заплатите на музикантите от БНР ще бъде обсъден на извънредно заседание на парламентарната комисия по култура и медии в четвъртък. Преди това, обаче, в сряда протестен концерт ще има и пред Министерския съвет.", "date": "2018.04.24", "title": "Творците от БНР протестират с концерт под прозорците на Горанов"}
{"url": "http://www.faktor.bg/bg/articles/ikonomika/biznes/air-france-s-300-mln-evro-zagubi-zaradi-stachki", "text": "Загубите ни заради стачките възлизат на 300 млн. евро, заявиха от авиопревозвача Air France, предаде АП.  \"Заради протестните действия ние трябваше да отменим 25 на сто от планираните полети, а загубите ни се оценяват на 300 млн. евро\", каза той.  Говорителят на фирмата припомни, че ръководството и протестиращите на 16 април стигнаха до споразумение за преговори, които трябва да започнат в началото на май.  Стачкуващите искат увеличение на заплатите с 6% на всички работещи. Мениджмънтът на компанията настоява за индивудално разглеждане на всеки договор.", "date": "2018.04.24", "title": "Air France с 300 млн. евро загуби заради стачки"}
{"url": "http://www.faktor.bg/bg/articles/novini/svyat/zemedelskata-zemya-u-nas-poskapna-s-15", "text": "Средната цена на един декар земеделска земя в нашата страна достигна през 2017-а година 872 лева, което е с 14,6% повече спрямо година по-рано, показват данни на НСИ. Най-силно поскъпване за декар до 870 лева от 770 лева през 2016-а година (или повишение с 13%) има при цените на нивите, докато цените на един декар постоянно затревени площи се понижи до 262 лева от 271 лева година по-рано. През 2017-а година най-висока е била цената на земеделската земя в Североизточния регион - 1401 лева за един декар, докато най-ниска е била цената в Югозападния регион - едва 406 лева, но поскъпвайки най-силно в рамките на година (с цели 83,4% спрямо 221 лева през 2016-а). Намаление спрямо година по-рано се наблюдава единствено при цената на един декар земеделска земя в Северния централен регион (понижение с 13,0% до 779 лева през 2017-а от 895 лева през 2016-а). В същото време цената на рентата на един декар наета/арендувана земеделска земя достигна през 2017-а година 46 лева, което е с 4,5% над цената през 2016-а година. Спрямо предходната година има увеличение на рентата за нивите (с 6,8%) и на постоянно затревените площи (с 6,7%). Най-висока цена за един декар наета земеделска земя се наблюдава отново в Североизточния регион (67 лева през 2017-а спрямо 64 лева на декар година по-рано).", "date": "2018.04.24", "title": "Земеделската земя у нас поскъпна с 15%"}
{"url": "http://www.faktor.bg/bg/articles/tristranniyat-savet-ne-postigna-saglasie-za-trudovata-mobilnost", "text": "Правителството, работодателите и синдикатите не постигнаха съгласие за трудовата миграция и трудовата мобилност. На днешното заседание на Националния съвет за тристранно сътрудничество полемика предизвика допустимият процент работници, граждани на трети държави, за сметка на числеността на наетите по трудово правоотношение български граждани. Синдикатите са против този процент да нараства от 10 на 35 процента за малките и средните предприятия и изразяват опасения от възможността за дискриминация на българските работници. На днешното заседание правителството, работодателите и синдикатите разгледаха и Наредбата за електронни документи в трудовото досие на служителя. По този въпрос работодателите не са съгласни да поемат разходите за устройствата за достъп до информационната система.", "date": "2018.04.24", "title": "Тристранният съвет не постигна съгласие за \"вноса\" на работна ръка"}
{"url": "http://www.faktor.bg/bg/articles/49-ot-balgarite-podkrepyat-sashtestvuvaneto-na-komisiyata-po-dosietata-vseki-chetvarti-se-interesuva-ot-rabotata-y", "text": "49% от българите настояват Комисията по досиетата да продължи да съществува и осветява свързаните лица с тоталитарните тайни служби. 61% от гражданите пък искат лицата заемащи важни държавни постове да бъдат проверявани за принадлежност към ДС. Това сочат резултатите от социологическо проучване на „Екзакта”. То бе оповестено днес от шефа на агенцията Лидия Йорданова по време на Международна конференция „Документите на комунистическите тайни служби – реалност, образование и памет”, която се проведе в Дома на Европа в столицата.  Според социологическото изследване всеки 4 българин се интересува от работата на Комисията. Процентът е висок, а профилът на тази група са политически необвързани, мъже, над 50 г., високо образовани, живеещи в София.  При изследване през 2009 година 24% от българите са били неинформирани за работата на Комисията по досиета, а сега техният процент е паднал до 9. Най-явните врагове, отричащи работата на Комисията са в средите на БСП – 43%. При проучване на общественото мнение е уловена ясна тенденция, че гражданите настояват да се разшири обхватът на проверявани лица, за съпричастност към ДС, както и да се намерят нови атрактивни форми, които да направят младите съпричастни към темата за комунизма и ДС. По време на Международната конференция, отчет за досегашната й работа направи шефът на комисията Евтим Костадинов, който отчете, че до края на 2017 г. са проверени  287780 лица като е установена принадлежност на 15 192 лица, а от тях публично оповестени са 12 404. За принос към работата на Комисията по досиетата бяха отличени с грамота и плакет шефът на вътрешната комисия в парламента и бивш вътрешен министър Цветан Цветанов, бившите депутати Методи Андреев, Петър Славов, Мартин Димитров и др.", "date": "2018.04.24", "title": "49% от българите подкрепят съществуването на Комисията по досиетата, всеки четвърти се интересува от работата й"}
{"url": "http://www.faktor.bg/bg/articles/novini/svyat/senatskata-komisiya-odobri-na-kosam-mayk-pompeo-za-darzhaven-sekretar-na-sasht", "text": "Избягвайки историческо отхвърляне, сенатската комисия прие с малка преднина в гласовете кандидата на американския президент Доналд Тръмп за държавен секретар – бившият директор на ЦРУ Майк Помпео, като в последната минута прочутият републиканец от Кентъки Рон Пол промени гласа си в негова полза, предава The Voice of America. Много малко раздели Помпео от това да стане първият кандидат за държавен секретар, който не получава позитивна рекомендация от 21-членната сенатска Комисия по външните работи, след като Пол и десетте демократи в комисията обявиха, че ще гласуват срещу него. Но в хода на дебатите Пол помени мнението си, като се обоснова с това, че кандидатът го е задоволил с отговорите си.", "date": "2018.04.24", "title": "Сенатската комисия одобри на косъм Майк Помпео за държавен секретар на САЩ"}
{"url": "http://www.faktor.bg/bg/articles/novini/balgariya/borisov-evropeyskata-perspektiva-e-klyuchova-za-zapadnite-balkani", "text": "Управлението на мигрантската криза и отношенията между държавите на Балканите бяха акцентите в срещата между министър-председателя Бойко Борисов и премиера на Словения Мирослав Церар.  Двамата разговаряха преди Срещата на върха на Процеса за сътрудничество в Югоизточна Европа, чийто ротационен председател е Словения, съобщиха от пресслубжата на Министерски съвет.  Мирослав Церар определи като ключова ролята на България в общоевропейските усилия за решаване на бежанския проблем. Той посочи, че страната ни е за пример при овладяването на мигрантския натиск и опазването на външната граница на Европейския съюз.  Премиерът изтъкна, че диалогът е решаващ при справянето с този въпрос.  „Турция е наш съсед и винаги се стремим да имаме прагматични отношения. Споразумението с Анкара трябва да се спазва, за да се реши проблемът с миграцията“, допълни Борисов.  Словенският премиер даде пълна подкрепа на активността на България за постигане на свързаност в региона и лично благодари на Бойко Борисов за ангажираността му за европейската перспектива на западнобалканските страни.  „И аз като теб вярвам, че пътят на тези държави е евроинтеграцията. За нас, за мен, ти си фактор за стабилност на Балканите“, заяви Мирослав Церар.", "date": "2018.04.24", "title": "Борисов: Европейската перспектива е ключова за Западните Балкани"}
{"url": "http://www.faktor.bg/bg/articles/novini/svyat/ankara-ezikat-na-omrazata-izpolzvan-ot-nyakoi-evropeyski-polititsi-e-mnogo-opasna-igra", "text": "Министърът на външните работи на Турция Мевлют Чавушоглу заяви, че езикът на омразата, използван от някои европейски политици, е „много опасна игра“, която допринася за разпалването на екстремизма в Западна Европа, пише електронното издание на турския ежведневник Yeni Safak. „Ние, взимащите решенията и политиците, имаме важни отговорности. Една от причините за разпалването на екстремизма в Западна Европа е езикът на омразата, който се използва от някои политици“, заяви Чавушоглу по време на среща на високо ниво на Съвета за сигурност на ООН за изграждането на устойчив мир. „Този подход разделя хората по етнически и религиозни линии. Това е много опасна игра“, посочи той. Призовавайки политиците да се въздържат от създаването на стереотипи, той заяви, че всички трябва да изпращат позитивни и обединяващи послания към света. Според думите на Чавушоглу, младите хора по света са мишена на радикалните екстремисти и терористичните идеологии.", "date": "2018.04.24", "title": "Анкара: Езикът на омразата, използван от някои европейски политици, е много опасна игра"}
{"url": "http://www.faktor.bg/bg/articles/bivshiyat-amerikanski-prezident-dzhordzh-bush-starshi-e-priet-v-bolnitsa", "text": "Няколко дни, след като почина съпругата му Барбара Буш, бившият американски президент Джордж Буш-баща бе приет спешно в болница в Хюстън заради инфекция, която се разпространила в кръвта му. това предаде Ройтерс, цитирайки говорител на семейството.  93-годишният Буш се почувствал зле ден след погребението на съпругата си, посочи говорителят Джим Макграт   Той добави, че Буш \"реагира на лечението и изглежда се възстановява\". Барбара Буш почина във на 17 април 2018 г., на 92 години.", "date": "2018.04.24", "title": "Бившият американски президент Джордж Буш-старши е приет в болница"}
{"url": "http://www.faktor.bg/bg/articles/pozhar-izpepeli-ofis-na-dps", "text": "Партиен офис на ДПС изгоря в поредния голям пожар в  Борино, съобщи  началникът на пожарната в Смолян старши комисар Симеон Цървуланов. Пламъците са погълнали и  два гаража, джип „Тойота“ и пристройка към хотел.   Сигналът за пожара, който е тръгнал от плевня и дърварник, е подаден към 02:00 ч. тази нощ, като на място е бил изпратен целият наличен състав на пожарната от Доспат и Девин. В гасенето на пламъците са се включили и десетки доброволци и водоноската на Община Борино. „Аз съм на мястото на пожара, все още догасяме, причините тепърва ще се изясняват и ще се прави оглед“, коментира пред Дарик още старши комисар Цървуланов. Според хора от селото е имало и взрив на газова бутилка на автомобил, но това на този етап не е потвърдено от пожарната. Според запознати, в гаражите е имало стока за около 30 000 лв., която също е била унищожена. Няма пострадали хора. На място са екипи и на полицията. \"Изясняваме обстоятелствата около пожара, работим по всички версии, включително и за умишлен палеж\", коментираха от полицията.   Миналата седмица отново в Борино имаше голям пожар, който тръгна в малките часове на нощта и бе гасен цяла нощ. При него изгоряха селскостопански постройки и намиращите се в тях инвентар, фураж и бидони с катран. По тази причина д оброволци ще патрулират през тъмната част на денонощието по улиците на Борино.   Хората се надяват, ако пожарите са умишлени, подпалвачът скоро да бъде заловен.", "date": "2018.04.24", "title": "Пожар изпепели офис на ДПС"}
{"url": "http://www.faktor.bg/bg/articles/novini/balgariya/minyori-iskat-poskapvane-na-vaglishtata", "text": "Работници и служители от „Мини Марица-изток“ искат цената на добиваните въглища да се увеличи поне с 15% така, че мините да бъдат и финансово и технически осигурени. Миньорите настояват за повече пари, с които да се обезпечат технологично и финансово мините, които към момента са в доста окаяно състояние. Тези пари трябва да дойдат от по-висока цена на горивото, което те добиват в мините. „В момента тон натурално гориво е 17.50 лв. Ние искаме 19.50 лв. тя да стане. Направете си сметка, че тон пясък, за който няма никакви инвестиции, струва в момента между 22 и 27 лв.”, заяви един от миньорите. Те добиват гориво, което се използва в трите големи централи в района. Ето защо важен въпрос е, ако се увеличи цената на горивото, което те добиват, дали това ще афектира по някакъв начин потребителите чрез цената на електроенергията. Синдикатите са категорични, че това няма как да се случи. Сметките на енергийния министър обаче показват, че 15% увеличение на въглищата от тези мини може да доведе до 2% скок на тока за бита и бизнеса. Шествието на миньорите ще премине от Министерския съвет, през КЕВР, до Министерството на енергетиката, така че се очаква затруднено движение в центъра на София.", "date": "2018.04.24", "title": "Миньори искат поскъпване на въглищата"}
{"url": "http://www.faktor.bg/bg/articles/moskva-obvini-i-g-7-v-rusofobiya", "text": ". Русофобският фон в работата на „Голямата седморка“ е очевиден, но Москва е готово да отстоява позициите си търпеливо. Това заяви във вторник министърът на външните работи на Русия Сергей Лавров, коментирайки срещата на външните министри на страните от Г-7, предава ТАСС, цитирана от \"Фокус\". „Що се касае до резултатите от срещата на министрите на външните работи в Торонто, разбира се, русофобският фон там е очевиден“, отбеляза Лавров. Министърът констатира, че „по тази много хлъзгава русофобска линия са тръгнали дори и тези страни, които са уверявали, че не подкрепят опитите за изолация на Русия“. „Ще отстояваме позицията си търпеливо и ще чакаме, докато нашите партньори осъзнаят, че тази линия води в задънена улица“, заключи Лавров. Освен това, той подчерта, че основните въпроси, които са важни за международната общност, се обсъждат в други формати. „Политическите и военно-политическите въпроси се обсъждат в Съвета за сигурност на ООН и като цяло, в ООН, а икономическите въпроси, разбира се, не могат да бъдат решени извън рамките на Г-20“, обърна внимание руският външен министър. ТАСС обяснява, че Русия е била главната тема в дневния ред на двудневната среща на министрите на външните работи от страните в „Голямата седморка“, в която взеха участие представители на Канада, Франция, Германия, Италия, Великобритания, Япония и САЩ, както и върховният представител на Европейския съюз по международните работи и политиката на сигурност Федерика Могерини. В съвместно съобщение след края на срещата, те заявиха, че може да въведат нови санкции на Русия заради ситуацията в Източна Украйна, а освен това обвиниха Москва, че дестабилизира ситуацията по света. През 2018 година председател на Г-7 е Канада и през лятото тя ще бъде домакин на срещата на върха на организацията, която ще се проведе на 8-9 юни в провинция Квебек.", "date": "2018.04.24", "title": "Москва обвини и  Г-7 в русофобия"}
{"url": "http://www.faktor.bg/bg/articles/novini/balgariya/maya-manolova-visokite-smetki-za-mart-kreditirat-bezlihveno-toplofikatsiya", "text": "Омбудсманът Мая Манолова се срещна с шефа на енергийното дружество заради двойния скок на сметките за парното за миналия месец, съобщиха от пресслужбата на обществения защитник. Повод за срещата на Мая Манолова с изпълнителния директор на \"Топлофикация София\" ЕАД Сашо Чакалски конкретно са жалбите и сигналите до институцията на омбудсмана за много високи сметки за отопление за март в сравнение с по-студените два предходни месеца, когато сметките са били значително по-ниски. Има случаи, в които увеличението е двойно. По време на срещата се констатира, че по официална информация средното увеличение за битовите потребители за март 2018 г. спрямо март 2017 г. е с близо 60 на сто. Това се дължи основно на две причини. От една страна увеличението на цената на топлинната енергия с над 24 на сто, /одобрена от КЕВР/, въпреки гражданските протести от април 2017 г., и от друга - разпоредбите на Наредбата за топлоснабдяването. В същото време от \"Топлофикация\" смятат, че няма проблеми с нормативната уредба. Според омбудсмана дружеството трябва да посочва проблемите, произтичащи от прилагането на Наредбата за топлоснабдяването и своевременно да сигнализира Министерство на енергетиката. Нужно е да проявява по-голяма активност, когато са ощетени гражданите, какъвто е случаят с прогнозните сметки. В случая с мартенските прогнозни сметки клиентите на топлофикационните дружества безлихвено ги кредитират, а изравнителните сметки ще бъдат готови през юли, а едва през август хората ще могат да си получат надвзетите суми. На срещата омбудсманът е поискала за пореден път от \"Топлофикация София\" ЕАД да информират по ясен и разбираем за хората начин как са формирани високите сметки. Освен това тя е настояла във фактурите, на отделен ред, дружеството да посочва и количеството топлинна енергия за сградна инсталация и стойността ѝ, каквото е и изискването на чл. 30, ал. 3, т. 13 от Общите им условия, одобрени от КЕВР. По повод високите сметки за март 2018 г. и Решението на ВАС от април т.г., с което се отменя формулата, приета в т. 6.1.1 от Методиката за дялово разпределение на топлинната енергия в сгради-етажна собственост, омбудсманът е изпратила писмо до министъра на енергетиката. В него Манолова за пореден път е поискала да се проведе широка обществена дискусия с участието на компетентните държавни институции, в т.ч. и омбудсмана, както и граждански организации, за изменение и допълнение на Закона за енергетиката и на Наредбата за топлоснабдянатето, в защита правата и интересите на потребителите на топлинна енергия. Мая Манолова е подчертала, че изцяло споделя мотивите на съдебния акт, с който се отмени формулата за изчисление на сградната инсталация. На срещата е обсъден и фактът, че омбудсманът не е получила исканата от нея информация за какво \"Топлофикация София\" харчи юрисконсултските хонорари, заради които сметките на длъжниците набъбваха в пъти и, в резултат на което, общественият защитник осъди дружеството на две инстанции.", "date": "2018.04.24", "title": "Мая Манолова: ​Високите сметки за март кредитират безлихвено \"Топлофикация\""}
{"url": "http://www.faktor.bg/bg/articles/novini/svyat/ekspert-za-rusiya-e-zhiznenovazhno-da-zapazi-asad-na-vlast", "text": "Бъдещето на Сирия е една по-малка Сирия, която ще продължава да бъде доминирана поне още известно време от лика на Башар Асад. Най-вероятно тази държава никога повече няма да съществува в границите, в които е съществувала досега. Това заяви в предаването \"Преди всички\" Любомир Топалов, преподавател в университета Мейджи в Япония. Като единствен начин за разрешаване на кризата в Сирия той вижда този, при който не се търси радикално изчистване на режима на Асад. \"До момента, в който не се намери дипломатическо решение между Запада (най-вече в лицето на САЩ) и Русия, няма да има споразумение. Очевидно е, че Русия вижда Сирия като много важен стратегически партньор и точка в Близкия изток, където Русия може да има военни бази и излаз към Средиземно море и за тях е жизненоважно да запазят Асад на власт. А самият Асад се оказа доста по-труден от повечето лидери, пометени в т.нар. \"Арабска пролет\" и се окопа с цената, може би, на най-голямата хуманитарна и бежанска криза в Европа след Втората световна война и в една много зловеща гражданска война в Сирия.\" Асад няма какво да губи и руснаците от тази гледна точка нямат какво да губят - те са инвестирали в Сирия не само финансова и военна мощ, но и политически капитал, отбеляза анализаторът. Относно започналото посещение на френския президент в САЩ Любомир Топалов отбеляза, че Еманюел Макрон е човекът, който се разбира сравнително добре с Доналд Тръмп, който няма много добра комуникация с Европа и Макрон е добрият избор за посредничество. Най-важното, според Топалов, на масата на преговорите между тях ще бъде премахването на санкциите срещу Иран - нещо, което за Германия, Франция и ЕС е важен елемент за укрепване на мира в Близкия изток, уточни преподавателят.", "date": "2018.04.24", "title": "Експерт: За Русия е жизненоважно да запази Асад на власт"}
{"url": "http://www.faktor.bg/bg/articles/balgariya-i-tri-sasedni-strani-shte-predlozhat-obshti-proekti-na-kitay", "text": "България, Румъния, Гърция и Сърбия, наричани още Балканска четворка, ще предложат общи за страните инфраструктурни проекти на китайски инвеститори. Това се разбра, след като премиерите на четирите страни се срещнаха тази вечер в Букурещ. В разговорите с домакин първата жена министър-председател на Румъния Виорика Дънчела, участваха още премиерът на Гърция Алексис Ципрас и президентът на Сърбия Александър Вучич. Общите инфраструктурни проекти бяха тема и на третата среща на Балканската четворка. Предните две бяха във Варна и в Белград през миналата година и тогава бяха набелязани три главни проекта. На първо място бе поставен железопътният коридор от Средиземноморските пристанища на Гърция през българските Варна и Бургас на Черно море до Русе на Дунав, а оттам с разклонения към Белград и Букурещ. Другите два проекта са енергийни – изграждане на газовите връзки между България и Гърция и построяването на терминал за втечнен газ на гръцкото пристанище Александруполис, откъдето да пристига природен газ от Катар. Третият мост над Дунав ще бъде част от пакет проекти, който четирите държави ще предложат на Китай за финансиране, се разбра след разговорите. \"Преди края на юни ще сме в Солун, а 5-8 юли ще е срещата с Китай в София. Срещата се изтегля напред, защото Китай иска да участва на Балканите\", обяви българският министър-председател. \"Изводите са, че ще създадем съвместна работна група на транспортните министри, за да може те да конкретизират проектите\", съобщи сръбският президент Александър Вучич. Проектите трябва да са готови до юли месец, за да бъдат представени на срещата 16 плюс 1 на източноевропейските държави с Китай, която тази година е в София. Третият мост на Дунав ще е при Русе по предложение на Румъния. България подкрепя това предложение, защото то ще завърши вертикалните европейски коридори. Това заяви премиерът Бойко Борисов. \"Ние не сме Вишеградската четворка, която поставя цели за общи политики. Не, ние искаме инфраструктура, дигитална инфраструктура, пристанища, да вдигаме ръста на икономиката\", заяви още Борисов. \"Третата ни среща доказва, че можем да подкрепим общите ни цели\", каза Виорика Дънчила. Тя поздрави сръбския президент Александър Вучич за ролята на Сърбия в региона. Румъния подкрепя постигането на целите на българското председателство по отношение на Западните Балкани, каза Дънчила по адрес на българския премиер Бойко Борисов. \"Този формат е добра възможност да идентифицираме как да си сътрудничим за икономическо развитие\", каза още румънският премиер. Искам да обърна внимание на свързването на пристанищата в Гърция с тези на Черно море и Дунав, много важен е и проектът между Солун, София и Букурещ, заяви гръцкият премиер Алексис Ципрас. Много важен проект е връзката за пренос на природен газ между Гърция и България, припомни още той. Трябва да търсим финансиране от ЕС, но и от инициативи като \"16 плюс 1\" (която включва Китай и 16 държави от Централна и Източна Европа - бел. ред.), където досега Гърция бе наблюдател, но ще стане член, каза още Ципрас. \"Искаме да сме следващата страна член на ЕС и без вашата подкрепа не можем да го реализираме\", заяви още Вучич. Разговаряхме за финализиране на магистралата към България и нашия сегмент към Скопие, допълни сръбският президент. Присъединяването на Сърбия бе подкрепена от България, Гърция и Румъния. \"Макрон говори за промени в ЕС, но съм убеден, че Меркел ще помогне максимум да дръпнат Балканите напред. Можем да сме много хубаво място за живеене, а в същото време всеки миг да сме на косъм. Проблемът винаги става общ и винаги е с жертви и огромни разрушения. Не са леки решенията на Вучич, но без да преглътнем Косово и Босна и Херцеговина не може Балканите да вървим напред\", заяви Бойко Борисов. Той обясни, че приемането на Сърбия в ЕС ще е връщане на страната в Европа, където й е мястото. Държавите, които вървят по пътя към ЕС, трябва да изпълнят изискванията, а ние трябва да им помогнем да осигурят мирен регион\", каза пък Алексис Ципрас, министър-председател на Гърция. Присъединяването на Балканите започна през 2003 г. в Солун, тогава и членството на България и Румъния бе на дневен ред. Трябва да продължим започнатото преди 15 години и сега в София ще подновим дискусията за Западните Балкани, допълни Ципрас. Идеята за срещата ЕС-Западни Балкани бе инициирана в този формат, когато се срещнахме във Варна, припомни гръцкият министър-председател. Българското председателство е Балкански успех, трябва следващите председателства на Австрия и Румъния да продължат линията, заяви още Ципрас.", "date": "2018.04.24", "title": "Балканската четворка ще предложи общи проекти на Китай"}
{"url": "http://www.faktor.bg/bg/articles/obshtestvo/zakon-i-red/apelativniyat-sad-osvobozhdava-obvinenata-za-tezhkata-katastrofa-s-avtobus-na-trakiya-sreshtu-5-000-leva", "text": "29-годишната Цвета Таскова, обвинена за тежката катастрофа с автобус на магистрала \"Тракия\" от 13 април, излиза на свобода срещу 5 000 лева, предаде БНР. Решението на Софийския апелативен съд е окончателно.", "date": "2018.04.24", "title": "Апелативният съд освобождава обвинената за тежката катастрофа с автобус на \"Тракия\"  срещу 5 000 лева"}
{"url": "http://www.faktor.bg/bg/articles/obshtestvo/zakon-i-red/mvr-i-dai-proveryavat-avtobusi-i-tovarni-kamioni", "text": "Операция в цялата страна за проверки на автобуси и товарни камиони започнаха от МВР и ДАИ. Акцията стартира след тежките инциденти с микробуси и автобуси, станали преди дни в страната с убити и ранени,съобщава БНР. На различни точки по пътищата в България се извършват проверки.  Проверява се за неизрядни документи, за нарушения с тахографите и разписанията на всяка линия.  Акцията продължи през цялата седмица.  Повод са последните инциденти с автобуси, при които имаше множество пострадали и жертви.Резултатите от акцията ще бъдат съобщени след нейното приключване.", "date": "2018.04.24", "title": "МВР и ДАИ проверяват автобуси и товарни камиони"}
{"url": "http://www.faktor.bg/bg/articles/pensiite-za-sledvashtiya-mesets-shte-se-izplashtat-mezhdu-8-i-21-may", "text": "\"Български пощи\" ЕАД уведомява своите клиенти, че на 1, 6, 7, и 24 май 2018 година пощенските станции няма да работят. На 5 май пощенските станции ще работят с работното време за съботен ден. Пенсиите за месец май ще се изплащат в периода 8-21 май 2018 година съгласно обявените графици.", "date": "2018.04.24", "title": "​Пенсиите за следващия месец ще се изплащат между 8 и 21 май"}
{"url": "http://www.faktor.bg/bg/articles/tsatsarov-terorizmat-ne-e-samo-bomi-toy-veche-e-v-lichnite-ni-kompyutri", "text": "Ще бъда съвсем кратък, защото говорилите преди мен бяха много ясни и точни. Искам да благодаря на организаторите на тази конференция. Искрено вярвам, че работата ни днес е от особено значение. Това каза главният прокурор Сотир Цацаров по време на форума на тема „Кибертероризъм - подготвен ли е Европейският съюз?“, организиран от евродепутата от ГЕРБ/ЕНП Емил Радев.  \"Това особено значение важи за всички практикуващи магистрати. Всички прокурори и съдии започваме да осъзнаваме, че тероризмът вече не е само бомби и жертви. Тероризмът вече е в личните ни компютри. На 17 април Европейската комисия обяви една своя инициатива, която е от огромно значение. Става въпрос за събирането и запазването на електронни доказателства. Това ще даде много мощно оръжие в борбата с кибертероризма. Убеден съм, че днешните дебати ще дадат реални резултати в борбата с киберпрестъпленията\", добави Цацаров.  \"Неотдавна събитията показаха, че терористите използват модерните технологии, за да скрият самоличността си. Те използват и виртуални валути, което не дава възможност на компетентните власти да проследят потока на парите. Има ситуации, при които правоохранителните органи са затруднени и не могат да установят местоположението на правонарушителите. Всички тези фактори създават много проблеми и предизвикателства пред разследващите органи. Тези предизвикателства най-вече са свързани с правните норми и процедури. Това е пречка за бързото развитие на разследването и сътрудничеството. Сегашният процес на правна взаимопомощ е доста бавен. Необходимо е да се опрости процесът на европейската правна помощ. Европейската заповед за арест не може да разреши изцяло проблемите със залавянето на електронните престъпници\", разкри още главният прокурор.", "date": "2018.04.24", "title": "Цацаров: Тероризмът не е само бомби, той вече е в личните ни компютри"}
{"url": "http://www.faktor.bg/bg/articles/s-osvirkvaniya-i-sblasak-s-politsiyata-priklyuchi-minyorski-protest-v-sofiya", "text": "Протестът на служителите на „Мини Марица – изток” пред енергийното министерство мощно освирка ресорния министър Теменужка Петкова, след като тя излезе, за да коментира пред медиите за какво се е разбрала със синдикатите, но не говори пред недоволните, съобщи Би Ти Ви. Стигна се и до кратък сблъсък между демонстранти и полицаи. Хората искат увеличаване на цената на въглищата с мотива, че заплатите им са „замразени” от години, а имат нужда и от по-модерна техника. „Искам само да отбележа, че мините са на положителен финансов резултат – 7 млн. лева. Увеличени са приходите им спрямо 2016 г. с 56 млн. лева. Колегите получават редовно своите трудови възнаграждения, своите социални добавки. Климатът е добър”, коментира тя. Министърът отбеляза, че увеличение на цената на въглищата ще се отрази неблагоприятно на централите от Маришкия басейн. Петкова все пак заяви, че ще посети през следващата седмица мините, за да се запознае с реалната ситуация там. „Това, което казахме на министъра, беше, че тя най-вероятно не получава по веригата вярна информация за това, което става в „Марица-изток” – водят я на панорамата да гледа лъскавите хубави багери и горе-долу до там й се изчерпва представата за това, което става в „Марица-изток”, каза Димитър Манолов от КТ „Подкрепа”. Междувременно един от миньорите се опита да остави чувал с въглища пред министерството, но беше спрян от полицията.", "date": "2018.04.24", "title": "С освирквания и сблъсък с полицията приключи миньорски протест в София"}
{"url": "http://www.faktor.bg/bg/articles/patriotite-s-nov-zakonoproekt-za-neizbezhnata-otbrana", "text": "Нападението над крадец, влязъл противозаконно в жилище на друг нощем, да се смята за неизбежна отбрана. Това предлагат Обединени патриоти в законопроекта си за промени в Наказателния кодекс, внесен в деловодството на парламента, пише flagman.bg.  Неизбежната отбрана се разширява още - ако нападението е насочено срещу живота, здравето, свободата или половата неприкосновеност на отбраняващия се или на другиго, както и в случай, че нападателите са повече от един, един е, но е въоръжен или самото нападение се случва нощем - без значение от колко лица. Промените на патриотите идват след случая с лекаря от Пловдив, който застреля човек, за когото се твърдеше, че е влязъл в негов имот. Макар че после в разследването стана ясно, че това не е било точно така.  Обединени партиоти предлагат и промяна на наказанията в случаи на \"маловажни кражби\". А именно намаляване на стойността под 1 минимална работва заплата и завишаване на глобата при тези маловажни кражби до нива от 500 до 1000 лв. Сега за такива случаи се смятат тези, при които стойността на отнетия предмет е под 2 минимални работни заплати. И санкцията е глоба, а не наказателно преследване - от 100 до 300 лв., ако предметът е възстановен. Патриотите искат да се наказват по общия ред и повторните маловажни кражби, ако са извършени в рамките на 1 година. Като се заличи текстът, че ще става дума за рецидив, ако стойността на откраднатото е над 150 лв. След случая в Пловдив премиерът Бойко Борисов поиска спешни промени в закона, а правосъдната министърка Цецка Цачева обяви, че ще прави работна група.", "date": "2018.04.24", "title": "Патриотите с нов законопроект за неизбежната отбрана"}
{"url": "http://www.faktor.bg/bg/articles/novini/svyat/vedomosti-vazmozhen-li-e-armenskiyat-stsenariy-v-rusiya", "text": "Антиправителствените демонстрации в Армения приключиха с тържества за победата на народната нежна революция, пише в. \"Комерсант\" във връзка с вчерашното оттегляне на арменския експрезидент и бивш премиер Серж Саркисян.  Протестиращите настояваха за оставка на Саркисян заради усилията му да остане на власт като премиер чрез неотдавнашната промяна в конституцията, превърнала Армения от президентска в парламентарна република, също и затова, че не е намалил бедността и корупцията в страната. \"Хората останаха из улиците на Ереван, за да празнуват оттеглянето му. Те ръкопляскаха, танцуваха, отваряха шампанско и се качваха по паркираните коли. На някои улици бяха включени колони, откъдето звучеше с пълна сила народна музика, хората пригласяха и танцуваха\", разказва вестникът.  \"Навсякъде се чуват лозунги \"Победихме\" и \"Свобода, равенство, братство\", допълва за изданието местният активист Сергей Чаманян. На снощния митинг в Ереван дошли още повече хора отпреди, защото сега няма от какво да се страхуват. Според организаторите победил е народът и това трябва да е показателно за целия свят.  \"Никоя партия и никоя външна сила няма пръст в това, че народът си каза мнението\", обобщава активистът и допълва:  \"Бъдещите управници трябва да схванат, че при нужда пак ще затворим улиците и ще им посочим вратата\".  Водачът на протестите Никол Пашинян засега не е проявявал премиерски амбиции, но вече постави нова цел - опозицията да постигне успех на предсрочни избори. Той изрази надежда, че върхушката на управляващата Републиканска партия еднозначно ще признае победата на народната нежна революция без насилие. И добави, че днес ще продължи преговорите с властта за \"предаване на властта без трусове\", се казва в материала.  Според политолога Николай Силаев, Серж Саркисян не е продължил опитите да запази властта в ръцете си, защото при силния външен натиск в оспорвания с Азербайджан район Нагорни Карабах Армения не може да си позволи разкоша на една проточена политическа криза.  Оттеглянето на Саркисян дава възможност нещата да се върнат в конституционното русло. Същевременно привържениците му все още контролират парламента и имат доста шансове да запазят властта или поне значително влияние дори след предсрочни избори.  \"Опозицията излезе по-силна на улицата, но няма гаранции да се окаже по-силна в рамките на редовната политическа борба\", смята наблюдателят.  \"Саркисян е осъзнал, че губи подкрепата на арменския елит, а след арестите на протестиращи демонстрантите са станали още повече. Единствен вариант е бил той да използва сила, но не би могъл да въведе извънредно положение без подкрепата на парламента. А е станало ясно, че не може да разчита на него\", казва ереванският политолог Микаел Золян.  Според него Републиканската партия ще се бори да остане на власт, като смени Саркисян с друг премиер от своите редици, а опозицията ще се опита да не допусне това. \"Всичко най-интересно тепърва започва\", заключава експертът.  \"Възможно ли е арменският сценарий да се повтори в Русия\", пита се \"Ведомости\".  Според негов източник, близък до руските силови структури, ситуацията в Армения не може да се сравнява с оранжевата революция в Украйна.  \"Управляващите издигнаха за премиер легитимно назначения Карен Карапетян (първия вицепремиер, сега и. д. министър-председател, б. р.) и се очаква стабилизиране на обстановката без никакви революции\", добавя той.  \"Примерът на Армения едва ли ще стане сигнал за Кремъл\", каза анализаторът Алексей Макаркин.  \"Кремъл не допуска подобни грешки. За разлика от Саркисян, обещал пред народа да не става премиер, когато властта в Армения бе прехвърлена от президента към главата на кабинета, Владимир Путин засега не е заявявал, че няма желание да бъде пак преизбран\", отбелязва експертът.  Освен това според него арменското общество е поискало обновяване на властта, а в Русия такова нещо няма. \" Решенията за бъдещето на Путин ще се вземат, щом наближи 2024 г., когато изтича четвъртият му президентски мандат, и с оглед ситуацията по това време, смята Макаркин.  \"Кремъл си е взел поуки от украинската революция. Путин започна да взема превантивни мерки още през 2016 г., по-специално като включи във властта едно ново поколение и демонстрира нова вълна от управленски кадри\", допълва политологът Евгений Минченко.", "date": "2018.04.24", "title": "Ведомости: Възможен ли е арменският сценарий в Русия?"}
{"url": "http://www.faktor.bg/bg/articles/novini/svyat/razoblicheni-ruski-televizi-pokazvat-kazri-ot-igralen-film-za-da-dokazhat-che-v-siriya-ne-e-imalo-himicheski-ataki", "text": "Прокремълските телевизии \"Россия 1\" и \"Первый\" са излъчили кадри от игрален филм, твърдейки, че става дума за документални кадри от химическата атака в сирийския град Дума. Кадрите са заснети на снимачна площадка \"доказвали\", че химическата атака в Дума е инсценирана. Филмът е заснет през 2016 година от сирийския режисьор Хумам Хусари, а фалшификацията разкри телевизия \"Дождь\". На кадрите се виждат хора, които лежат \"изобразявайки\", че са убити в резултат на химическа атака. Около тях се движат видеооператори. От време на време актьорите се усмихват или разговарят помежду си. В ефир не се обяснява, че всъщност става дума за кадри от снимачна площадка.  Снимки с двегодишна давност от заснемането на игралния филм могат да бъдат открити и на сайта Global Times. Те отразяват заснемането на игралния филм, посветен на химическата атака през 2016 година в източна Гута.", "date": "2018.04.24", "title": "Разобличени: Руски телевизии показват кадри от игрален филм, за да \"докажат\", че в Сирия не е имало химически атаки"}
{"url": "http://www.faktor.bg/bg/articles/hasan-ademov-nuzhna-e-kardinalna-promyana-v-podpomaganeto-na-hora-s-uvrezhdaniya", "text": "Нужна е кардинална промяна в подпомагането на хора с увреждания. Това обяви в предаването „Тази сутрин” Хасан Адемов, депутат от ДПС и бивш социален министър. По думите му реформа е нужна, защото от сега съществуваща система никой не е доволен.  Хората с увреждания най-много искат да бъдат пълноценно интегрирани – възможност за образование и рехабилитация, достъп до пазара на труда.  Според Хасан Адемов от т.нар. фалшиви инвалидни пенсии няма как да бъдат спестени толкова средства, колкото са нужни за адекватна интеграция на хората с увреждания.", "date": "2018.04.24", "title": "Хасан Адемов: Нужна е кардинална промяна в подпомагането на хора с увреждания"}
{"url": "http://www.faktor.bg/bg/articles/5-1-po-rihter-razlyulya-turtsiya-13-dushi-sa-postradali", "text": "Земетресение с магнитуд 5.1 по Рихтер разлюля Турция. 13 души бяха ранени. Това съобщава NTV. Трусът е станал в провинция Адяман в югоизточната част на страната.  Според министър-председателя на Турция Бинали Йълдъръм няма жертви. \"Някои сгради бяха сериозно повредени и правителството започна работа по оценката на степента на щетите и нуждата от помощ\", каза премиерът. Епицентърът е бил на 4 километра североизточно от град Самсат. Дълбочината е 7 километра.", "date": "2018.04.24", "title": "5,1 по Рихтер разлюля Турция, 13 души са пострадали"}
{"url": "http://www.faktor.bg/bg/articles/novini/svyat/rabotnitsite-vav-frenskite-zheleznitsi-zaplashvat-sas-stachki-i-prez-yuli-i-avgust", "text": "Профсъюзите на френските железопътни работници заплашиха да удължат стачната си акция и през юли и август. Това означава, че тези, които планират да пътуват във Франция по време на лятната ваканция може да се сблъскат с транспортни проблеми, пише френската редакция на електронното издание \"The Local\", цитирано от Агенция \"Фокус\". Железничарските профсъюзи обявиха възможната мярка в началото на поредната двудневна стачка, която започна в понеделник, 23 април. „Гледаме календара. Искаме да предупредим французите, колкото може по-рано, така че да могат да организират почивките си“, заяви представител на един от профсъюзите пред френската преса.  В средата на седмицата е организирана среща между 4 профсъюза, според представителите на които, вероятността стачните действия да продължат и през юли и август става все по-голяма. „Това правителство не иска да преговаря и ни предизвиква да удължим стачките и през юли и август“, заяви председател на един от профсъюзите пред пресата в неделя.", "date": "2018.04.24", "title": "Работниците във френските железници заплашват със стачки и през юли и август"}
{"url": "http://www.faktor.bg/bg/articles/otkriha-goloto-tyalo-na-mlada-balgarka-na-plazh-v-italiya", "text": "Тялото на 30-годишната Николина Маринова бе намерено насред боклуци на плажа Плея ди Катания в Италия. Трупът е идентифициран от мобилния екип на полицейското управление, които са направили сравнение с фотокопие на стар документ на жертвата, пише repubblica.it. Според следователите жената може да е била замесена в проституция. Николина е открита с наранявания на главата и лицето си и имала следи от кръв. Когато е бил а намерена, тя била облечена само с няколко дрехи - сако и сутиен. Тялото ѝ е било голо от кръста надолу, облегнато на стена на плаж, сякаш просто е седяло сред купчина от боклуци. Видяно е от случаен турист, преминаващ през мястото. Първите медицински изследвания, извършени от доктор Каталдо Рафино, установили, че смъртта е настъпила преди поне три дни, като се изключва сексуално насилие над жертвата. Прокуратурата в Катания е образувала дело за разследване за убийство, чака се аутопсия.", "date": "2018.04.24", "title": "Откриха голото тяло на млада българка на плаж в Италия"}
{"url": "http://www.faktor.bg/bg/articles/novini/balgariya/tsvetan-tsvetanov-nagraden-za-prinosa-mu-pri-publichnoto-razkrivane-na-arhivite-na-darzhavna-sigurnost-i-komunisticheskite-tayni-sluzhbi", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов бе удостоен с грамота и почетен плакет от Комисията по досиетата, съобщиха от пресцентъра на ГЕРБ.  Той е награден за приноса му при публичното разкриване на архивите на Държавна сигурност и комунистическите тайни служби. Това се случи по време на конференцията „Документите на комунистическите тайни служби - реалност, образование и памет“.  Форумът се провежда по повод председателството на Комисията по досиетата на Европейската мрежа за съхранение на архивите на бившите тайни служби/ЕМСА/ за 2018 г. „Тези награди са голяма чест за мен. Искам да благодаря на колегите от 43-тото Народно събрание, с които заедно успяхме да разширим обхвата на Комисията по досиетата. Мога да гарантирам, че и занапред ще продължим да защитаваме интересите на демократичната общност“, заяви Цветанов. По думите му промяната, която се направи в учебните планове, е изключително важна. „Сега децата ни ще имат възможността да знаят истината за този период от нашата история“, изтъкна той. „Без участието на всички тези публични личности - включително и на господин Цветанов, Комисията по досиетата нямаше да може да постигне това, което днес отчитаме като резултати“, каза на свой ред председателят на Комисията Евтим Костадинов.  Той сподели, че през 2007 г. Комисията е стартирала работата си само с един лист хартия, но с много труд и упорство е успяла да изгради големия си архив.  „Доверието и интересът на обществото към нас расте. Голямата ни амбиция остава дебатът за принадлежността на българските граждани към ДС да не се води само в Комисията, но и сред обществото“, посочи Костадинов.", "date": "2018.04.24", "title": "Цветан Цветанов награден за приноса му при публичното разкриване на архивите на Държавна сигурност и комунистическите тайни служби"}
{"url": "http://www.faktor.bg/bg/articles/rusiya-ne-zhelae-da-komentira-otgovorite-na-velikobritaniya-po-skripal", "text": "Постоянното представителство на Русия при Организацията за забрана на химическите оръжия (ОЗХО) е получило от Великобритания отговорите на въпросите, които зададе във връзка със случая „Скрипал“, съобщиха пред ТАСС от самата мисия, цитира \"Фокус\". „Вчера вечерта постоянното представителство получи отговорите от британската страна чрез Техническия секретариат на ОЗХО, - отбеляза събеседникът на агенцията. – В момента ние изучаваме получените материали“. Руското представителство не е пожелало да коментира съдържанието на самите отговори. ТАСС припомня, че на 13 април Русия предаде на Великобритания списък с въпроси за отравянето в Солсбъри, съгласно девети член от Конвенцията за забрана на химическите оръжия. Отговорите на тях трябваше да бъдат получени до 23 април включително. Както заяви по-рано постоянният представител на Великобритания при ОЗХО Питър Уилсън, отговорите са изпратени не само на руската страна, но и на всички странно-членки на организацията. На 4 март 66-годишният Скрипал, осъден в Русия за шпионаж в полза на Великобритания и неговата 33-годишна дъщеря в Скрипал бяха подложени в Солсбъри, както твърди британската страна, на въздействието на нервно-паралитично вещество. Според заявленията на Лондон, веществото е разработено в Русия и на тези основания, без да се дават други доказателства, той обвини Москва, че е участвала в инцидента. Руската страна отрича това категорично.", "date": "2018.04.24", "title": "Русия не желае да коментира отговорите на Великобритания  по \"Скрипал\""}
{"url": "http://www.faktor.bg/bg/articles/nay-skapoto-parno-za-tseliya-otoplitelen-sezon-e-za-mart", "text": "Оказа се, че най-скъпото парно за целия отоплителен сезон е през месец март. За това сигнализираха възмутени столичани. Получена сметка показва, че за тази година клиент на„Топлофикация София” дължи 341 лева, а за същия месец миналата година тя е била 171 лева.   „Трябва да се има предвид повишението на цената на топлинната енергия с 24%. Месец март е бил по-студен от миналата година. Пиковите месеци декември, януари и февруари, които са най-студените, се обират за сметка на по-топлите месеци. Тоест няма зависимост, че през януари трябва да е най-висока сметката, а през март – най-ниската”, обясни пред NOVA Боян Паунов от „Топлофикация”. Той поясни, че сметката за месец април тази година ще е по-ниска от миналогодишната.   „Има десетки жалби за това, че сметките за месец март са необяснимо високи. Фактурираните количества са с 30% по-високи за битовите потребители. Като добавим към това 24% по-висока цена и се получават близо 60% средно по-високи сметки през тази календарна година. Това е и причината за недоволството на гражданите”, обясни омбудсманът Мая Манолова.   По думите ѝ липсва разбираема информация до клиентите защо мартенските сметки са в подобни размери. „Причините са в наредбата за топлоснабдяването, която се опитва да разпредели равномерно сметките през отоплителния сезон. За мен това е неудачно решение, защото дава такива отклонения в най-топлия месец да има най-високи сметки.  „Това увеличение ще бъде коригирано след получаването на окончателните сметки. Това ще стане месеци по-късно и надвзетите суми евентуално ще бъдат компенсирани през месец август”, допълни Манолова.   „Върху тези прогнозни фактури не се начислява лихва. Хората могат да платят голямата сума частично. Ако има нещо, което е в повече, с изравнителната сметка ще си го получим обратно”, обясни Деян Дянков, омбудсман на Столичната община за \"Топлофикация София”.", "date": "2018.04.24", "title": "Най-скъпото парно за целия отоплителен сезон е за март"}
{"url": "http://www.faktor.bg/bg/articles/novini/balgariya/stolichniyat-kv-lozenets-skacha-na-protest-iska-si-legendarniya-tramvay-no6", "text": "Жители на столичния кв. \"Лозенец\" излизат на протест в опит да спасят легендарния трамвай №6. Те сигнализираха за проблема чрез платформата на Investor Media Group helpbook.info. Тази вечер от 18:30 ч. хората са решени да затворят бул. \"Арсеналски\" в искане да си върнат трамвайното трасе на линия 6. \"Протестът има две искания - по никакъв начин трасето на трамвая към кв. \"Лозенец\" да не бъде закривано. Второто е да бъде пусната отново линия номер 6. Исканията са напълно обосновани от необходимостта този квартал да има адекватен екологичен транспорт. Те са нормално следствие от дадените обещания от Йорданка Фандъкова и председателя на общинския съвет Елен Герджиков\", обясни Борис Бонев от \"Спаси София\", който е сред организаторите на протеста. Трамвайното движение може да бъде възстановено буквално за няколко часа, категоричен бе той пред камерата на Bulgaria ON AIR. От Столичната община обаче не изпратиха представител, който да обясни защо вече над две години трамвай №6 не върви.  Протестиращите споделят, че са затруднени в придвижването си в София и губят време в прекачвания. Според тях е изчезнало едно екологично удобство в квартала. Жалко, че Фандъкова така черни името си, след като толкова добрини е направила за града, посочи за \"България сутрин\" на bgonair.bg една от протестиращите жени. \"Живея тук 60 години, от 50 години трамваят се движи. Тук стана \"зелена зона\", взеха ни по 100 лева да си паркираме пред вкъщи\", сподели друг недоволен гражданин.", "date": "2018.04.24", "title": "Столичният кв. \"Лозенец\" скача на протест, иска си  легендарния трамвай №6"}
{"url": "http://www.faktor.bg/bg/articles/ninova-se-slozhi-na-radev-atakuvat-go-zashtoto-se-strahuvat-ot-visokiya-mu-reyting", "text": "Лидерката на БСП Корнелия Нинова се вдживя в ролята на пиар и адвокат на президента Радев едновременно и съзря целенасочени атаки срещу него, дължащи се на неприемливо поведение, а само и единствено на популярността му.  \"Атаката срещу Радев и абсолютно целенасочена, защото ги е страх от високия му рейтинг\", изхвърли пред Би Ти Ви Нинова. По повод обвиненията на Цветан Цветанов, че зад президентската кандидатура на Румен Радев стои бившият генерал на руското разузнаване Леонид Решетников, тя обясни следното: \"Президентът Радев много хубаво се обърна към Цветанов. \"Въздържайте се да коментирате неща, които не разбирате\". Цветанов отправя едно от най-тежките обвинения, а именно за предателство, шпионаж и измяна. Предупредих го няколко пъти да внимава как се държи, защото това ще стигне до Страсбург. Кога Министерски съвет ще пожелае от Цветанов да си плати за изказванията. Президентът публикува и декларацията, с която посочи, че няма никакво да намерение да излизаме от НАТО и ЕС.  Представете си, че аз кажа, че Цачева е избрана еди къде си, от еди кого си. Аз не съм такъв човек. Били го посочили отвън. Моята работа не е да кажа, че това не е вярно, а да призова Цветанов да извади доказателства и да застане зад думите си с тях.\"  Соцлидерката сподели също защо иска да бъдат намалени депутатските отпуски. Тя смята, че щом един човек, който работи тежък физически труд може да си почине за 30 дни, то депутатите, чиято работа е чисто интелектуална, нямат нужда от 80 дни почивка.   Нинова пак повдигна и въпроса за ЧЕЗ. \"Ние искаме държавата да купи ЧЕЗ. Не можем да национализираме другите дружества, те не се продават. В конституцията пише, че държавната и частната собственост са равнопоставени. Вече се изяснява коя е г-жа Гинка Върбакова. Излизат 20-тина фирми, които са свързани с нея и семейството й, а прокуратурата се е заела да разследва всичко. Ще видим какво ще се случи\", обясни тя.  \"Оценката ми за управлението на ГЕРБ в последната една година мога да я опиша с една дума - нестабилност.  Почти всяка седмица някой протестира - лекари, хора с увреждания. Безуспешна политика по важните въпроси - здравеопазване, образование\", завърши шефката на БСП.", "date": "2018.04.24", "title": "Нинова се сложи на Радев: Атакуват го, защото се страхуват от високия му рейтинг"}
{"url": "http://www.faktor.bg/bg/articles/novini/balgariya/rumen-petkov-ostroumnichi-chetiri-chasa-ivancheva-be-obekt-na-obshtonatsionalno-zabavlenie", "text": "Четири часа Иванчева да е обект на общонационално забавление, да се струпа жива сила... Не се прави така, заяви бившият министър на вътрешните работи Румен Петков, коментирайки показния арест на кмета на столичния \"Младост\" Десислава Иванчева. Иванчева и нейната заместничка Биляна Петрова бяха арестувани за получаване на подкуп, който според обвинението е част от договорена още по-голяма сума. Румен Петков вярва, че има събрани сериозни доказателства, тъй като по думите му в противен случай ситуацията ще бъде катастрофална. \"От АБВ сме убедени, че корупцията трябва да бъде показвана и наказвана, но когато се мине една граница... Така или иначе ще стигнем до Страсбург\", каза още той в \"България сутрин\" в студиото на Bulgaria ON AIR , позовавайки се на експертни мнения, че има достатъчно аргументи да се стигне до Европейския съд по правата на човека.  Бившият началник на Националната разузнавателна служба (НРС) ген. Димо Гяуров обясни, че  законът действително разпорежда описването и отнемането да бъде извършено в присъствието на лицето, но не е казано непременно това да става на мястото на залавянето.  \"Можеше преброяването да стане в сградата на Министерството на спорта\", посочи той и отбеляза, че в случая повече го смущава поведението на лицето, което е дало подкуп - Александър Ваклин.  \"Колкото да не сме наясно с фактологията, струва ми се, че за едно такова обявление на районния кмет никой би поискал такава сума. Всеки нормален строител знае какво трябва да направи - жалба до Административния съд\", коментира ген. Гяуров. Ако не са представени доказателства на адвокат Марковски (бел. ред. - защитникът на Десислава Иванчева), те просто не са му представени, не че ги няма, смята бившият шеф на НРС. Двамата коментираха и неспирните нападки между лидера на ПГ на ГЕРБ Цветан Цветанов и президента Румен Радев. Според Цветанов кампанията на Радев е непрозрачно финансирана, а предложеното от него становище на КСНС е несъвместимо с членството ни в ЕС и НАТО. \"Институционалната битка не може да даде нищо добро за държавата. Четох декларацията на президента. Не мисля, че има човек в страната, който сериозно да мисли на тема излизане от ЕС и НАТО\", посочи Петков и добави, че в ГЕРБ имат усещане за раздяла с властта. \"Наблюдаваме продължението на \"студена война\" между институциите. Няма никакво значение кой ще я спечели, България губи. Всичко това се наблюдава от външните наблюдатели\", коментира ген. Гяуров", "date": "2018.04.24", "title": "Румен Петков остроумничи: Четири часа Иванчева беше обект на общонационално забавление"}
{"url": "http://www.faktor.bg/bg/articles/novini/svyat/makron-s-tramp-sme-garantite-na-mnogostranniya-svetoven-red", "text": "Президентът на Франция Еманюел Макрон заяви днес, че той и американския му колега Доналд Тръмп са „гарантите“ на многостранния световен ред срещу бушуващите заплахи за сигурността, пише Politico.eu.  Макрон направи този коментар на слизане от своя самолет на военновъздушната база „Ендрюс“ край Вашингтон и преди да се насочи към Белия Дом, за да се срещне с американския държавен глава и да започне тридневната си визита, основните теми на която ще бъдат търговията и международната сигурност, пише изданието, цитирано от \"Фокус\".  „В това време, ние, Франция и САЩ, имаме много голяма отговорност... Ние сме гаранти на съвременната многостранност и си мисля, че в хода на тези разговори имаме да вземем и подготвим много важни решения“, заяви френският държавен глава. „Политико“ обяснява, че акцента на френския лидер върху „многостранността“ идва преди срещата очи в очи с Тръмп, която трябва да се проведе във вторник и основни теми на която ще бъдат преговорите със Северна Корея и ядрената сделка с Иран, която американският президент иска да промени, а ако не успее, да излезе от нея. Отношението на американския президент към договорената по времето на президента Барак Обама сделка с Ислямската република предизвика недоволство в Европа. Тръмп заплаши да излезе от сделката до 12 май, ако тя не бъде променена според изискванията на САЩ, които са около програмата за производство на балистични ракети на Техеран и някои клаузи, вдигащи финансовите санкции срещу близкоизточната страна. Преди визитата на Макрон, редица френски официални лица заявиха, че френският президент ще се опита да убеди американския си колега да не вади Вашингтон от сделката – ход, който европейците смятат, че ще навреди на регионалната сигурност – но предупредиха да не се таят големи надежди за „дипломатически пробив“ по този въпрос. По време на посещението е предвидено и изказване на Макрон пред Конгреса на САЩ.", "date": "2018.04.24", "title": "Макрон: С Тръмп сме гарантите на многостранния световен ред"}
{"url": "http://www.faktor.bg/bg/articles/valentin-radev-ako-izbyagalite-zatvornitsi-sa-minali-granitsata-shte-gi-hvanem-s-chervena-byuletina", "text": "\"Продължаваме да ги издирваме избягалите затворници, проверяваме много сигнали. Сега намаляват сигналите, но получаваме още. Някои акции даже се даваха и по телевизиите. Няма гаранция, че не са напуснали границите на страната, но и да са извън страната, с червена бюлетина ще ги хванем.\" Това заяви пред БНТ вътрешният министър Валентин Радев. \"В момента търсим място за нов затвор с госпожа Цачева, където да бъдат най-опасните престъпници. Премиерът ни го разпореди това\", допълни той. Радев сподели и, че се готвят дългосрочни мерки срещу футболното хулианство.  \"Ние направихме една среща с министър Кралев, народни представители... Ще се направят промени в Закона за футболното хулиганство или пък нов закон.  Краткосрочните мерки бяха в лицето на представителите на БФС да допълнят с камери с голяма резолюция. Вчера са направени опитите, увеличаваме проверките... Следващата мярка е да увеличим хората. Ще отделим допълнително хора за сметка на други събития\", добави министърът. Радев каза още, че състоянието на пострадалата полицайка се подобрява и следва да й се направи още една операция.  \"Едно 24-годишно момиче едва не загуби окото си, нямате си представа колко народ трябваше да бъде разпитан. Не ме интересува на кой отбор е фен, нито искам да му помня името. Аз помня името на Гергана. Такова нещо не може да се случва\", заяви той.  Запитан за случая с кметицата на \"Младост\", министърът отговори: \"Изпълняваме каквото ни нареди прокуратурата, казват - ние присъстваме. Ние сме там, защото така е решила прокуратурата, аз не решавам дали е правилно или не. Не можехме да сме по-експедитивни, защото това означаваше да оставим хората от прокуратурата да действат сами\".", "date": "2018.04.24", "title": "Валентин Радев: Ако избягалите затворници са минали границата, ще ги хванем с червена бюлетина"}
{"url": "http://www.faktor.bg/bg/articles/ubietsat-ot-toronto-bil-zhenkar-i-umishleno-karal-po-trotoara-za-da-gazi-hora", "text": "Студентът Алек Минасян, който  кара микробус 1 километър по тротоар и гази хора в Торонто, е бил  женкар и е флиртувал е с много жени във Фейсбукл Действията му са били преднамерени, искал е да сгази всеки, които се изпречи на пътя му.  Това каза в „Денят започва“ по БНТ кореспондентът на БНР в Канада Моника Мирчовска.  „Убиецът се движил с над 60 км/час, газейки всички по пътя си. На 3 км е спрян от полицай. Излизайки от вана, мъжът е изкрещял „Имам оръжие, застреляй ме!“. Бръкнал е в джоба си, имитирайки, че е въоръжен. Полицаят обаче е проявил хладнокръвие и успял да го арестува“, допълни тя и обобщи:  „Когато магистрала е затворена, това предизвиква голям хаос, а тук всичко бе затворено. Засега правителството изключително предпазливо говори за терористичен акт. Необходимо е да се съберат доказателства.“  Думите на един от очевидците също са потресаващи.  \"Седях си в кафето, докато ванът минаваше и всички крещяха „Спри вана”, но той само даде газ и мачкаше наред. Видях три трупа да лежат на земята пред мен\", споделя очевидец.  \"Хората пред мен летяха\", допълва друг и признава, че никога няма да забрави случилото се пред очите му.", "date": "2018.04.24", "title": "Психо: Убиецът от Торонто бил женкар, нарочно карал по тротоара, за да гази хора"}
{"url": "http://www.faktor.bg/bg/articles/geniyat-ot-vazrazhdane-shte-izgubim-fiskalniya-si-suverenitet-ako-ni-priemat-v-evrozonata", "text": "Ако България бъде приета в еврозоната и у нас се въведе единната валута, нашата страна ще изгуби фискалния си суверенитет. Това обяви в студиото на \"България сутрин\" на Bulgaria ON AIR лидерът на партия \"Възраждане\" Костадин Костадинов, един истински самороден гений, известен с пристрастията си към Путин и с това, че стоя гордо до Корнелия Нинова на един протест наскоро. По думите му държавата ни не е готова да бъде приета, а върви кампания за това. Костадинов заяви още, че трябва по този въпрос хората да бъдат питани и заради това от партия \"Възраждане\" стартираха подписка, с която да инициират референдум за приемането на еврото у нас.   \"През последните 30 години направихме доста крупни външнополитически избори, които бяха взети от един много тесен политически елит\", каза  Костадинов.  Още една гениална идея, която ще се хареса на Кремъл. Какви хора само бродят под слънцето у нас. Геният от \"Възраждане\", историк по образование,  автор на твърденията, че подем у нас през Възраждането не е имало.  Тона откритие и пробив в историята направи по една друга телевизия.   Икономистът Васил Караиванов пък е на мнение, че подобна подписка е безпредметна. Той обясни, че еврото всъщност са доста правила, които трябва да се спазват в една държава и затова има и \"чакалня\" за еврозоната, в която трябва да се влезе. \"Германия, Холандия и другите държави въобще не искат България в еврозоната в този момент\" подчерта той в ефира на \"България сутрин\". По думите на Караиванов влизането в \"чакалнята\" преди приемането на общата валута е нещо много добро за нашата държава, защото се гарантира обвързаността на българския лев с еврото. Той каза също, че механизмът ще ни помогне и при разпадане на еврозоната.", "date": "2018.04.24", "title": "Геният от \"Възраждане\": Ще изгубим фискалния си суверенитет, ако ни приемат в еврозоната"}
{"url": "http://www.faktor.bg/bg/articles/spetsprokuraturata-s-nova-aktsiya-sreshtu-koruptsiyata-arestuvaha-desetki-chinovnitsi", "text": "Специализираната прокуратура нанесе пореден удар срещу корупцията. Преди минути магистратите са разпоредили арестите над 10 служители на ДАИ в Благоевргад, съобщава блиц.  Спецмагистратите са действали съвместно с колегите си от ГДБОП. Операцията е била толкова изненадваща, че корумпираните служители на автомобилната администрация не са могли изобщо да реагират. Белезниците са оковали китките им, а след това са били натоварени в патрулните автомобили директно към полицейския участък в Пиринския край. Това е поредната операция, която ръководената от Иван Гешев държавна институция нанася срещу корупцията, след като преди дни бе арестувана кметицата на район \"Младост\" в София Иванчева, а преди това и множество служители от НАП-София. Преди повече от година магистратите разобличиха дейността на корумпирани служители от ДАИ в Плевен.", "date": "2018.04.24", "title": "Спецпрокуратурата с нова акция срещу корупцията, арестуваха десетки чиновници в Благоевград"}
{"url": "http://www.faktor.bg/bg/articles/advokatat-na-futbolniya-huligan-isaev-toy-iska-sporazumenie-s-prokuraturata", "text": "25-годишният Йордан Исаев, задържан за бомбичката, която рани тежко полицайка на дербито „Левски” – ЦСКА, желае да сключи споразумение с прокуратурата. Това каза в предаването „Тази сутрин” неговият адвокат Васил Крумов.  Съдът наложи най-тежката мярка на задържания за ранената полицайка „Исаев изключително много съжалява за това, което се е случило. Той би искал лично да се извини на ранената полицайка Гергана Зашева, както и на другия по-леко ранен полицай – Петър Иванов”, обяви адвокатът. Исаев твърди, че бомбичката му е била подадена от друг човек и той се опитал да я хвърли към терена, а не към полицията или публиката.  Според Крумов причината за действията му е общата еуфория в този момент.", "date": "2018.04.24", "title": "Адвокатът на футболния хулиган Исаев: Той иска споразумение с прокуратурата"}
{"url": "http://www.faktor.bg/bg/articles/10-stanaha-zhertvite-na-napadenieto-s-van-v-toronto", "text": "10 вече са жертвите, а 15 са ранени, след като ван се вряза в пешеходци в канадския град Торонто. Това съобщи началникът на полицията в Торонто Марк Сандърс. Полицията e задържала шофьора на вана Алек Минасян, 25-годишен жител на предградието Ричмънд хил. М отивът за нападението все още не е известен. Въз основа на свидетелските показания обаче действията му категорично изглеждат преднамерени,  а не като случаен инцидент. Сандърс посочи, че полицията няма предишна информация за задържания.  Според телевизия Ен Би Си, която се позовава на американски и канадски представители на силите за сигурност, психическо заболяване, а не тероризъм, е водещата теория за нападението в Торонто. На този етап няма информация за пострадали българи, съобщи за bTV Петър Крайчев, консул на България в Торонто. Той предостави и телефон за връзка в консулството – 001 4168 921 738, като призова той да се използва по целесъобразност.", "date": "2018.04.24", "title": "Жертвите на нападението с ван в Торонто станаха 10, ранени са 15"}
{"url": "http://www.faktor.bg/bg/articles/boyko-borisov-shte-uchastva-v-chetiristranna-sreshta-na-balkanski-lideri", "text": "Премиерът Бойко Борисов ще участва днес в Съвета за сътрудничество на високо равнище между България, Румъния, Сърбия и Гърция, който ще се проведе в Букурещ. Там, заедно с домакина – премиера на Румъния Виорика Дънчила, премиера на Гърция Алексис Ципрас и президента на Сърбия Александър Вучич, той ще обсъди развитието на общите инфраструктурни проекти в контекста на свързаността на Балканите, сигурността и стабилността в региона и подкрепата за евроинтеграцията на държавите от Западните Балкани. Борисов ще участва и в Срещата на върха на Процеса за сътрудничество в Югоизточна Европа.", "date": "2018.04.24", "title": "Бойко Борисов ще участва в четиристранна среща на балкански лидери"}
{"url": "http://www.faktor.bg/bg/articles/g-7-zad-velikobritaniya-mnogo-e-veroyatno-rusiya-da-e-vinovna-za-otravyaneto-na-skripal", "text": "Външните министри на държавите от Г-7 приеха позицията на Великобритания, че Русия е „много вероятно“ да е виновна за отравянето на бившия руски агент Сергей Скрипал и дъщеря му Юлия Скрипал, предава \"Фокус\". „Ние споделяме и се съгласяваме с оценката на САЩ, че е много вероятно Руската федерация да е отговорна за атаката и че няма друго правдоподобно алтернативно обяснение. Призоваваме Русия да отговори на всички въпроси свързани с инцидента в Солзбъри“, заявиха министрите в съвместно изявление. „Русия трябва да предостави пълно и завършено разкритие на своята програма „Новичок“ на Организацията за забрана на химическите оръжия във връзка с международните си задължения. Призоваваме Русия да изпълни своите задължения по Конвенцията за забрана на химическите оръжия, както и своите отговорности като постоянен член на Съвета за сигурност на ООН за поддържане на международния мир и сигурност,“ се казва още в изявлението. Министърът на външните работи на Великобритания Борис Джонсън заяви, че страните от Г-7 ще създадат специална група, която ще се занимава с наблюдаване на поведението на Русия. Съответното изказване първият дипломат на Лондон направи в рамките на срещата на върха на „групата на седемте“, която се провежда в канадския град Торонто, отбелязва руският вестник „Коммерсант“. „Говорихме много за Русия и решихме да направим едно нещо. Каним се да създадем специална група Г-7, която ще следи за поведението на Русия“, разкри Джонсън. Съгласно думите му, в полезрението на групата ще влиза дейността на Русия в киберпространството, разпространяването на дезинформация, а също и „възможните опити за убийства“. Същевременно британският външен министър напомни, че 28-те страни от Европейския съюз подкрепиха Лондон след отравянето на бившия офицер на Главното разузнавателно управление (ГРУ)Сергей Скрипал и дъщеря му Юлия, което се случи в началото на март в Солзбъри.", "date": "2018.04.24", "title": "Г-7 зад Великобритания: Много е вероятно Русия да е виновна за отравянето на Скрипал"}
{"url": "http://www.faktor.bg/bg/articles/makron-pristigna-v-sasht", "text": "Френският президент Еманюел Макрон пристигна в САЩ за срещата си с държавния глава Доналд Тръмп. Той е първият чуждестранен лидер, когото американският президент ще приеме с всички почести на държавно посещение – след цяла година в Белия дом.  Двамата лидери заедно със съпругите си ще имат частна вечеря в историческата резиденция на Джордж Вашингтон „Маунт Върнън”, последвана от церемония в градината на Белия дом и вечерен прием в неговите салони. \"За нас със съпругата ми Брижит е голяма чест да бъдем тук в отговор на поканата на президента Доналд Тръмп и Мелания\", каза Еманюел Макрон, след като кацна на летището. Визитата ще бъде повод да обсъдим от една страна двустранните отношения, икономически, военни, дипломатически, както и научните, и културните, но също така да дискутираме по големите международни въпроси, които касаят нашата колективна сигурност.", "date": "2018.04.24", "title": "Макрон пристигна в САЩ"}
{"url": "http://www.faktor.bg/bg/articles/oon-preduprezhdava-che-zaplahata-ot-izpolzvane-na-yadreno-orazhie-narastva", "text": "ООН предупреди за нарастващата заплаха от употреба на ядрени оръжия, предаде Франс прес. \"Заплахата от използване – умишлено или не, на ядрени оръжия нараства\", заяви заместник-генералният секретар на ООН за разоръжаването Идзуми Накамицу при откриването на подготвителна среща на Конференцията за преглед на Договора за неразпространение на ядреното оръжие, предвидена за 2020 г.. Представителката на ООН изрази надежда, че това развитие ще \"допринесе за изграждането на доверие и запазването на благоприятен климат за искрен диалог и преговори\".  Все пак тя напомни, че \"днешният свят е изправен пред предизвикателства, подобни на контекста, родил Договора за неразпространение на ядреното оръжие\" преди близо 50 години. \"Геополитическата среда се влошава и някои от най-важните инструменти и споразумения, които образуват нашата колективна рамка на сигурност, биват подкопавани\", каза Накамицу. \"Все по-често се говори, че ядрените оръжия са необходими и полезни. Програмите за модернизиране на страните, разполагащи с ядрено оръжие, водят до нова оръжейна надпревара, която мнозина наричат надпревара в създаването на качествени оръжия\", добави тя.", "date": "2018.04.24", "title": "ООН:  Заплахата от използване на ядрено оръжие нараства"}
{"url": "http://www.faktor.bg/bg/articles/plamen-georgiev-pisna-mi-ot-kragli-masi-ot-analizi-zalagam-imeto-si", "text": "Каквото било, било. Оттук нататък залагам името си. Ще се съди по резултатите ни. Писна ми от кръгли маси, от анализи. Дайте нещо да се види. Крайно време е в тази държава нещо да се случи реално.  И ето, това беше един случай, с който започваме/ ареста на кметицата на \"Младост\" Десислава Иванчева-б.р/. Това заяви Пламен Георгиев, шеф на новия антикорупционен орган  КПКОНПИ, .  Той охотно разказа за сладкия живот на кметицата и заместничката й. \" \"Позволявали са си много волности. Вдигат се и отиват в някоя държава на почивка. Заради това и веднъж е имало отлагане на предаването на подкупа. Решават, че им харесва в чужбина и казват - оставаме тук за още няколко дни. Точно така са отложили и предаването на подкупа\", каза Георгиев. Той коментира  и това дали съдията по делото срещу арестуваната кметица трябва да си направи отвод, защото се е изказвал ласкаво към него и съответно според някои има конфликт на интереси. \"И аз мога да кажа за съдията много ласкави неща. Няма как да има отвод. Ние нямаме никакви правомощия по извършване на действия по разследването. Тези неща се вършат единствено и само от прокуратурата\", каза Георгиев.   Георгиев не коментира дали има заплахи срещу него.", "date": "2018.04.24", "title": "Пламен Георгиев: Десислава Иванчева е отложила вземането на подкупа заради почивка в чужбина"}
{"url": "http://www.faktor.bg/bg/articles/piarat-na-mladost-dyulgerov-e-podhvarlil-parite-v-kolata-na-ivancheva", "text": "Бившият кмет на община „Младост” Петко Дюлгеров умишлено е подхвърлил парите в колата, заради които беше арестувана Десислава Иванчева. Това заяви в интервю за предаването „Тази сутрин” пиарът на община „Младост” Петър Кърджилов.  Според него прокуратурата не разполага със сересета, в които Иванчева да иска подкуп, а цялата акция е постановка. „Акцията за това набеждаване е подготвена от организирана престъпна група. Екипът на община „Младост” провежда собствено разследване, защото смятаме, че не може да се вярва на специализираната прокуратура и на Комисията за отнемане на незаконно придобито имущество (КОНПИ)”, каза още Кърджилов.", "date": "2018.04.24", "title": "Пиарът на „Младост”: Дюлгеров е подхвърлил парите в колата на Иванчева"}
{"url": "http://www.faktor.bg/bg/articles/ranenata-politsayka-dobre-sam-vazstanovyavam-se", "text": "Полицайката Гергана Зашева, която беше ранена от бомбичка на мача \"Левски\"-ЦСКА-София\", даде първото си интервю пред медиите. Направи го по телефона за \"Здравей, България\" на Нова телевизия.  \"Добре съм, възстановявам се, благодаря, че се се интересувате\", каза тя.  \"Преминала съм специализирана подготовка и съм охранявала много мачове. Участвала съм във всички подобни мероприятия до момента\", каза още тя. Доброто впечатление от думите й се помрачи от стандартната фраза на българските полицаи, с която Гергана Зашева отговори на въпроса дали според нея е ранена умишлено. \"Има разследване. С такива въпрос можете да се обръщате към пресцентъра на МВР. Няма да коментирам\".  Гост в студиото беше собственикът на ФК „Левски” Спас Русев. Изоставаме много в спортната инфраструктура, държавата трябва да се намеси активно, заяви той По думите му, отговорността за сигурността по време на футболни мачове е комбинация между отговорността на държавата, на БФС и на клубовете. \"Не може да се иска само от клубовете – те нямат финансовия ресурс да го направят. Според мен не може да се случи без активната намеса на държавата. Смятам, че държавата трябва да подпомогне грандовете в София да изградят съответната инфраструктура\", заяви Русев пред Нова телевизия, визирайки \"Левски\" и ЦСКА. Според него инсталирането на камери може да стане за седмица, а такива имало на стадиона на \"Левски\".", "date": "2018.04.24", "title": "Ранената полицайка: Добре съм, възстановявам се"}
{"url": "http://www.faktor.bg/bg/articles/medvedev-podpisa-vremenno-sporazumenie-za-svobodna-targoviya-varhu-ogranichen-krag-ot-stoki-s-iran", "text": "Министър-председателят на Русия Дмитрий Медведев подписа временно споразумение за период от 4 години, което ще предостави възможност за свободна търговия върху ограничен кръг от стоки между Евразийския икономически съюз (ЕИС) и Иран, се съобщава в правителствения уебсайт, цитирано от ТАСС. „Споразумението предоставя възможност за свободна търговия върху ограничен брой от стоки между ЕИС и Иран“, се казва в изявлението. Според изявлението, проектоспоразумението е било готово да изпълни решение на срещата на Върховния евразийски икономически съвет от 26 декември 2016 г. за започване на преговори с Иран за изготвяне на временно споразумение водещо до възможността за свободна търговия.", "date": "2018.04.24", "title": "Медведев подписа  \"временно споразумение за свободна търговия върху ограничен кръг от стоки\" с Иран"}
