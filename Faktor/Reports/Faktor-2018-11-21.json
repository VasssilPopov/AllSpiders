{"url": "https://www.faktor.bg/bg/articles/tereza-mey-se-sreshtna-zhan-klod-yunker-obsazhdat-brekzit", "text": "Министър-председателката Тереза Мей се срещна днес с председателя на Европейската комисия Жан-Клод Юнкер, за да обсъди бъдещите отношения между Великобритания и ЕС, предаде Ройтерс. Целта на срещата е да бъдат договорени най-общите рамки за бъдещите отношения преди срещата на върха на евролидерите в неделя и да бъдат поети ангажименти, които да потушат бунта на някои британски депутати консерватори, обявили се против проектоспоразумението за Брекзит. Двамата лидери се ръкуваха пред телевизионните камери в централата на Еврокомисията, но не пожелаха да отговорят на журналистически въпроси. Сред неуредените проблеми е заплахата на Испания да блокира т.нар. политическа декларация заради нерешения още въпрос с Гибралтар, както и резервите на други държави по въпроса с риболова и бъдещите търговски отношения.  Обсъжданият днес документ е от около 20 страници по информация на европейски източник. Той ще бъде без юридическа стойност, но ще е от голямо политическо значение. Идеята е да създаде рамка за търговските преговори, които официално могат да започнат чак след излизането на Обединеното кралство от ЕС, на 30 март 2019 г.", "date": "2018.11.21", "title": "Тереза Мей се срещна Жан-Клод Юнкер, обсъждат Брекзит"}
{"url": "https://www.faktor.bg/bg/articles/novini/balgariya/vizhte-vaprosite-ot-koito-se-skri-rumen-radev", "text": "Единствено президентът Румен Радев отказа да участва в „Шоуто на Слави“ тази седмица, в която водещият наред с държавния глава гостуват Бойко Борисов, Сотир  Цацаров и Мая Мановолова. Вместо Радев обаче в студиото бяха сценаристите на Слави, които отговряха вместо него. Ивaн Кулеков констатира, че не може да има държавен глава, когато няма държава. Той попита защо се дават 6 млн. лв. за президента, а 4,5 млн. от тях отиват за заплати. Тошко Йорданов допълни, че отказът на президента да гостува е неуважение към хилядите зрители, които са изпратили въпроси към държавния глава. Филип Станев от екипа на шоуто припомни за случая с поканата към Бойко Борисов, която всъщност не била точно покана според съветника му Иво Христов. Сценаристът заключи, че явно президентът не иска да ходи на срещи. Тази вечер на гости на Слави ще е премиерът Бойко Борисов, който прие поканата, въпреки помията, която предаването изсипва години наред върху партията му и върху него лично. Вижте част от въпросите, на които Румен Радев не пожела да отговори: На 10 ноември произнесохте реч, в която констатирате, че основите на българската демокрация са критично застрашени и че има възраждане на партията-държава и само няколко дена по-късно казахте, че оставка на кабинета не трябва да има. Кога бяхте искрен? Кой Ви убеди да се кандидатирате за президент – Корнелия Нинова или ген. Решетников? Смятате ли, че е редно един президент да лобира за конкретна фирма за закупуване на самолети? През февруари попитахте дали Пеевски и Борисов имат общи бизнес интереси. Получихте ли отговор на този въпрос или вече той не Ви вълнува? Вие сте мажоритарно избран президент. Защо се обявихте против желанието на народа, изразено на референдума за промяна в избирателната система? Това ваше убеждение ли беше или на Корнелия Нинова? Защо не седнете с министър-председателя на една маса и да решавате заедно проблемите на хората, а сядате и ги обсъждате с Корнелия Нинова? Вярно ли е, че съпругата ви има кабинет в Президентството и ако е вярно, в качеството си на каква има кабинет? Когато поискахте от президента Путин да строим “български поток”, поехте ли някакви ангажименти и какви? Ще правите ли политическа партия? Казахте, че протестите връщат достойнството на хората. Какво правите вие за връщането на това достойнство? Защо не наложите вето на медийния закон на Делян Пеевски, Йордан Цонев и Хамид Хамид от ДПС? Защо не наложихте вето на закона за горивата, станал известен и като “закона „Лукойл“? Искате ли президентска република?", "date": "2018.11.21", "title": "Вижте въпросите на народа, от които се скри Румен Радев"}
{"url": "https://www.faktor.bg/bg/articles/georgi-harizanov-dnes-vidyahme-edna-tazhna-rokada-dano-ne-e-otmashtenie-na-valeri-simeonov", "text": "Политическият анализатор Георги Харизанов коментира пред БНТ днешната рокада между вече бившия вицепремиер Валери Симеонов и Марияна Николова. \"Това е една тъжна рокада, слаб ден и за парламента и за българската демокрация като цяло. Това - от една страна. Да, Обединените патриоти имат своята квота в управлението. Но няма как да е добро това решение - вицепремиерът на държавата да е човек, за когото никой не е гласувал, за когото не сме наясно какви политически цнности изповядва, без политическа кариера до момента и човек, непознат за обществото. Силно се надявам, искрено се надявам - от една страна това да не е отмъщение на Валери Симеонов към случващото се и към неговите коалиционни партньори и случващото се в обществото. Това е показно негативен ход. И от друга страна - надяваме се на здравите нерви на премиера и управляващото мнозинство, особено на големия партньор, тъй като върху ГЕРБ наистина се стоварва огромната отговорност. А ужасно много неща зависят от Бойко Борисов. В случай, че ГЕРБ не се обърне към хората, да, попада в улица без изход. Трябва да се фокусира само и единствено върху благосъстоянието на хората. Това беше голямата дупка, която се отвори след председателството. Хората казаха какво като сме регионален лидер, какво като сме фактор в Европа, след детето на комшията работи в Германия и взима 5000 евро. Дължат се отговори на обществото по тези въпроси. Има 10 000 незаети места в администрацията. Защо не ги съкратят, след като администрацията може да се оправя и без тези 10 000 щата? Каква е тази Агенция за електронно управление? С какво се занимава?", "date": "2018.11.21", "title": "Георги Харизанов: Днес видяхме една тъжна рокада, дано не е отмъщение на Валери Симеонов"}
{"url": "https://www.faktor.bg/bg/articles/parvan-simeonov-na-gerb-shte-e-nuzhen-politicheski-stoitsizam", "text": "Социологът Първан Симеонов коментира пред БНТ актуалната политическа обстановка в страната и настъпилите промени във вицепремиерската позиция в правителството, както и тенденциите, които се очертават. \"Чудя се ГЕРБ как се набутаха в тази ситуация. Има вероятност Патриотите да повлекат и тях. Ако ГЕРБ си мисли за някакво преформатиране, ще стане зависим от ДПС. Ако тръгне към предсрочни избори - ще трябва Румен Радев да прави слежебно правителство. Трябваше след европредседателството политически да измислят бързичко нов сюжет, защото още тогава се виждаше, че се събира напрежението. Вместо това се набутаха в улица без изход, от която ни така, ни иначе. БСП и ДПС седят отстрани и чакат на ГЕРБ да му пада рейтингът.  Нужен е политически стоицизъм. Ще трябва ГЕРБ да дава, ще трябва да може да устоява на протести - нещо, което ГЕРБ трудно може да прави, огъват се. Когато се подобрява благосъстоянието на хората, това обикновено бавно се осъзнава. Ако въобще се случва, това се случва бавно, още по-бавно го споделят с нашите анкетьори при проучвания. Тоест  добрите новини обикновено се забавят. И това също е лоша новина за ГЕРБ, защото не ценови скок, а дори видимостта за някакъв ценови скок може да предизвика напрежение.  Всъщност няма никаква драма. Къде по света, ако кажат, че се променя някакъв данък, да няма недоволни. Това е най-нормалното нещо. Къде по света няма яростна опозиция, къде няма протести. Нещата, генерално погледнати, са ОК.\" Социологът изброи и няколко проблема, които стоят пред управляващите. \"Очевидно е, че ГЕРБ се задържа дълго на власт и на хората им се ще да дойде \"новият\". Искат някакво проветряване на системата. Това е първият проблем. Вторият е ръстът на цените или видимистта за такъв ръст. Третият проблем ще дойде, ако икономистите се окажат прави и икономиката тръгне в нов цикъл, не толкова успешен, както досега. И още един проблем - не са страшни яростните опозиции, а \"опозиции с план\", които в общи линии следват едни ясни стъпки, така че ГЕРБ плавно да ерозира и евентуално сумата на ГЕРБ и Патриоти да е по-малка от сумата, която ще постигнат на предтояшите избори. Ако ГЕРБ победи на евроизборите, може с тази засилка да победи на много по-лесните местни избори. Тогава може да направи избори заедно с парламентарни, а евентуално може и да мечтае за пълен мандат. Големият въпрос е дали на Борисов ще му издържат нервите. Защото от тук до европейските избори ще става все о-зле - всеки все повече ще крещи.", "date": "2018.11.21", "title": "Първан Симеонов: Опасна е не яростната опозиция, а \"опозицията с план\", която следва ясни стъпки"}
{"url": "https://www.faktor.bg/bg/articles/novini/svyat/s-tozi-zhest-merkel-proiznese-poslednata-si-plamenna-rech-v-bundestaga", "text": "Последна реч пред Бундестага едновременно като канцлер и партиен лидер държа днес Ангела Меркел. Акцентите в нея бяха глобалният миграционен пакт, обединена Европа и Брекзит. По традиция по време на дебата за бюджета за следващата година опозиция и управляващи представят вижданията си за бъдещето на страната. Също по традиция, дебатът се открива от водещата опозиционна сила. Това е крайнодясната „Алтернатива за Германия“. Толкова бурни аплодисменти Ангела Меркел рядко е получавала в Бундестага. Но и рядко е звучала толкова пламенно и конкретно. По всичко личи - целта на тази реч е да влезе в политическото наследство на канцлера. А дебатът в Бундестага бе исторически, защото за първи път след края на Втората световна война бе открит от националистическа формация - „Алтернатива за Германия“. „Хубавото на днешното време е, че противниковите лагери са ясно дефинирани“, заяви Меркел под бурни аплодисменти. „Или си от онези, които смятат, че само те могат да оправят нещата, мислейки само за себе си - това е национализъм в най-чистата му форма. Това не е патриотизъм. Патриотизъм означава да намираш решение заедно с другите и в интерес на Германия“. Ангела Меркел бе аплодирана за пламенните си думи за обединена и солидарна Европа. Акцент в речта й бе и не по-малко пламенната защита на глобалния миграционен пакт, в отговор на яростните му противници от крайнодясната „Алтернатива за Германия“. В Бундестага лидерът й Алис Вайдел предпочете да защити себе си в развихрилия се скандал с нерегламентирани парични дарения за партията, припомняйки, че подобен скандал свали от власт Хелмут Кол, партийния баща на Ангела Меркел. „Да, направихме грешка. Но върнахме парите далеч преди да раздухате медийния скандал. Не сте вие тези, които трябва да ни говорите за морал“, обърна се Вайдел към консерваторите на Меркел. „Хубавото на дебата е, че всеки говори за това, което счита за важно“, отговори Меркел, преди да се концентрира върху европейската и световна политика. За последен път като партиен лидер, а може би и като канцлер.", "date": "2018.11.21", "title": "С този жест Меркел произнесе последната си пламенна реч пред Бундестага"}
{"url": "https://www.faktor.bg/bg/articles/prezidentat-na-sarbiya-svika-izvanredno-zasedanie-na-saveta-za-natsionalna-sigurnost", "text": "Президентът на Сърбия Александър Вучич свика извънредно заседание на Съвета за национална сигурност, след като властите в Косово въведоха 100-процентни мита срещу вноса на стоки, произведени в западната ни съседка, предава държавната информационна агенция Tanjug. Освен това Вучич ще проведе срещи с посланиците на Китай, Русия и страните от Голямата четворка – Германия, Италия, Великобритания и Франция. По-рано в сряда правителството на Косово взе решение за увеличаване на митата за внос на стоки от Сърбия и Босна и Херцеговина на 100%, като обяви, че скоро ще бъдат наложени допълнителни мерки. Министър-председателят на Косово Рамуш Харадинай публикува съобщение в социалната мрежа „Фейсбук“, от което стана ясно, че решението на Прищина влиза в сила незабавно. „На днешното заседание правителството на Косово реши да наложи 100-процентни мита върху вноса на стоки с произход от Сърбия и Босна и Херцеговина, с изключение на международните марки, изброени в приложението. Освен това правителството задължава Министерството на търговията и промишлеността, и всички съответни институции да премахнат и предотвратят възможния внос и достъп до пазара на всички продукти, които противоречат на официалното и конституционно наименование на Република Косово. Решението влиза в сила незабавно - компетентните институции са длъжни да го прилагат“, написа Харадинай. Косовският вицепремиер Енвер Ходжай публикува пост в социалната мрежа „Туитър“. „Сърбия продължава агресивната си кампания срещу Косово на международната сцена. Това подкопава процеса на нормализиране. За да защити жизнените си интереси, правителството на Косово реши да увеличи на 100% митата за внос. Скоро ще бъдат обяви и допълнителни мерки\", написа на свой ред Ходжай.", "date": "2018.11.21", "title": "Президентът на Сърбия свика извънредно заседание на Съвета за национална сигурност"}
{"url": "https://www.faktor.bg/bg/articles/kat-i-nso-pak-sa-vlezli-v-prerekanie-kray-mertsedesa-na-desislava-radeva", "text": "КАТ и НСО са влезли в пререкание край мерцедеса на Десислава Радева в столицата. Така високопоставен източник от пътната полиция лаконично коментира клип, заснет от Богдан Асенов и публикуван в профила му във фейсбук, който бе качен в сайта ПИК. \"Питайте НСО\", лаконична бе първата дама. От службата за охрана са назначили проверка. От пътна полиция: \"Няма инцидент, има спор\" Столичанинът, чийто глас се чува зад кадър твърди, че по обяд е станал свидетел на любопитната случка, която най-вероятно се развива на бул. \"Фритьоф Нансен\" в столицата. Според него служителят на пътна полиция е спрял бронирания мерцедес, тъй като колата се е движела в насрещното движение. Богдан Асенов не е заснел нарушението, а спора между катаджията, шофьора на мерцдеса и охранителка от НСО. Според мъжа от разговорите ставало ясно, че те са от ескорта на Радева. В социалните мрежи тече дебат дали съпругата на Румен Радев е била в автомобила. Според експерт по сигурността присъствието на служителка от НСО потвърждава, че Десислава Радева е зад тъмните стъкла на черния автомобил. От видеото, заснето от Богдан Асенов, се вижда, че спорът е сериозен и емоционален. Между полицая и офицерката от НСО очевидно има дебат кой колко години работи в системата. Жената споменава цифрата 18 години. Репортери на \"24 часа\" потвърждават, че брюнетката е един от най-опитните кадри на НСО. Тя е част от екипа, който охранява Десислава Радева, а преди това е отговаряла за сигурността на Зорка Първанова. \"24 часа\" зададе въпроса имало ли е такъв инцидент на Пътна полиция, НСО и първата дама. \"Обърнете се към НСО\", лаконична беше самата Десислава Радева. \" Има такава случка, назначили сме проверка\", казаха от НСО и добавиха, че не могат да коментират кой се е возил в колата, а само потвърждават, че е бил техен автомобил. \"Няма инцидент, имало е пререкания между наши служители и служители на НСО\", потвърдиха от пътна полиция. Те казаха още, че до съставяне на акт не се е стигнало.", "date": "2018.11.21", "title": "Бронираният мерцедес на Десислава Радева навлязъл в насрещното, НСО се препират с КАТ (ВИДЕО)"}
{"url": "https://www.faktor.bg/bg/articles/politolog-za-evroizborite-shte-ima-sblasak-na-dvama-krayni-polititsi-s-chepati-harakteri", "text": "Политическите страсти нямат успокояване в България. Политиката се превърна като в един вид скандал, никакви рационални действия и от двете страни не биха могли да доведат до успокояване на тази обстановка, която се върти катов  един омагьосан кръг, от който излизане няма, защото съдържателните политически дебати бяха заменени с взаимни нападки, обвинения, разхвърлят се всякакви папки с доказателства за корупция. Прокуратурата беше замесена. Политици дават сигнали в правораздавателните институции и като цяло забравиха да се занимават с основната си дейност, която е правенето на политика, заменяйки я с циркаджийство и показни акции по телевизиите. Това коментира в ефира на бТВ политологът доц. Стойчо Стойчев. \"Волен Сидеров очевидно преследва някаква цел - първо място за водач на листата за евроизборите. Решил е да смени амплоато от един \"прост български депутат\", както сам каза вчера, да стане един \"прост европейски депутат\". Очевидно стандартът на живот на едни \"прост европейски евродепутат\" е по-добър. Виждате какво правят евродепутатите Николай Бареков и Ангел Джамбазки, вероятно Сидеров им е завидял. Иска да ги измести. Ако политиците не махнат преференцията до евроизборите, това водачество на листата не му гарантира избирането\", разкри политологът. Според него Ангел Джамбазки също е твърдо решен да повтори мандата, така че ще има мобилизация по отношение на преференциите. Ще има сблъсък на двама крайни политици, на двама чепати характери, и не е ясно как ще свърши тази битка. \"Затова нещата, които Волен Сидеров прави, е да копае гроб сам на себе си. В крайна сметка тези скандали ерозират самата формация Обединени патриоти\", убеден е Стойчев.  \"В електорално отношение \"Атака\" е доста устойчива формация, просто не се лови от социолозите, защото хората, които гласуват като цчло за \"Атака\", не обичат да участват в социологически проучвания, отпращат анкетьорите. Но в един момент всичко това писва. Тези хора, които в момента излизат на улицата, имат претенциите да изместят този тип радикални политици. Вече улицата започва да прилича на това, което Волен Сидеров правеше, когато беше извън властта\", посочи още Стойчев.  Той коментира и част от протестите. \"От всички социални протести в момента достоен за уважение е този на майките с деца. Те имат конкретни неща и са склонни на диалог. Тези, които блокират пътищата, действат много организирано, това е тактически много добре подготвено. Това са малки мобилизирани групи, които имат ясна цел - бързо да блокират важни пътни артерии, с което да създадат предпоставки за затрудняване на трафика, напрежение, което се отразява от телевизиите и създава впечатление на хаос и безпорядък в държавата. За да направиш такава тактика, която да се масовизира в цялата страна, очевидно, че има подготвен план за нейното изпълнени. Няма как това спонтанно да стане. Хората, които ги водят, чисто в оперативен порядък има казват къде да отидат, как да блокират. Което означава, че предварително е премислена цялата тази работа.\" На въпрос кой стои зат тези протестиращи, политологът отговори: \"Всякакви спекулации могат да бъдат направени, като тръгнете от Русия, БСП, ДПС и стигнете до олигархични кръгове. В крайна сметка трябва да се гледа какво искат тези протести. Те нямат социални искания. И аз бих искал да протестирам за ниската си заплата като доцент, но би трябвало да отправя своите искания към своя работодател\", завърши политологът.", "date": "2018.11.21", "title": "Политолог: Очакваме сблъсък на двама крайни политици с чепати характери"}
{"url": "https://www.faktor.bg/bg/articles/novini/balgariya/anketa-tryabva-li-nso-da-ohranyava-desislava-radeva", "text": "Трябва ли НСО да охранява Десислава Радева? Да Не Нямам мнение", "date": "2018.11.21", "title": "Анкета: Трябва ли НСО да охранява Десислава Радева?"}
{"url": "https://www.faktor.bg/bg/articles/mareshki-1-3", "text": "Гледайте сега БНТ- ще коментирам водещите теми от деня- оставката на проваления вицепремиер Симеонов и бъдещето на управляващата коалиция. Това написа във \"Фейсбук\" лидерът на \"Воля\" Веселин Марешки. И цъфна в студиото на\"Още от деня\" на БНТ. Абсолютно безсмислено е да се правят предсрочни избори през февруари, през март. Всеки трезвомислещ човек го разбира.  Българските граждани съвсем скоро ще кажат кого подкрепят, на европейските избори. Ако ГЕРБ ги изгубят, тогава вече наистина трябва да има предсрочни избори. Общо коалицията дали има повече от останалите, това е въпросът\", обясни той. \"Ние сме за оставката на Валери Симеонов, от една страна, от друга страна, още отдавна сме казали, че който и да предложат и по коалиционно споразумение си е тяхно право човек за това място, ние авансово не може да знаем той дали е добър професионалист или престъпник, така че му даваме кредит на доверие\", коментира той по повод гласуваната днес оставка на Валери Симеонов и заелата поста му Марияна Николова. \"Не знаем предварително затова не може да му слагаме някаква емблема, затова му даваме шанс, даваме му кредит на доверие и следим делата му\", уточни Марешки. \"Народът дава оценките и най-вече на избори, но според нас към днешна дата спрямо обещанията в предизборната програма на малката коалиция, на общата предизборна програма, според мен те вървят доста отстъпчиво назад, като най-фрапантен е примерът, че се отпускат милиарди за самолети, а не толкова много пари за пенсии, което беше първа точка в програмата\", каза още той. Александър Сабанов от ВМРО обаче не се съгласи с него и изтъкна, че това е \"единственото правителство с наше участие, което вдига доходите - ние освен пенсиите - 300 лева, защото днес също беше коментирано в зала - 300 лева това е за 4-годишен период, не е за първата една седмица\". От една страна има подобрение на икономически резултати, но има и недоволство, коментира Марешки. Това е така, защото резултатите не са достатъчно добри, допълни той. Подкрепяме я, разбира се, най-малкото защото тя е излъчена от нашия коалиционен партньор, чиято квота реално е вицепремиерската, коментира Сабанов по повод новия вицепремиер Марияна Николова. Дори и да не се явим заедно на евроизборите, всеки ще покаже какво има след себе си като електорална нагласа, коментира още той", "date": "2018.11.21", "title": "Марешки: Безсмислено е да има предсрочни избори през февруари или март"}
{"url": "https://www.faktor.bg/bg/articles/es-balgarskite-vms-shte-poluchat-bezpilotni-podvodni-aparati", "text": "Българските военноморски сили ще получат широк набор водолазно оборудване и безпилотни подводни апарати, съобщиха от пресслужбата на щаба на флота във Варна.   Проектът на Адмиралтейството е одобрен на заседание на Съвета \"Външни работи/Отбрана\" на ЕС при разглеждането на втори пакет с проекти по инициативата \"Постоянно структурирано сътрудничество\". За участие са селектирани общо 17 проекта, сред които и предложението на българските ВМС за създаване на \"Модулен елемент за бързо развръщане за подводни интервенции\".   Проектът е оценен като приоритетен за изграждането на отбранителните способности на ЕС. Освен България, като координатор, в него участват Гърция и Франция, а Италия и Полша са със статут на наблюдатели.   Предвижда се изграждане на специализиран модулен елемент за осигуряване на пълния спектър от отбранителни операции за подводни интервенции в експедиционен формат, с изключение на мисии и задачи на силите за специални операции. Целта е оборудването да се ползва както на море, така и във вътрешни водни басейни.", "date": "2018.11.21", "title": "ЕС: Българските ВМС ще получат безпилотни подводни апарати"}
{"url": "https://www.faktor.bg/bg/articles/aktsiite-na-doyche-bank-se-srinaha-do-istoricheskiya-minimum", "text": "Акциите на най-голямата германска банка \"Дойче банк\" паднаха с 4.2% след като стана ясно, че банката е участвала в подозрителни транзакции на Danske Bank, която бе уличена в пране на пари на руски олигарси в огромни обеми, припомня \"Уолстрийт джърнъл\". Стойността на една акция на \"Дойче банк\" слезе до 8.17 евро, най-ниската цена за цялата история на търговията с ценните книжа на банката.  Разследване на прането на руски пари през датската банка е показало, че през \"Дойче банк\" от 2007 до 2015 година е преминала сума от 150 милиарда долара, идващи от Danske Bank, пише dir.bg. Това е потвърдено и от вътрешно разследване на германската банка. Оказва се, че именно тя е била най-големият партньор в прането на руските пари на датската банка.  След като в САЩ започна разследване на действията на Danske Bank, нейният изпълнителен директор Томас Борген подаде оставка. Такава съдба може да има и ръководството на \"Дойче банк\", ако тези данни се потвърдят официално.", "date": "2018.11.21", "title": "Акциите на Дойче банк се сринаха до историческия минимум"}
{"url": "https://www.faktor.bg/bg/articles/ikonomika/biznes/sindikatite-ochakvame-prezidentat-da-zashtiti-minyorite-i-energetitsite-na-sreshtata-za-klimata-prez-dekemvri", "text": "Очакваме президентът Румен Радев да защити миньорите и енергетиците на срещата за климата и енергетиката през декември. Това заяви  председателят на КНСБ Пламен Димитров, който взе участие в днешната тристранна среща при премиера Бойко Борисов.  Димитров посочи, че по време на срещата освен темите за увеличаването на заплатите и липсата на кадри на пазара на труда, е била засегната и темата за енергетиката.  „Нея само я започнахме, но остана за следващата седмица. Споменаваме я в контекста на това, което се случва буквално след десет дни. На 3 декември започва срещата за климата и енергетиката, на която президентът Румен Радев ще трябва да защити позицията, която ние заедно с двете министерства – на енергетиката и на околната среда и водите, говоря за двата синдиката, сме изработили през последните няколко месеца. А тя е ясна – запазване на българския въгледобив и производството на електроенергия от местни въглища“, каза още Димитров и посочи, че другата седмица синдикалните и работодателските организации ще имат отново среща при премиера по тези тема.  „Но понеже това стои на дневен ред и вече властите би трябвало да говорят на един език, нашият апел към президента Румен Радев е да бъде на нивото, на което ние очакваме да бъде – държавен глава, който да защити миньорите и енергитиците в започващата среща“, заяви Димитров.  „Моят прочит на днешната среща при премиера е, че това всъщност е опит икономически активното население с властта заедно да се опитат да погледнат какво трябва да бъде направено през следващата година. И да се адресират най-тежките проблеми, които хората поставят. Факт е, че има нужда тази тенденция на двуцифрен ръст на доходите да бъде продължена, затвърдена и гарантирана през следващата година“, каза още Димитров.  Той посочи, че 78% от работещите са в частния сектор. „Така че добрите новини в бюджета за увеличението на доходите касаят 1/6 от работещите българи. От тази гледна точка подчертах, че двуцифреният ръст на средната работна заплата – 12-15% за следващата година по наши разчети, би трябвало да даде отговор на два въпроса – доколко справедливо разпределяме допълнителния растеж на БВП, който очакваме следващата година, и как реагираме на растящите цени на основни стоки и услуги. Това иска българският работник да чуе и смятам, че посланието е общо – до фирмите и предприятията да достигне не само посланието, но и реалната договореност за по-високи заплати“, коментира Димитров.  Председателят на КНСБ посочи, че другата тема, която е била коментирана по време на срещата, е липсата на кадри на пазара на труда. „Това е една инициатива, която ние сложихме на масата преди време – заедно с бизнеса и правителството да потърсим начин как трайно да привлечем няколко десетки хиляди работещи българи, които живеят в момента в Молдова и Украйна. Чухме коментари, че ще внасяме обратно цигани от там, но това не е вярно“, каза още Димитров.", "date": "2018.11.21", "title": "Синдикатите: Очакваме президентът да защити миньорите и енергетиците на срещата за климата през декември"}
{"url": "https://www.faktor.bg/bg/articles/ikonomika/biznesat-dgodina-shte-se-vdignat-srednite-zaplati-s-pone-dvutsifreno-chislo", "text": "\"През последните две години имаме двуцифрен ръст на средата работна заплата.Тази тенденция ще се запази и през следващата година\" каза председателят на КРИБ Кирил Домусчиев след среща на работодателите и синдикатите при премиера Бойко Борисов. \"Изказахме едни опасения пред правителството, че тези протести, които вървят в страната от малък брой хора, защото всеки може да види по телевизията, на различни места са се събрали по 30-40-50 човека, са недопустими. По мнение на КРИБ трябва да се вземат мерки и това да не затруднява икономиката и гражданите. Не може да се блокират магистралите и да спират нашите тирове, да спират хората да се приберат в дома си\", каза още Домусчиев. Той бе категоричен, че улицата не може да диктува какво става в държавата.  От КРИБ отправиха послание към всички политически партии да престанат с популизма за вдигането на доходите, защото има заложени приходи в хазната. От синдикатите поискаха скок на заплатите с поне 12-15%.", "date": "2018.11.21", "title": "Бизнесът: Догодина ще се вдигнат средните заплати с поне двуцифрено число"}
{"url": "https://www.faktor.bg/bg/articles/sport/balgariya-e-v-treta-urna-za-evro-2020-vizhte-s-koi-otbori-chakat-trikolyorite", "text": "Вече и официално националният отбор на България се изкачи в трета урна за жребия на квалификациите за Евро 2020, който ще се тегли 2 декември. Това стана ясно след изиграването на двубоите от нашата Лига “С” тази вечер. В група 1 Шотландия надви Израел с 3:2 и спечели потока си. Същото стори и Сърбия срещу Литва в своята група 4, а Румъния остана на второ място въпреки победата като гост над Черна гора. Така България ще се размине в жребия с отборите на Словакия, Турция, Ейре, Северна Ирландия, Шотландия, Сърбия, Норвегия, Израел, Унгария, които също са в трета урна. Вижте останалите потенциални съперници на трикольорите: Белгия, Хърватия, Англия, Франция, Холандия, Италия, Португалия, Испания, Швейцария, Полша. Германия, Исландия, Босна и Херцеговина, Украйна, Дания, Русия, Австрия, Уелс, Чехия, Швеция. Словакия, Турция, Ейре, Северна Ирландия, Норвегия, Сърбия, Финландия, Шотландия, Израел, БЪЛГАРИЯ Албания, Кипър, Естония, Грузия, Гърция, Литва, Черна гора, Словения, Унгария, Румъния. Армения, Азербайджан, Беларус, Гибралтар, Казахстан, Косово, Люксембург, Македония, Молдова, Фарьорски острови.  Андора, Латвия, Лихтенщайн, Сан Марино, Малта.  Като най-добър отбор от завършилите втори в Лига “С”, българският тим може да участва в плейофите за европейското, ако някои от победителите в нашата Лига “С” се класира през квалификациите.", "date": "2018.11.21", "title": "България е в трета урна за Евро 2020, вижте кои отбори чакат трикольорите"}
{"url": "https://www.faktor.bg/bg/articles/erik-rubin-za-lokhiyd-martin-i-za-sasht-e-chest-da-predlozhat-na-balgariya-f-16-block-70", "text": "Правителството на Съединените американски щати изразява силната си подкрепа за участието на \"Локхийд Мартин\" в конкурса за избор на многоцелеви изтребител, който се провежда в България. Новият модел F-16 Block 70, произвеждан от компанията, е най-доброто решение за Военновъздушните сили на България. Това каза посланикът на САЩ у нас Ерик Рубин по време на бизнес-обяд, организиран от Американската търговска камара, съобщи dnes.dir.bg. Тема на събитието бе \"САЩ - България: укрепване на стратегическото партньорство\". По време на събитието изказвания направиха изпълнителният директор на Камарата Петър Т. Иванов, посланикът на САЩ Ерик Рубин и Джеймс Робинсън, директор \"Международно бизнес развитие на проrрамата за F-16\", \"Локхийд Мартин\". Изпълнителният директор на Американската камара Петър Т. Иванов откри събитието, като подчерта значението на последващото развитие и задълбочаване на българо-американското стратегическо партньорство: \"Американската търговска камара наскоро представи икономическо изследване, което посочи, че обемът на инвестициите от САЩ в България е значително статистически подценен. Реалната стойност на инвестициите е поне 2,5 пъти по-голяма от досега отчитаната такава. Участието на България в мащабна доставка от стратегическо значение като тази на нови изтребители F-16 чрез Програмата за чуждестранни продажби на Правителството на САЩ ще увеличи американските инвестиции с положително въздействие върху местната икономика. Такава инвестиция ще повиши техническата експертиза на нашите Военновъздушни сили и ще донесе редица други ползи за българския бизнес.\" \"Съединените щати са поели ангажимента да подкрепят своите международни партньори чрез модернизация на въоръжените сили, в т.ч. и тук в България. Закупуването от страната ви на нови изтребители F-16 ще подкрепи не само сигурността на България, но и регионалната и колективната сигурност на съюзниците в НАТО\" - посочи посланик Ерик Рубин. \"\"Локхийд Мартин\" е световноизвестна компания от САЩ, която е лидер в областите на сигурността, авиацията и космонавтиката. Затова и правителството на САЩ силно подкрепя участието на \"Локхийд Мартин\" в конкурса по избор на нов многоцелеви изтребител, който се провежда в България. Новият F-16 Block 70 е най-подходящият изтребител за Военновъздушните сили на България, защото се е доказал в бойна обстановка. Машината предлага непосредствена оперативна съвместимост с редица съюзници от НАТО - в т.ч. и съседните на България държави Гърция, Румъния и Турция, както и с Хърватия, Полша и Словакия. Придобиването на F-16 ще подобри значително способностите на България в отбранителното сътрудничество, както и в ангажиментите на страната и ученията, в които страната участва със САЩ, други съюзници в НАТО и партньори\", коментира още посланик Рубин. \"За Локхийд Мартин\", както и за правителството на САЩ, е чест да предложат F-16 Block 70 в конкурса на ВВС на България, като част от Програмата за чуждестранни продажби на Правителството на САЩ. Този модел е най-новият и най-модерният серийно произвеждан изтребител. F-16 Block 70 представлява най-добрата комбинация от оперативни способности, авангардна авионика и най-нисък разход за целия цикъл на експлоатация, в т.ч. и за разходите за цялостната програма за българските Военновъздушни сили. Ние сме убедени, че точно този изтребител ще укрепи стратегическото партньорство на България с НАТО и САЩ. F-16 Block 70 е цялостно взаимосвързан с оперативните изискваният на НАТО и представлява гръбнакът на военновъздушния парк на НАТО\", изтъкна Джеймс Робинсън. С около 700 самолета F-16 на въоръжение във военновъздушните сили на НАТО в Европа, самолетът е водещ пример за изтребител и е стожер на отбраната, както на национално ниво, така и в рамките на НАТО и Европа.\" - допълни още Джеймс Робинсън. \"F-16 Block 70 представлява най-усъвършенствания изтребител F-16 до днес\". \"Наскоро придобит от Бахрейн и Словакия, изтребителят представлява отличен микс от оперативни възможности, включва серия от подобрени системи за управление, които са близки до тези на изтребителя от пето поколение F-35 и има проверени ниски разходи за цялостния период на експлоатация, както и на разходите за поддръжка, персонал и логистика. F-16 Block 70 ще постави България на водещо място в Европа със своята военновъздушна мощ и способности, като така ще укрепи стратегическото партньорство на страната ви с НАТО и САЩ и ще осигури изключителна оперативна съвместимост с мнозинство от страните в региона, които също използват F-16\", открои предимствата на самолета Робинсън. \"За нас е чест да предложим F-16 Block 70 на България в партньорството с правителството на САЩ чрез Програмата за чуждестранни продажби на Правителството на САЩ\", заключи той.", "date": "2018.11.21", "title": "Ерик Рубин: За \"Локхийд Мартин\" и за САЩ е чест да предложат на България F-16 Block 70"}
{"url": "https://www.faktor.bg/bg/articles/obshtestvo/zakon-i-red/prokuraturata-protestira-opravdatelnata-prisada-po-deloto-za-sgradata-ubiets-na-alabin", "text": "Оправдателната присъда по делото „Алабин” е протестирана, съобщиха от пресслужбата на прокуратурата. Точно преди седмица, на 14 ноември, 12 години след рухването на сграда на столичната улица „Алабин”, при което загинаха две млади момичета, Софийски градски съд произнесе всичките искове за неоснователни. Съдът се произнесе, че собственикът на сградата Георги Кирчев, инженерът контролирал ремонта Петър Петров, Николай Симеонов, управител на фирмата, ангажирана с ремонта и строителят Манчо Антонов са невинни. След заседанието прокурор Момчил Момчев заяви, че в хода на делото основният свидетел си е променил показанията. Днес от прокуратурата съобщават, че на 19 ноември, до административните ръководители на Софийска апелативна прокуратура и Софийска градска прокуратура е постъпил сигнал от адвокат Ина Лулчева, защитник на подсъдим. Сигналът на адвокат Лулчева касае изявления на наблюдаващия прокурор Милко Момчев, направени пред медии непосредствено след постановяване на оправдателната присъда по това дело, като копие от този сигнал Лулчева е адресирала и до него.  Твърди се, че изразената публично позиция от Милко Момчев – че вероятна причина за оправдаването на подсъдимите е настъпила на съдебното следствие „промяна“ на показанията на основен свидетел, представлява „заблуждаване на обществото и уронване на авторитета на правосъдието, за да се избегне лична професионална отговорност и да се оправдае поддържането на явно необосновани обвинения“.  Според адвокат Лулчева „такова поведение не би следвало да остане без последствия, защото според чл. 129 ал. 3 т. 5 от Конституцията на Република България /основание за освобождаване от длъжност на магистрат/, накърняването на престижа на съдебната власт може да представлява най-тежко дисциплинарно нарушение“.  На 19 ноември, едновременно с подаването на сигнала, в сайта „Медиапул“ е публикувана статия със заглавие „Сигнал срещу прокурора по делото „Алабин“, че лъже и манипулира обществото“. Административните ръководители на прокурор Милко Момчев считат, че няма каквито и да е основания за образуване на дисциплинарно производство срещу него. С изявленията си г-н Момчев по никакъв начин не е нарушил професионални задължения или етични правила. Предявяването на сигнал, визиращ основание за дисциплинарно освобождаване от длъжност на магистрат и публичното му оповестяване, се разглежда като опит за влияние върху наблюдаващия прокурор, осъществен в срока за протестиране на постановената оправдателна присъда, с оглед на решението му дали да протестира същата, заявяват още от прокуратурата. Присъдата по делото на Софийски градски съд е протестирана от прокурор Милко Момчев пред Апелативен съд-София, с искане за постановяване на нова, осъдителна присъда.", "date": "2018.11.21", "title": "Прокуратурата протестира оправдателната присъда по делото за сградата-убиец на \"Алабин\""}
{"url": "https://www.faktor.bg/bg/articles/zapochva-deloto-sreshtu-prestapnata-grupa-na-krokodila-nahlula-v-bila-s-avtomati-kalashnikov", "text": "На 26 ноември започва разглеждането по същество на съдебното дело срещу Емил Милев и двамата участници в организираната и ръководена от него престъпна група. Това реши Специализираният наказателен съд в разпоредително заседание, след като не намери пречки за започване на процеса. От задържането си на 11 януари 2018 г. Милев е в ареста. Две съдебни инстанции му определиха мярка за неотклонение „Задържане под стража“, впоследствие нито едно от исканията му съдът да измени мярката в по-лека не бе уважено от възивната инстанция. На 24 октомври 2018 г. Специализираната прокуратура внесе в Специализирания наказателен съд обвинителен акт срещу тримата обвиняеми по делото. Освен за участие в организирана престъпна група, те бяха предадени на съд за извършване на въоръжен грабеж на 30 декември 2008 г. в магазин „Била“ в столичния кв. „Лагера“. Тогава, точно в 23 часа вечерта, те атакуват хипермаркета през служебен вход облечени в тъмни дрехи, с маски на лицата, бронежилетки с надпис „Полиция“ и  въоръжени с автомат „Калашников“ и пистолети. Симулират полицейска акция, за да избегнат евентуална съпротива на охранителите и на двайсетината служители, намиращи се в магазина след края на работния ден. Разчитат на солидна плячка заради очаквания висок оборот в предновогодишния ден. Участниците пристигат пред рампата за зареждане със стоки с черен джип. Връзват с белезници охранителите, които ги посрещат, събират всички служители в едно от помещенията и прибират от трезора на магазина наличния оборот - 193 024 лева.  Служителите в магазина разбират, че става дума не за полицейска операция, а за грабеж, едва когато чуват звъна от падащите на земята изпразнени касети в трезора, където се съхраняват оборотните средства. На десетата минута от влизането в магазина тримата напускат хипермаркета през главния вход. Стъклената врата за посетители в този час е заключена и се налага да бъде срината с автоматичен откос от Милев. Грабителите се качват на черния джип и заминават в неизвестна посока. Разследването по случая установява, че подготовката за „удара“ е продължила цели осем месеца. Милев организирал групата си през февруари 2008 г., като  привлякъл двама доверени познати. По-късно дал вид, че включва в нея още две лица, които разполагали с пълна информация за работата на магазина, охраната, разположението на офисите и трезора за съхраненине на оборотните средства. Важно за него било, че имали и идеи как да приберат огромна сума. Милев им обяснил, че ще действат заедно с други „двама негови човека“, убедил ги да дадат пари за купуването на мощна кола, с която да се оттеглят. Насрочил дори дата и час за грабежа, но тогава на уреченото място не се появили нито той, нито „неговите двама човека“. Дни по-късно двамата „нови“ в групата разбрали, че грабежът е извършен без тяхното участие и че са използвани от Милев за събиране на информация.  След задържането му на 11 януари 2018 г. Емил Милев е подал 33 жалби срещу съдии, прокурори, следователи, съдебни охранители (повечето от които работят в специализираните съдилища и прокуратури). Всички те са по повод единствеуно на досъдебното производство на Специализираната срещу групата му. Придружени са и с искания за образуване на досъдебни производства срещу магистрати и служители. Не малък е и броят и на жалбите на Милев до други институции.", "date": "2018.11.21", "title": "Започва делото срещу престъпната група на Крокодила, нахлула в „Била“ с автомати \"Калашников\""}
{"url": "https://www.faktor.bg/bg/articles/babh-unishtozhila-90-000-yaytsa-prez-oktomvri-spreli-i-nad-2200-kg-hrani", "text": "През октомври 90 000 броя яйца и 2254 кг храни от животински и неживотински произход са изтеглени и насочени за унищожаване от инспекторите на дирекция „Контрол на храните” към Българската агенция по безопасност на храните (БАБХ).  Количеството е конфискувано от производствени обекти, от складове, магазини и заведения за обществено хранене. Част от иззетите храни са били неправилно съхранявани, некоректно етикетирани и с изтекъл срок на годност, а други - без здравна и идентификационна маркировка.   Дирекция „Контрол на храните” също така е насочила за унищожаване 73 л сурово мляко и безалкохолни напитки. Затворените обекти в страната с временно преустановена дейност са седем.", "date": "2018.11.21", "title": "БАБХ е унищожила 90 000 яйца, спряла е и над 2200 кг храни"}
{"url": "https://www.faktor.bg/bg/articles/studentat-pisal-varhu-psa-se-izlozhi-izbrah-pametnika-na-savetskata-armiya-ne-zaradi-nyakakvo-neodobrenie-kam-neya", "text": "\"Написах този графит, за да изразя несъгласието си с посещението на Марин льо Пен в София, както и да изразя несъгласието си с нейните политики, както и политиките на мислещите като нея хора в България и по света\" - това заяви пред БНР студентът от Софийския университет, който на 15 ноември късно вечерта надраска паметника на Съветската армия в столицата. Той беше задържан първо за 24 часа, а след това за още 72 и му бяха повдигнати обвинения за хулиганство с изключителен цинизъм заради надписа: \"Бежанци, добре дошли, Льо Пен, отивай си!\". В същото време лидерът на френската крайна десница \"Национален сбор\" Марин льо Пен се срещна в София с лидера на партия \"Воля\" Веселин Марешки. \"Избрах паметника на Съветската армия не заради някакво неодобрение към Съветската армия, а заради ключовото му местоположение в града. В ретроспекция това е очевидна грешка\", каза още 22-годишният студент, който пожела анонимност. До два дни ще стане ясно дали той ще бъде върнат в ареста. Младият мъж уточни, че е обсъждал с адвокатите си възможността за споразумение с прокуратурата. \"Аз съм с напълно ясното съзнание, че това, което съм извършил, е сравнително нередно, както от законова, така и от морална гледна точка, защото паметникът не е паметник на някоя политическа фигура, а на хора, загинали в борбата с фашизма и малко или много за свободата на нашата страна. Така че разбирам ясно, че действието ми не е от най-правилните, но за мен моралът е понятие, което може да се степенува и далеч не е толкова неморално, колкото някои неща, които се случват\", каза още той и подчерта, че би сменил мястото на графита си, както и би направил по-скоро банер, за да изрази позицията си.", "date": "2018.11.21", "title": "Студентът, писал върху ПСА се изложи: Избрах паметника на Съветската армия не заради някакво неодобрение към нея"}
{"url": "https://www.faktor.bg/bg/articles/novini/balgariya/pravitelstvoto-otpuska-300-000-lv-za-remont-i-izgrazhdane-na-voenni-pametnitsi", "text": "Правителството одобри допълнителни разходи за 2018 г. за финансово подпомагане на общините за ремонт, възстановяване, изграждане и довършване на военни паметници, съобщи пресслужбата на кабинета. Съгласно Закона за военните паметници, военните паметници са публична общинска собственост, с изключение на определените от министъра на отбраната съгласувано с министъра на културата за публична държавна собственост. Много общини, чрез Областните комисии \"Военни паметници\" и индивидуално, отправят до Министерството на отбраната, което отговаря за изпълнението на закона, предложения за ремонт, възстановяване, изграждане и довършване на военни паметници. След разглеждане от компетентната дирекция в Министерството на отбраната на многобройните предложения, са избрани такива, за които има готовност да бъдат реализирани в кратък срок. Средствата в размер на 300 000 лв. ще бъдат разпределени между над 60 общини, сред които: Петрич, Средец, Сунгурларе, Свищов, Стражица, Ново село, Роман, Дряново, Добрич, Крумовград, Момчилград, Ловеч, Луковит, Гулянци, Чипровци, Перник, Ковачевци, Левски, Долни Дъбник, Марица, Тутракан, Силистра, Сливен, Елин Пелин, Своге, Казанлък, Любимец, Тунджа, Стралджа и други, посочиха от МС.", "date": "2018.11.21", "title": "Правителството отпуска 300 000 лв. за ремонт и изграждане на военни паметници"}
{"url": "https://www.faktor.bg/bg/articles/tereza-mey-velikobritaniya-mozhe-vaobshte-da-ne-napusne-es", "text": "Британската министър-председателка Тереза Мей каза днес, че все още се водят преговори за политическа декларация за бъдещите отношения на Великобритания с Европейския съюз, предаде Ройтерс, цитирана от БТА.     Мей заяви, че ако до края на планирания преходен период през 2020 г. няма цялостна сделка за бъдещите отношения на Великобритания с ЕС, има три варианта за избягване на \"твърда\" граница в Северна Ирландия: т.нар. предпазен механизъм, удължаване на преходния период или \"алтернативни договорености\".     \"Продължаваме да преговаряме за тези бъдещи отношения, за да постигнем добрата сделка, която смятаме, че е правилна за Обединеното кралство\", каза тя пред парламента.     Мей заяви, че ако парламентът отхвърли нейното проектоспоразумение за Брекзит, тогава Великобритания може въобще да не напусне ЕС, посочва Асошиейтед прес.     Сделката за Брекзит среща силна съпротива от британски депутати, според които споразумението ще остави страната обвързана с правилата на ЕС, без тя да има думата по тях.     Депутатът Андрю Росиндел от Консервативната партия на Мей призова министър-председателката да промени курса и да пререже \"пипалата на ЕС върху нашата скъпа островна държава\".     Мей заяви пред парламента, че иска \"близки търговски отношения с ЕС\" след Брекзит.     Тя предупреди, че ако парламентът отхвърли нейната сделка, това може да означава \"още несигурност, още разделение или може да има риск въобще да няма Брекзит\".", "date": "2018.11.21", "title": "Тереза Мей: Великобритания може въобще да не напусне ЕС"}
{"url": "https://www.faktor.bg/bg/articles/uchenite-izumeni-otkriha-pod-antarktida-neizvesten-radioaktiven-iztochnik-na-toplina", "text": "Британски геолози и специалисти по изучаването на океаните установиха, че под Антарктида е разположен голям радиоактивен източник на топлина, който досега не беше известен на науката, съобщи сайтът Лайф. С авиационен радиолокатор учените са успели да изяснят, че на дълбочина няколко километра под ледовете се намира мощен източник на топлина и цели езера с топла вода, подгряващи ледниците отвътре. По думите на Том Джордан от Британската Антарктическа експедиция процесът не представлява заплаха за големите ледници. Но студеният океан е загряван хиляди, а може би и милиони години. Този своеобразен \"ядрен реактор\" не оказва пряко влияние върху топенето на ледниците, но неговото продължително затоплящо въздействие може да доведе до допълнително изтъняване на ледената покривка при по-крупните ледени образувания. Така ледниците ще станат по-лесно уязвими под външно влияние.", "date": "2018.11.21", "title": "Учените изумени: Откриха под ледовете на Антарктида неизвестен радиоактивен източник на топлина"}
{"url": "https://www.faktor.bg/bg/articles/bodigardove-na-putin-si-kupili-evtino-partseli-do-prezidentskata-rezidentsiya", "text": "Руски независим вестник разкри, че бодигардове на президента Владимир Путин и техни роднини са купили евтино парцели и са построили суперлуксозни къщи близо до президентската резиденция в околностите на Москва, предаде Асошиейтед прес. \"Новая газета\" публикува разследване, показващо, че десетки офицери от Федералната служба за охрана и членове на семействата им са се настанили на терени около резиденцията в Ново Огарьово - зона, смятана за най-скъпата в Русия. Вестникът описва как служителите от държавно стопанство в района са били подмамени да продадат земята на символични цени през 90-те, а след това тя била продадена евтино или дори подарена безплатно на офицерите от ФСО и техните семейства. Помолен за коментар, говорителят на Путин Дмитрий Песков заяви, че споменатите в статията офицери са представяли годишни декларации за доходите си, които са били подробно проверени от властите.", "date": "2018.11.21", "title": "Разследване: Бодигардове на Путин със суперлуксозни къщи до президентската резиденция"}
{"url": "https://www.faktor.bg/bg/articles/tramp-e-dal-pismeni-otgovori-za-ruskata-namesa-v-izborite", "text": "Президентът на САЩ Доналд Тръмп е предал писмените си отговори на въпроси на специалния прокурор Робърт Мълър, който разследва руската намеса в президентските избори от 2016 г., съобщи адвокатът на Тръмп Руди Джулиани, цитиран от Ройтерс и Франс прес. \"Време е това разследване да приключи\", коментира Джулиани и заяви, че президентът е оказал \"безпрецедентно съдействие\". Една от целите на Мълър е да установи дали е имало съглашателство между Москва и предизборния екип на Тръмп. \"Много от зададените въпроси повдигат сериозни конституционни проблеми и надхвърлят обхвата на едно легитимно разследване\", заяви Джулиани. Тръмп отново разкритикува \"лова на вещици\", както нарича разследването на Мълър. \"Няма съглашателство, нищо няма!\", заяви той пред журналисти в Белия дом преди да замине за Флорида, където ще празнува Деня на благодарността.  Преди две седмици президентът уволни правосъдния си министър Джеф Сешънс и назначи за изпълняващ длъжността Матю Уитакър, който в минали изказвания също е критикувал разследването на Мълър.", "date": "2018.11.21", "title": "Тръмп е дал писмени отговори за руската намеса в изборите"}
{"url": "https://www.faktor.bg/bg/articles/tsveta-karayancheva-pozdravi-advokatite-za-praznika-im-s-videoobrashtenie-ot-yaponiya", "text": "Председателят на 44-ото Народно събрание поздрави всички адвокати в България по повод 130 години от приемането на първия Закон за адвокатите в България. Караянчева направи това във видеообръщение, защото в момента е на официално посещение в Япония. \"Искам да ви поздравя по повод 130-ата годишнина от приемането на първия Закон за адвокатите в България и да ви пожеля здраве и професионални успехи. Всеки един от вас трябва да брани правото на гражданите в правовата държава. Честит празник\", заяви Цвета Караянчева.", "date": "2018.11.21", "title": "Цвета Караянчева поздрави адвокатите за празника им с видеообръщение от Япония"}
{"url": "https://www.faktor.bg/bg/articles/rumen-radev-iznese-pouchitelno-slovo-pred-advokatite-vashata-savest-chesto-sa-poslednata-pregrada-pred-bezzakonieto", "text": "В днешното сложно време, в което законността е поставена на изпитание, все повече нараства ролята на адвокатурата в утвърждаването на закона, на справедливостта и отстояването на правата. Затова и да си адвокат не е просто свободна професия, а обществена мисия, която се отстоява от хора със свобода на мисълта и на духа, каза президентът Румен Радев, който присъства днес на тържественото отбелязване на 130-ата годишнина от приемането на първия Закон за адвокатите в България, в Народния театър \"Иван Вазов\". В приветствието си президентът каза, че присъства на честването, воден от уважението си към българската адвокатура и към значимата й обществена мисия. Само три години след своето Съединение България полага основите на модерното законодателство в съдебната си система, и по-важно - поставя човека във фокуса на общественото развитие. Историческият път на страната ни съвсем не е гладък, той преминава през различни по интензитет турбулентни периоди. Много е важно днес да отчитаме всичко това, защото, ако трябва България да продължи достойно по този път, то трябва да следваме и безкористния стремеж на нашите предци в утвърждаването на правото не като буква, а като дух на закона, работещо в интерес на справедливостта на гражданите, каза държавният глава. По думите на Радев, в, погледнато отстрани, сухата и често трудно разбираема адвокатска професия има огромно място за творчество и за красота, стига обаче те да бъдат подчинени на много важния принцип на почтеност и отчетност - към правата на личността и към интересите на обществото. Радев пожела на адвокатската общност здраве, енергия, висок професионализъм и отговорна гражданска позиция. Вашият професионализъм и вашата съвест често са последната преграда пред беззаконието, добави президентът пред присъстващите, като пожела по този път да вървим в общите усилия към една по-справедлива, модерна и демократична България, в която виждат бъдещето си достойни и свободни граждани. Днес, 130 години по-късно, българската адвокатура отново е изправена пред трудни решения, свързани с организацията й на работа в новите обществено-икономически условия, каза председателят на Висшия адвокатски съвет Ралица Негенцова. Адвокатурата, както и цялото общество, преминават през труден и дълъг период на развитие, затова повече от всякога е необходимо да работим за утвърждаване на върховенството на правото и на престижа и доверието в българската адвокатура като важна част от всяка една правова държава, каза Негенцова. Тя добави, че предстои довършване на работата, за да бъде внесен в парламента актуализиран проект на промени в закона за адвокатурата, отразяващ процесите на развитието на обществото и държавата, в синхрон с европейското законодателство.", "date": "2018.11.21", "title": "Румен Радев поучава  адвокатите: Вашата съвест е последната преграда пред беззаконието"}
{"url": "https://www.faktor.bg/bg/articles/elena-yoncheva-ne-sa-verni-dumite-na-korneliya-ninova-che-se-chuvstvam-zastrashena", "text": "Депутатът от „БСП за България” Елена Йончева разигра истински мелодраматичен монолог в „Лице в лице” на Би Ти Ви”. То не беше жалба за чуждите инвестиции, за цените на дрехите, дънъците, огромната корупция и липсата на предвидимост, сякаш БСП няма нищо общо с всичко това. Водещата отбеляза, че БСП с отказа си да подкрепи съдебната реформа също носи отговорност за несправедливостта при Темида.    Йончева отсече, че не е вярно това, което е казала Корнелия Нинова, че тя самата се чувства застрашена и се  нуждае от кола от парламента. „Никога не съм казвала, че се чувствам застрашена”. Аз използвам само своя личен автомобил, никога не съм ползвала кола от парламента, но колегите ми ме убедиха, че трябва да получа кола. От БСП имат своите съображения, които сега не мога да оповестя”, обясни Йончева.   „Ще докажем дали има обосновано предположение, че 40 % от парите за магистралите се връщат при управляващите”  , бе фразата бисер. Хората не са на улицата заради Валери Симеонов. Той просто запали искрата, хората са на улицата заради арогантността на властта. Говорят за икономически растеж, а той се дължи на българите, работещи в чужбина. Всяка година от чужбина изпращат в България по 2 милиарда и половина. Според БАН цифрата е по-голяма\", смята тя  \"Искаме разрешение от АПИ да бъдат взети ядки, проби от четирите магистрали – „Марица”, „Хемус”, „Струма”, „Тракия”. Вижте „Марица”, която е открита скоро, че има пропаднали участъци.  Изследване на „Тракия”, между Стара и Нова Загора, говорят, че там е сложена пепелина\", заяви Йончева.  Държавният департамент на САЩ казва, че корупцията е ендемична в България, тя е главно от обществени поръчки за магистрали. Специалистите ни са поставени в условия да правят каквото им се казва, каза още Елена Йончева.", "date": "2018.11.21", "title": "Елена Йончева: Не са верни думите на Корнелия Нинова, че се чувствам застрашена"}
{"url": "https://www.faktor.bg/bg/articles/mitnichari-i-dans-atakuvaha-skladove-na-grisha-ganchev-vav-vratsa", "text": "Спецоперация на ДАНС, Агенция „Митници“ и НАП се провежда в момента в складовата база на „Петрол“ на Гриша Ганчев във Враца, научи  BulNews. Акцията е стартирала още вчера сутринта, когато пред портала се изсипали десетки проверяващи от трите институции. От тогава базата за съхранение, маркиране и блиндиране на горива в източната промишлена зона на Враца е запечатана. Инспекторите в момента гледат под лупа цялата документация и проверяват качеството на горивото в големите цистерни в обекта. Към момента не е ясна причината за масираната проверка. Не се знае и кога базата ще възобнови нормалната си работа.", "date": "2018.11.21", "title": "Митничари и ДАНС атакуваха складове на Гриша Ганчев във Враца"}
{"url": "https://www.faktor.bg/bg/articles/petak-13/paravoenniyat-vladimir-rusev-smenyame-sistemata-kato-vazrodim-darzhavata-na-isus-hristos-video", "text": "Лидерът на паравоенните организации БНО „Шипка“ и Войнски съюз „Васил Левски“ Владимир Русев публикува на фейсбук страницата на организациите днес видео обръщение до протестиращите българи. В него обявилият се за началник на щаба, облечен в традиционния камуфлажен костюм и с цигара в ръка обяснява какво ще постигнат бунтовете. Той е категоричен, че „смяната на системата” не е просто клише, а може реално да се случи: „Има шанс да се смени системата и не е вярно, че такъв пример няма в света. Има такъв пример и това е държавата, която Христос създава навремето. Създава всички равни, справедливи, дава им 10-те Божи заповеди, които, ако ги изпълняваха всичко щеше да е наред, а нямаше да живеем в днешната сатанинска държава”, обяснява утопичните си възгледи бившият старшина, нищо, че Исус не е създавал никога държава, а 10-те Божи заповеди са дадени от неговия Отец. Според Русев народът има правото да  постигне заветите на Христос и това право му дават Конституцията и Законът за местното самоуправление.  „Създават се народни комитети и започват да се самоуправляват.  Лустрация за тези, които 30 години са грабили народа.  Хората могат да принудят съдебната система да осъди престъпниците. Държавните служители са слуги на народа и те са длъжни да му служат и да изпълняват това, което иска. Ако откажат да служат на народа, тогава спираме всички да плащаме данъци, да видим кой от политиците ще дава от джоба си милиони за издръжка на държавната администрация. Ако за три месеца спрем да плащаме данъци, не само ще увиснат институциите, но и политиците ще увиснат по дърветата. Предупреждавам - полицията да унищожат и обявят за невалидни всички актове, които са съставили на протестиращите, защото в противен случай бъдат изритани като мръсни псета. Всички които са преследвани на работните си места, да бъдат възстановени”, нарежда началникът на щаба. „И е време целият народ – полицаи, военни, лекари, философи и т.н., вие сте българският народ, другото е професии. Или ще победим тази сган и ще я поставим на местото и ако се разкае - можем да я опростим, ако не - ще бъдем принудени да я изправим пред трибуналите. Извънредната ситуация в България иска извънредни мерки. Следващият български трибунал ще бъде създаден по подобие на Нюрнбергския трибунал. Висшата мярка на наказание там беше – бесене, бесеха ги и висяха по бесилките. Или се осъзнавайте, или всеки опит за насилие ще бъде смазан с ответното народно и оправдано наказание. Народе, шансът ни е един – или граждани и народ, или навеки роби. Влизайте във връзка с нас. Започвайте да изграждате местни комитети. Като се създадат, ние ще им дадем правомощия на тези комитети да ги използват. Партиите трябва да бъдат неотрализирани” пророкува още Русев. През последните седмици БНО „Шипка“ и Войнски съюз „Васил Левски“ се опитват  а самият Русев ежедневно публикува крайни възвания и обръщения, гарнирани обилно с предупреждения за насилие и саморазправи, чрез погазване на законите. В проповедите му обаче няма и дума за президента Румен Радев, който вероятно след разтурването на партиите трябва да управлява държавата с народните комитети. В заканите му за лустрация и изпращане на трибунала отсъстват и комунистите и техните наследници, които преди 30 години управляваха тоталитарно държавата с репресии. Русев мълчи и за руските зависимости, които реално обслужваше по време на реферндумите в Добруджа срещу проучванията за шистов газ. Днешната му видео-проповед все пак дава отговор на сакралния въпрос – как ще стане смяната на системата. Русев има почти принос в съвременната революционна теория – до царството Исусово се стига през трибунали, бесилки и обесени по улиците. Така паравоенните виждат 10-те Божи заповеди пресътворени в дела! А началникът на щаба може да се окаже просто новия месия, който социологът Андрей Райчев упорито търси сред лицата на протестите.", "date": "2018.11.21", "title": "Паравоенният Владимир Русев: „Сменяме системата” като  възродим държавата на  Исус Христос(видео)"}
{"url": "https://www.faktor.bg/bg/articles/obshtestvo/ulitsata/kola-padna-ot-deset-metra-visochina-v-izkop-vav-varna", "text": "Кола падна от десет метра височина в изкоп на бул. \"Васил Левски\" във Варна, където се изгражда едно от новите кръгови кръстовища. Снимки от инцидента бяха публикувани в социалните мрежи. 25-годишният шофьор е карал с превишена скорост и имал малко над 0.5 промила алкохол в кръвта. Той е с контузии, без сериозни наранявания. Според шофьори обаче мястото не е обезопасено и няма достатъчно знаци, което е предпоставка за още инциденти.увани в социалните мрежи. 25-годишният шофьор е карал с превишена скорост и имал малко над 0.5 промила алкохол в кръвта.", "date": "2018.11.21", "title": "Кола падна от десет метра височина в изкоп във Варна"}
{"url": "https://www.faktor.bg/bg/articles/balgariya-varna-na-gartsiya-opasnite-boepripasi-ot-gorni-lom", "text": "България окончателно върна на Гърция 190 570 противопехотни мини от завода край с. Горни Лом, където на 1 октомври 2014 г. при инцидент загинаха 15 души. Боеприпасите трябваше да бъда унищожени в завод \"Миджур\", но след трагичния инцидент заводът беше затворен, а лицензът за утилизация - отнет. Това наложи противопехотните мини да бъдат върнати обратно на собственика им - Въоръжените сили на Република Гърция, съобщи пресцентърът на МВР. След продължили четири години последователни координирани усилия на редица институции от изпълнителната власт и в сътрудничество с Република Гърция, българското правителство изпълни ангажиментите на страната по Конвенцията за забрана на противопехотните мини, като отговори и на високите обществени очаквания за разрешаване на този наболял за населението в региона въпрос. Противопехотните мини бяха транспортирани със специализирана техника и охрана в продължение на 8 седмици. ГД \"Национална полиция\" осигури трасета и съпровод, като часовете бяха съобразени така, че да се минимизират допълнителни затруднения на трафика.", "date": "2018.11.21", "title": "България върна на Гърция 190 570 опасни противопехотни мини в завод \"Миджур\""}
{"url": "https://www.faktor.bg/bg/articles/obshtestvo/zakon-i-red/taksa-za-avtorski-prava-za-vseki-televizor-v-targovskite-obekti", "text": "Нова такса за авторски права за всеки телевизор в търговските обекти предлагат управляващите. Тя ще защитава авторските права на телевизиите при \"публично изпълнение на програмата\". Предложението е внесено в деловодството на Народното събрание от депутати от ГЕРБ - Данаил Кирилов, Анна Александрова и Емил Симеонов от „Обединени патриоти”. То засяга промени Закона за авторското право и сродните му права, с които разширяват значително събирането на отчисления за авторство при излъчване на радио и тв програми на публично място. Според предложението, акко например заведение пуска футболен мач, ще дължи пари за това на колективен орган за уреждане на тези права. Сега търговските обекти (заведения, хотели и др.) дължат годишен абонамент към „Музикаутор” и ПРОФОН за излъчваната музика в заведенията. Те събират такси съответно за авторските и сродните права. За публично излъчване на други програми - напр. футболни мачове, филми - се дължи заплащане само ако се събира такса за вход. Ако хотел или заведение постави в салона си тв екран и иска да излъчва някоя програма, е достатъчно да сключи договор с тв доставчик. Предложението на управляващите е излъчването на радио/тв програма на публично място вече да се заплаща, без значение каква е тя - новинарска, филмова, спорт, музика. Тези отчисления ще се събират от представителна организация на радио и телевизионните оператори. Според вносителите така ще се постигне по-обширна закрила на авторските и сродни права (носители на такива са продуцентите, режисьорите, сценаристите и др.), а постъпленията ще насърчат инвестициите в съдържание. Вносителите на предложението изтъкват и още един мотив, а именно ограничаване на недобросъвестното деклариране на абонатите от страна на кабелните и сателитните оператори.", "date": "2018.11.21", "title": "Такса за авторски права за всеки телевизор в търговските обекти"}
{"url": "https://www.faktor.bg/bg/articles/vrashtat-v-balgariya-nikolay-i-evgeniya-banevi", "text": "Николай и Евгения Баневи ще бъдат екстрадирани в България, реши френски апелативен съд в град Екс-ан-Прованс. Апелативните магистрати решиха, че семейството може да бъде екстрадирано във връзка с обвиненията на българската прокуратурата за длъжностни присвоявания, документни измами и данъчни престъпления. Адвокатите на обвиняемите ще обжалват решението, като имат 3 дни, за да го сторят. Миналата седмица съпрузите заявиха, че не желаят да бъдат предадени на софийските власти, а Евгения Банева поиска да бъде пусната от ареста за да се грижи за децата си. Без да изложи конкретни мотиви, съдебният състав отказа да удовлетвори молбата. Николай и Евгения Баневи бяха задържани на 26 октомври в Ница във връзка с разследване за умишлен фалит на приватизирани от тях предприятия, сред които девненският завод \"Полимери\", троянският \"Елма\" и заводът в Костенец.", "date": "2018.11.21", "title": "Връщат в България Николай и Евгения Баневи"}
{"url": "https://www.faktor.bg/bg/articles/dimitar-manolov-uvelichenieto-na-dohodite-pri-po-edriya-biznes-shte-bade-razlichno", "text": "Тъй като работодателски организации представляват различни сектори от бизнеса, направиха и различни прогнози за увеличение на доходите от догодина. Тези, които представляват най-едрия бизнес, казаха, че според тях, в техните предприятия, може да се получи това, за което се говори, докато другите, които представляват по-малки предприятия, бяха по-скептични в оценките си, коментира пред БНТ Димитър Манолов, президент на КТ \"Подкрепа\", след провела се среща между бизнес организациите и синдикатите по покана на премиера Бойко Борисов. \"Така или иначе общата оценка беше, че във всеки случай ще бъде надхвърлен ръстът на инфлацията и на производителността на труда в заплащанията\", уточни Манолов. \"Прогнозата като цяло на база на нещата, които се случват преди и това, което и ние очаквахме е, че във всеки случай, вероятно увеличението на доходите в реалния сектор за следващата година ще бъде около 10-те процента, малко над, малко под, в зависимост от големината на предприятието.", "date": "2018.11.21", "title": "Димитър Манолов: Увеличението на доходите при по-едрия бизнес ще бъде различно"}
{"url": "https://www.faktor.bg/bg/articles/politika/hlyab-i-pasti/putin-rusiya-ruskite-kompanii-i-pari-dori-i-v-dolari-stavat-opasno-toksichni", "text": "Въпреки анонса на високопоставени руски представители, реално среща между Владимир Путин и Доналд Тръмп в Париж не се състоя. Съществуват съмнения и за това, дали може да се нарече размяната на поздрави между Тръмп и Путин в Париж „ среща на четири очи“. Защо ли неуспешните опити да се срещне със световните лидери са болезнени за властелина на Кремъл, пита авторът на уебсайта „Апостроф“. Подпалиха опашката на Путин и това е очевидно. Започна истинската, реална финансова изолация на Русия: блокиране на сметките, западни компании и  банки закриват кредитни линии,   ако не е доказан техният легален произход. Банките много се страхуват да не им  бъдат наложени санкции, а това се случва по целия свят. И ако преди беше лесно за Кремъл да трупа огромни финансови капитали в чужбина, то сега се оказа, че всички те се гледат под лупа от страна на банкерите. Големите инвестиции са блокирани. Инструментите, създадени за търговия със Запада, постепенно се унищожават. Вторият етап от санкциите, които включват блокиране на сметки и ограничения върху търговията, все още не са влезли в сила. Но когато това се случи, много банки ще се окажат в изключително трудна ситуация: ще трябва да обясняват защо са позволили да бъдат изпрани руски капитали през тях. Това, което ми разказа един известен британски предприемач, който се занимава с логистика (а той естествено има и руски клиенти) е, че банка е спряла кредитирането му и е помолила да закрие сметката си, защото са открили преводи на пари от руска компания. Русия, руските компании и руските пари, дори и това да са  долари, стават  Ето защо Путин се нуждае от преговори, той се опитва да смекчи режима на санкциите. Той иска разговори и с Тръмп, и с ЕС, и с японците... Но изглежда не разбира най-важното: там действат закони, а не заверата между политически лидери, или по-точно между политически групи и лица, независимо дали тези закони се харесват или не на държавния глава. Да вземем за пример  Тръмп. Той има много меко отношение към Путин: той вярва, че трябва да бъде убеждаван, а не да му бъдат извивани ръцете; че е необходимо да се формулират условията за промяна на ситуацията - да напусне както Крим, така и източните части на Украйна. В едно от своите последни изявления той казва: Русия трябва или да докаже, че не произвежда химическо оръжие, или да ликвидира тези производствени и изследователски центрове. За Путин няма да е трудно да осъзнае тези възможности, но той продължава да се държи като непокорен лидер. За тази негова неотстъпчива позиция ще трябва да си плати както той, така и целият негов антураж. Путин се нуждае от срещи и преговори, за да създава впечатлението, че продължава да бъде световен лидер, който има някакво влияние. Той се нуждае от това, преди всичко, за да запази властта - за да остане в очите на руските граждани адекватен лидер. И второ, за да запази натрупания капитал, който според различни оценки възлиза на 2 трилиона долара, инвестирани по различни схеми в западни икономики или прехвърлени на други, които да ги пазят.  Путин поддържа надеждата, че ще намери начин, който да облекчи режима на санкции. Масовата пропаганда тиражира снимки на Путин в Париж: ту е с жената на  Макрон, ту е недалеч от Тръмп ... Но имиджът на Путин е такъв, че дори да седнеш до него, е   която се прилепва към нормалните лидери. Вече имаше много разговори, в които Путин и Лавров бяха помолени да формулират: \"Какво можете да предложите?\". Отговорът досега е \"нищо\". Но даром никой нищо не дава. Наскоро чухме едно много арогантно изявления, че преговори за статута на Крим са невъзможни, че темата не е на дневен ред. Това означава обаче, че всъщност тя се обсъжда. Това означава, че във всеки един момент лидерите или обкръжението на Путин разбират, че точно в това е проблемът - в статута на Крим, химическото оръжие ... И най-важното е, че въпреки закона, който започна да действа заради тях, Русия използва химически отровни вещества, които  уж е ликвидирала. Така че Путин е в много трудна ситуация. И в самата Русия започнаха много сериозни процеси: Кавказ кипи, в Далечния изток има остри реакции срещу авторитарния характер на властта. За да се запази властта в тази ситуация, най-разумно нещо е да започнат да се правят отстъпки. Но Путин мисли така – не може да се оттегли в името на запазването на властта. Това означава той да тласне държавата към разпад, отстранявайки тази група от власт. Ако преди десет години това изглеждаше абсурдно и преувеличено, сега въпросите за разпадането на Русия се обсъждат съвсем открито.", "date": "2018.11.21", "title": "Путин, Русия, руските компании и  пари, дори и в долари, стават опасно токсични"}
{"url": "https://www.faktor.bg/bg/articles/novini/svyat/vuchich-cherna-gora-makedoniya-harvatiya-sloveniya-balgariya-vinagi-sa-protiv-nas", "text": "Сръбският президент Александър Вучич коментира гласуването вчера в Дубай за приемане на Косово в Интерпол и заяви, че не е изненадан от гласуването на Македония, Черна гора, Хърватия, Словения, България, които гласуваха за приемане на Прищина, и Унгария, която се въздържа. По отношение на региона нямаше изненади. Черна гора, Македония, Хърватия, Словения, България винаги са против нас, каза Вучич за ТВ Пинк. Той напомни, че Сърбия е признала Република Македония с конституционното й име, а Скопие е признало независимостта на Косово.  \"И Скопие, и Подгорица имат свои приятели в Прищина. На тях албанците са им искрени приятели. На нас изпратиха ясно послание - вие сте ни второкласни приятели, по-малко важни приятели. Нашият отговор на това е, че ще имаме възможно най-добро сътрудничество, но добре разбрахме тяхното послание и добре разбрахме кой им е по-близък и по-важен\", каза Вучич. След коментара на Вучич със свое съобщение излезе и министърът на отбраната на Сърбия Александър Вулин. \"Призовавам президента да преразгледа отношенията с Черна гора и Македония и да им покаже, че приятелските отношения със Сърбия трябва да се заслужат\", каза Вулин Той добави, че \"Черна гора и Северна Македония подкрепиха приемането на косовските наркокартели в полицейската организация. Застанаха на страната на Косово, осъзнавайки, че с това обиждат Сърбия\". \"Ако не им е стигала смелост да гласуват против, можеха да се въздържат и така да покажат, че не им е безразлично какво мисли и чувства Сърбия\", каза още Вулин", "date": "2018.11.21", "title": "Вучич: Черна гора, Македония, Хърватия, Словения, България винаги са против нас"}
{"url": "https://www.faktor.bg/bg/articles/novini/svyat/narastva-naprezhenieto-mezhdu-migrantite-i-zhitelite-na-gratskite-ostrovi", "text": "С наближаването на зимата условията в пренаселения бежански лагер Мория на гръцкия остров Лесбос \"могат да се влошат до неконтролируема хуманитарна криза\", предупреди международната правозащитна организация \"Хюман райтс уоч\" днес, съобщава агенция ДПА. Нараства напрежението между мигрантите и жителите на друг гръцки остров - Самос, съобщават властите, всеки ден пристигат нови хора. Областният управител предупреди правителството, че жителите не издържат и призова за незабавни мерки. Бежанците и мигрантите на остров Самос вече са над 5 хиляди, настанени в бежански лагер за 700 души, съобщава БНР. \"Условията са нечовешки, а много от мигрантите са деца\", съобщават властите на острова. Областният управител на северните острови в Егейско море - Христина Калогиру определи ситуацията на остров Само като \"взривоопасна\" в обръщение към правителството. Местните власти призовават незабавно да се махнат мигрантите и бежанците, защото жителите на острова не издържат на напрежението. \"Ако нещо се случи, цялата отговорност е на правителството\", се посочва в изявлението на областния управител. Постоянно има и сблъсъци между мигрантите, а от Атина се представят някакви нови проекти за облекчаване на ситуацията, но нищо не се прави, според властите и жителите на острова. Островите Самос и Лесбос поемат цялата тежест на бежанската вълна от началото на кризата.", "date": "2018.11.21", "title": "Нараства напрежението между мигрантите и жителите на гръцките острови"}
{"url": "https://www.faktor.bg/bg/articles/novini/balgariya/povishavaneto-na-dohodite-prioritet-za-noviya-vitsepremier", "text": "\"Бях избрана за заместник министър-председател на Република България, един отговорен пост, който изисква продължаване на започнатото по отношение линията на управленската програма на правителството, а също така повишаване доходите на населението - това са мои приоритети, към които ще се стремя\". Това заяви пред журналисти новият вицепремиер Марияна Николова след избора й от Народното събрание.", "date": "2018.11.21", "title": "Повишаването на доходите - приоритет за новия вицепремиер"}
{"url": "https://www.faktor.bg/bg/articles/ivan-dimitrov-e-noviyat-predsedatel-na-krs", "text": "Правителството определи Иван Димитров за председател на Комисията за регулиране на съобщенията. Той заема поста, след като предишният председател на комисията Росен Желязков беше освободен от длъжността поради избирането му за министър на транспорта, информационните технологии и съобщенията. Димитров ще довърши изтичащия през януари 2023 г. 5-годишен мандат. Иван Димитров е магистър по право във Великотърновския университет „Св. Св. Кирил и Методий“ и инженер по съобщителна и осигурителна техника в Техническия университет-София. До момента заема длъжността директор на дирекция „Информационни системи и аналитична дейност“ в Агенция „Митници“. Работил е в Министерството на вътрешните работи и в Министерството на съобщенията.", "date": "2018.11.21", "title": "Иван Димитров е новият председател на КРС"}
{"url": "https://www.faktor.bg/bg/articles/erdogan-podpisa-spogodba-s-es-za-123-mln-evro-prizna-che-mu-kutsa-varhovenstvoto-na-zakona", "text": "Президентът на Турция Реджеп Тайип Ердоган подписа спогодба с ЕС в размер на 123 млн. евро, като част от финансовата помощ на Брюксел за Анкара през 2017 год., пише вестник „Джумхуриет”. Подписът му е равносилен на откровено официално признание, понеже в приложението към спогодбата ясно се отправят предупреждения за „сериозните пропуски във върховенството на закона”. По пътя на въпросната финансова помощ Брюксел цели Турция да гарантира именно върховенството на закона и задълженията си за спазване на основните човешки права и свободи. Спогодбата между Турция и ЕС вече е публикувана в „Държавен вестник”. Чрез нея се предвижда Анкара да получи 123 млн. евро, които да използва целенасочено в областите на „демокрацията и управлението” и на „върховенството на закона и основните права на човека”, посочва още „Джумхуриет”, цитиран от \"Фокус\"-.", "date": "2018.11.21", "title": "Ердоган подписа спогодба с ЕС за 123 млн. евро, призна, че му куца върховенството на закона"}
{"url": "https://www.faktor.bg/bg/articles/novini/balgariya/karakachanov-prizna-ima-problemi-v-obedineni-patrioti", "text": "След като депутатите от \"Атака\" не присъстваха в пленарната зала при гласуването на встъпването в длъжност на новия заместник-министър председател Марияна Николова, вицепремиерът Красимир Каракачанов призна, че в \"Обединени патриоти\" има проблеми. \"Има проблеми, вчера сме си говорили 4 часа. Резултатът е, че \"Атака\" ги няма в залата, питайте ги тях защо. В коалиционното споразумение пише, че всяка партия има право да оттегли вицепремиер, министър или друг член изпълнителната власт и да го замени с предложение, което тя направи\", уточни Каракачанов. Според него напрежението в групата не само няма да се увеличи, след като Валери Симеонов стане отново депутат, а дори ще намалее. \"Смятам, че това ще даде възможност всеки ден да си говорят заедно в една стая с колегите и да имат възможност за диалог\", коментира той. Каракачанов каза и че на вчерашните срещи не е обсъждано да се сменя ръководството на парламентарната група на \"Обединени патриоти\", чиито председател в момента е Волен Сидеров. Не било дискутирано и искането за оставката на Каракачанов от страна на Сидеров. Лидерът на \"Атака\" обаче повдигнал въпроса за евроизборите и папитал дали \"Обединени патриоти\" ще се явят заедно, а Валери Симеонов отговорил, че ще го обсъди с колегите си от НФСБ, уточни Каракачанов. След гласуването на назначението на Марияна Николова, Каракачанов каза че разчита тя да бъде много енергична по отношение на демографската политика, тъй като това е основният проблем в държавата. \"Това е царицата на проблемите в България. Какви високи доходи, когато се оказва, че в България няма кой да работи. Трябва да се спре финансирането на маргиналната раждаемост и да се стимулира грамотната раждаемост\", отсече той.", "date": "2018.11.21", "title": "Каракачанов призна: Има проблеми в \"Обединени патриоти\""}
{"url": "https://www.faktor.bg/bg/articles/makedoniya-shte-poiska-otmyana-na-reshenieto-za-politichesko-ubezhishte-na-nikola-gruevski", "text": "Министерството на правосъдието на Македония ще поиска отмяна на решението за предоставяне на политическо убежище на бившия премиер на страната Никола Груевски. Това увери правосъдният министър на югозападната ни съседка Рената Дескоска, като поясни, че съответното искане ще бъде изпратено до Унгария, предава македонската информационна агенция „Макфакс“, цитирана от \"Фокус\" . Съгласно думите на Денкоска, с новите изменения в Закона за убежището в Унгария се предвижда възможност за отмяна на правото на убежище. Ако Груевски не получи унгарско гражданство, разрешението му за предоставяне на убежище ще бъде повторно подадено за разглеждане след изтичането на срок от три години. „Има и други възможности. Унгария има нов Закон за убежището, който е доста ограничителен и дава възможност дори за отмяна на решение за убежище. Правителството обмисля да изпрати искане за отмяна на решението за убежище с аргумента, че то е основано на определени факти, които в действителност не са такива, каквито са представени“, обясни македонският правосъден министър.", "date": "2018.11.21", "title": "Македония ще поиска отмяна на решението за политическо убежище на Никола Груевски"}
{"url": "https://www.faktor.bg/bg/articles/kremal-izborite-za-direktor-na-interpol-preminaha-v-atmosfera-na-bezpretsedenten-natisk-i-vmeshatelstvo", "text": "Според Кремъл решението за избирането на Ким Йон-ян за нов директор на Интерпол   не е резултат от оказването на натиск, макар и такъв да е бил упражняван и то в безпрецедентни нива. Това подчерта говорителят на руското президентство Дмитрий Песков, предава TACC, цитирана от \"Фокус\". „На изборите победи кандидатът на Южна Корея, съжаляваме, че не е нашият. Но нямаме никакви основания да не се съгласим с резултатите от тези избори. Разбира се, може да се каже, че изборите преминаха в атмосфера на безпрецедентен натиск и вмешателство“, допълни Песков, като обобщи, че гласуването е било „трудно“. В сутрешните часове на деня бе обявено, че подкрепяният от САЩ кандидат на Южна Корея Ким Йон-ян е избран за нов директор на организацията на срещата в Дубай, свикана за излъчването на нов ръководител на Интерпол след изчезването на Мън Хунвей в Китай през септември. Ким Йон-ян събра по-голяма подкрепа от съперника му за поста – руснака Александър Прокопчук.  След вота говорителят на Кремъл Дмитрий Песков увери, че не вижда факти, които да доказват, че изборите за нов директор на Интерпол не са легитимни. „Имаше избори, те се състояха. Засега не знам за никакви факти, които биха могли да доведат до обсъждане на легитимността, т.е. има избори и има резултат“ от тях, подчерта Песков.", "date": "2018.11.21", "title": "Кремъл: Изборите за директор на Интерпол преминаха в атмосфера на безпрецедентен натиск и вмешателство"}
{"url": "https://www.faktor.bg/bg/articles/novini/balgariya/balgariya-podkrepya-sporazumenieto-za-brexit", "text": "Министерският съвет одобри позицията на България за предстоящия на 25 ноември в Брюксел Европейски съвет по чл. 50 относно преговорите за оттегляне на Обединеното кралство от Европейския съюз, съобщават от правителствената пресслужба. България подкрепя постигането на Споразумение за урегулирано оттегляне на Великобритания от ЕС с преходен период, което да гарантира максимално възможна последователност и приемственост в редица важни за страната ни области. Република България се обявява за постигането на възможно най-всеобхватно и тясно сътрудничество на ЕС с Великобритания след Brexit, отчитащо значимостта на страната за Европа.", "date": "2018.11.21", "title": "България подкрепя споразумението за Brexit"}
{"url": "https://www.faktor.bg/bg/articles/balgariya-podkrepya-sporazumenieto-za-brekzit", "text": "„До 5-6 години оторизиране на плащане с биометрични данни като пръстови отпечатъци или лицево разпознаване вместо с ПИН код ще е стандартна процедура за повечето потребители. Желанието ми е лидерите в сферата на финансовите технологии да са европейски компании. Затова е нужно огромно усилие както от бизнеса, така и от законодателите, които имаме отговорната задача да създадем нужните условия за лесен достъп до финансиране, стимулиране на иновациите и високи стандарти за защита на плащанията.“ Това заяви българският евродепутат от ГЕРБ/ЕНП Ева Майдел по време на откриващата си реч на Третия годишен форум на Европейската федерация на платежните институции на 21 ноември 2018г. в Брюксел. „Ако доскоро се оглеждахме само за запад към САЩ, за да видим как се развиват технологиите и конкуренцията във финансовите услуги, вече трябва да го правим и на изток. Само за 1 ден, на 11 ноември 2018 г., китайската платформа за онлайн търговия Алибаба регистрира транзакции на стойност 30 милиарда долара, 60% от които са били платени със сканиране на пръстов отпечатък или заснемане на селфи с телефона.“ Това допълни Ева Майдел, която работи в комисиите на Европарламента за Икономически и финансови въпроси и за Вътрешен пазар и защита на потребителите. Третият годишен форум на Европейската федерация на платежните институции събра някои от най-високопоставените експерти в сферата на плащанията като еврокомисарят за еврото Валдис Домбровскис, изпълнителните директори на Пейсейф и Амазон Пей, вицепрезидент на Американ Експрес, както и представители на Европейската централна банка, Европейската банкова федерация, потребителски организации и финансово-технологични компании.", "date": "2018.11.21", "title": "Ева Майдел: ПИН-кодовете за картови плащания отпадат до 2025 г."}
{"url": "https://www.faktor.bg/bg/articles/81-ot-balgarchetata-se-chuvstvat-shtastlivi", "text": "81 процента от българските деца се чувстват щастливи. Това показват данните от национално представително социологическо изследване сред деца и младежи от 9 до 17 години „Гласовете на децата“. Изследването беше представено от Наталия Георгиева, консултант към УНИЦЕФ. „Най-щастливи се чувстват децата, които живеят на село, следвани от децата в София. По-малките, на възраст от 9 до 11 години, се чувстват по-щастливи, отколкото по-големите. Делът на щастливите момичета е с около 7 пункта по-висок от дела на момчетата\", разкри Георгиева.", "date": "2018.11.21", "title": "81% от българчетата се чувстват щастливи"}
{"url": "https://www.faktor.bg/bg/articles/obshtestvo/zakon-i-red/krasimir-mazgalov-po-deloto-alabin-se-okazva-medien-natisk-nad-sadiyata", "text": "„Делото „Алабин“ все още е висящо. То е продължило 12 години, но само две от тях е било в съдебна фаза. Не мога да взема становище кой е забавил досъдебното производство. Медиите създават предварителни очаквания в обществото за присъда. Те правят кампания срещу съдията, обвиняват го, че е зависим, че съдебната ни система е катастрофирала. Следва да има ясно и точно разделение между свободата на изразяване и обективната критика, и демонизирането на съдията. Стигало се е до физическо преследване на съдията“. Това заяви пред БТВ Красимир Мазгалов – член на Управителния съвет на Съюза на съдиите, по повод случая на ул. „Алабин“. Припомняме ви, че преди 12 години сграда падна и уби в колата им две момичета.   „Ние не се стремим да защитим съсловието, а да кажем, че публикациите не трябва да влияят на съдиите да вземат решения. Т.е., колегите да не се страхуват, че ще бъдат преследвани. Има медиен натиск от медии, които са близки до партиите“, коментира Мазгалов. „Решенията на съда, по което и да е дело, зависи от събраните доказателства. Шумните дела будят съмнение и цялата отговорност се прехвърля върху съдията, но тя зависи от цялата верига преди това. Присъдите за политици от висшите етажи е комплексен проблем. Има много въпросителни, но трябва да се обърне повече внимание на работата на правителството в тази посока, а не толкова на съдиите\", категоричен е юристът.", "date": "2018.11.21", "title": "Красимир Мазгалов: По делото \"Алабин\" се оказва медиен натиск над съдията"}
{"url": "https://www.faktor.bg/bg/articles/obshtestvo/ekspert-ako-imashe-kantoneri-nyamashe-da-se-sluchi-intsidentat-s-vlaka-v-kresnenskoto-defile", "text": "Инциденти като този в Кресненското дефиле в Европа се преодоляват до 90 процента  само ако има кантонери, но тези хора първи ги уволняват заради икономии на средства, каза пред БТВ Веселин Кирев, координатор на гражданска инициатива \"Железопътен и релсов транспорт\". На един кантонер се падат по десетки километри да измине, което е физически невъзможно. Преди години на рисковите места се е правела специална сграда, където да стои кантонерът и да наблюдава. В такъв случай дори и да беше паднала тази скала, локомотивът е можело да бъде спрян по-рано на друго място, каза още Кирев. Тези инциденти ще се увеличат след построяването на магистрала \"Струма\", защото скалите се разцепват, прогнозира Кирев.", "date": "2018.11.21", "title": "Експерт: Ако имаше кантонери, нямаше да се случи инцидентът с влака в Кресненското дефиле"}
{"url": "https://www.faktor.bg/bg/articles/bls-razdvoen-da-podkrepi-li-byudzheta-na-nzok", "text": "Фундамент в бюджета е прехвърлянето на средства в различните сектори на здравеопазването, като по този начин ощетени могат да бъдат пациентите. Това каза по БНТ председателят на Български лекарски съюз д-р Иван Маджаров. \" Ако има 225 милиона за общопрактикуващи лекари, те не могат да ги усвоят до края на годината, защото има нормативна база която не може да бъде изпълнена. Тази икономия се използва за изплащане на други дейности. Според нас е редно тази дейност да се изплати там, където е гласувал парламентът, защото в противен случай лишаваме гражданите от профилактика или пък от достъп до лечебни заведения, ако се отнася за бюджета на болниците\", каза той. Бюджетът не трябва да позволява да се прехвърлят средства от едно перо към друго перо. Това което е гласувал парламентът в даденото направление, трябва да се използва само за него, а не за други сектори, категоричен е д-р Маджаров. От Български лекарски съюз очакват в четвъртък на заседанието на парламентарната комисия по бюджет и финанси да бъдат изчистени спорните аспекти във финансовата рамка на Здравна каса. Ако това не се случи, Националният съвет няма да участва в подписване на Анекс при това положение и няма да носи отговорност за бюджета следващата година, допълни още д-р Маджаров.", "date": "2018.11.21", "title": "БЛС раздвоен да подкрепи ли бюджета на НЗОК"}
{"url": "https://www.faktor.bg/bg/articles/otpuskat-za-bednite-oshte-po-100-lv-energiyna-pomosht", "text": "Още по 100 лв. помощи за топлоенергия ще получат 210 хил. българи. Това решение взе правителството на днешното заседание. Така общо енергийно бедните ще получат по 474,15 лв. Допълнителните 100 лв. ще се изплащат от 12 декември на всички одобрени от Агенцията за социално подпомагане, обясни социалният министър Бисер Петков. Така общо за този вид помощ ще се отпуснат 80 млн. лв. Вижте още новини от България и света  Правителството реагира на поскъпването на част от енергоизточниците. Идеята е да бъдат защитени най-уязвимите групи, обясни Петков.", "date": "2018.11.21", "title": "Отпускат за бедните още по 100 лв. енергийна помощ"}
{"url": "https://www.faktor.bg/bg/articles/v-london-obyaviha-balgarin-za-geroy", "text": "Българинът Петър Димов бе обявен за герой от британския в. Дейли мейл.  Изданието, което е известно с антиимигрантската си реторика, разказа за подвига на строителния работник, съобщават novini.bg. Мъжът предотврати опит за грабеж на бижутериен магазин в Лондон през март. На видео се вижда как черен автомобил се блъска във витрината на търговския обект и след това от превозното моторно средство излизат няколко маскирани мъже, които блъскат по стъклото с чукове. Кадрите продължават как Димов се опитва да спре престъпниците.  Един от обирджиите се притичва към Димов и му нанася удари със самурайски меч. Българинът получи няколко прорезни рани, но се оправи от травмите бързо. Благодарение на усилията на работника обирът бе предотвратен.  Трима от задържаните престъпници застанаха пред правосъдието в понеделник. Те обаче отрекоха вината си.", "date": "2018.11.21", "title": "В Лондон обявиха българин за герой (видео)"}
{"url": "https://www.faktor.bg/bg/articles/33-ma-rusentsi-zapochvat-shtafetna-gladna-stachka-v-podkrepa-na-ivancheva-i-petrova", "text": "33-ма русенци започват щафетна гладна стачка в подкрепа на Десислава Иванчева и Биляна Петрова. Техният протест е срещу нарушените човешки права на двете задържани и ще продължи до освобождаването им, съобщава БНР.  Група от русенци с активна гражданска позиция се обявиха в подкрепа на обвинените в искане на подкуп Иванчева и Петрова и започнаха щафетна гладна стачка. Първа е вече пенсионираната учителка по български език и литература Антоанета Антонова.  Към протеста им ще се присъединят техни съмишленици от Канада, от САЩ, от Испания, от Великобритания и от други европейски страни.  Бившата кметица на столичния район \"Младост\" Десислава Иванчева и нейната заместничка Биляна Петрова, които са подсъдими за искане на подкуп, вече нямат право да напускат България, реши вчера Специализирания съд. Това стана по искане на прокуратурата, а защитниците на подсъдимите не възразиха.", "date": "2018.11.21", "title": "33-ма русенци започват щафетна гладна стачка в подкрепа на Иванчева и Петрова"}
{"url": "https://www.faktor.bg/bg/articles/sindikatat-na-uchiteli-nastoyava-da-ima-otsenka-za-distsiplina-i-vazpitanie-v-uchilishte", "text": "Синдикатът на учителите към КТ \"Подкрепа\" настоява за въвеждането на оценка за дисциплина и възпитание в училищата, съобщи във Велико Търново Юлиян Петров, председател на синдикат \"Образование\". Той уточни, че се водят разговори с Министерството на образованието задължителната оценка да бъде част от Стратегията за възпитанието в българското училище, която експерти от министерството разработват, посочва \"Дарик\". По думите му до месец се очаква стратегията да влезе в сила, но от синдиката смятат, че е важно тя да стане реална политика. Оценката трябва да участва в балообразуването, за да има тежест и да изпълни превантивната си функция за предотвратяване на агресията в училище, казаха специалистите от синдиката. Те уточниха, че подобна оценка, наречена по различен начин, съществува в европейските образователни системи, с изключение на Финландия. Сред приоритетите, според него, трябва да бъде подобряването на състоянието на физкултурните салони и на специализираните кабинети и лаборатории, трябва да бъде въведен едносменен режим и качествена целодневна организация на учебния процес, както и да се минимализират административните задачи на учителите, за да имат повече време за работа с децата. От синдиката ще продължат да настояват за промени в Закона за образованието, които предвиждат мандатност на училищните директори.", "date": "2018.11.21", "title": "Синдикатът на учители настоява да има оценка за дисциплина и възпитание в училище"}
{"url": "https://www.faktor.bg/bg/articles/zhurnalist-protestite-sa-generalna-repetitsiya-za-naprolet-otrabotvat-politicheska-tehnologiya", "text": "Това е битка между различни части на елита, която в крайна сметка не дава нищо на населението. Това посочи в интервю за БНР журналистът Валери Найденов в коментар на протестите в страната. Според него те са „генерална репетиция за напролет, тъй като трябва европейските избори да се посрещнат с весела атмосфера“. „Така че някъде март - април ще видим по-сериозни протести“, прогнозира журналистът, както и уточни, че е „за“ протестите, „които дават повече власт на избирателя и на народа“, но „този протест няма тази цел“ и затова по-скоро е за „отработване на политическа технология“. „Просто тълпата се меси като тесто - първо се създават едни общности в социалните мрежи, нагнетяват се, амбицират се и после им се посочва къде да се явят, но основното, което забелязвам е, че се издигат едни искания, които са абстрактни и в които няма нищо конкретно и до нищо не водят, а основното, което звучи е „оставка“. Нищо конкретно не виждам в тези протести“, добави Найденов, който разграничи от протестите без конкретни искания тези на родителите на деца с увреждания. „Имахме референдум с над 50% активност, който категорично поиска мажоритарен вот - това не трябва да го забравяме, а изглежда, че и Слави Трифонов го е забравил. Той агитира за протестите в момента, но едвам споменава за онзи референдум, а какво друго може да иска един протест, ако не да се уважи този референдум“, попита журналистът, коментирайки протестите с искания за смяна на системата и модела на управление, наричайки исканията им „кухи лозунги“.  „Това е борба в рамките на властта. Ако погледнем властта като нещо общо - елит и контра елит, то контра елитът е този, който чака да седне на освободените кресла. Това дори укрепва властта на елита, тъй като се пуска парата на недоволството, изгаря един бушон - в случая Валери Симеонов, и се успокояват нещата“, коментира още журналистът, според когото Симеонов по принцип е бил „предназначен да бъде бушон“. „Властта би трябвало да е доволна от това, че са успели да пуснат парата, без да се изявят никакви реални претенции към самата власт, както стана в този протест“, каза още Найденов. „Целта на някои от манипулантите на протеста не е дори да предизвика избори, а по-скоро нова конфигурация в управлението - да отпаднат патриотите и да влезе най-вероятно ДПС“, подчерта Валери Нейденов: „ГЕРБ в момента е поставен в малко по-трудно състояние от времето на Плевнелиев, тъй като, ако Бойко Борисов реши сега да си хвърли мандата, както го е правил вече, служебното правителство ще го назначи президентът, който явно също е изровил томахавката и може да има тримесечни проблеми, които не се знае как ще завършат. Подозирам, че и правните органи, и то най-вече прокуратурата може би ще заработят срещу ГЕРБ, тъй като видяхме вече някои удари по коалицията. Всичко това е много рисково и затова Бойко Борисов, според мен, няма да избърза да си хвърли оставката, освен ако не е принуден. ГЕРБ в коалиция в ДПС означава край на доминацията на ГЕРБ на първите следващи избори“.", "date": "2018.11.21", "title": "Журналист: Протестите са \"генерална репетиция\" за напролет, отработва се политическа технология"}
{"url": "https://www.faktor.bg/bg/articles/parlamentat-glasuva-mariyana-nikolova-za-vitsepremier-sled-burni-debati-v-plenarnata-zala", "text": "Със 116 гласа \"за\", 62 \"против\" и без \"въздържали се\" парламентът прие оставката на вицепремиера Валери Симеонов и избра Марияна Николова на негово място. Проекторешението бе внесено в деловодството на парламента от премиера Бойко Борисов.  Валери Симеонов подаде оставка на 16 ноември – след 26 дни на протести на майките на деца с увреждания, породени от негово изказване от октомври, когато той нарече майките „кресливи жени“, а децата им „уж болни“. Оставката на Симеонов ще е петата в кабинета „Борисов“ 3 след тази на министрите Николай Петров, Николай Нанков, Валентин Радев и Ивайло Московски.", "date": "2018.11.21", "title": "Парламентът прие оставката на Валери Симеонов и избра Марияна Николова за вицепремиер"}
{"url": "https://www.faktor.bg/bg/articles/novini/svyat/us-senata-tramp-da-opredeli-kakva-e-rolyata-na-sauditskiya-prestolonaslednik-v-ubiystvoto-na-hashogi", "text": "Американският президент Доналд Тръмп беше приканен да определи каква е ролята на саудитския престолонаследник - Мохамед бин Салман в убийството на Джамал Хашоги. По-рано, в свое изявление, Тръмп подчерта че Вашингтон ще продължи да подкрепя Рияд, независимо дали Бин Салман е знаел за покушението. А Турция може да поиска международно разследване на случая. Двама сенатори - републиканец и демократ, членове на комисията за външните работи, призоваха президента Тръмп да обяви официално дали саудитският престолонаследник Мохамед бин Салман е отговорен за убийството на Джамал Хашоги. Искането им е по силата на закона Магнитски, според който държавният глава е длъжен да определи официално дали чуждестранно лице е отговорно за убийство без съд и присъда. Срокът за това в 120 дни. Писмото на сенарторите беше оповестено часове след като в свое послание президентът Тръмп заяви САЩ ще продължат да подкрепят Саудитска Арабия, дори престолонаследникът на кралството да е знаел за покушението. В документа се посочва, че Рияд е \"стабилен партньор\", който се е съгласил да инвестира в Съединените щати \"рекордно количество пари\". Според Тръмп отказът на Вашингтон от партньорство със Саудитска Арабия ще облагодетелства Русия и Китай. По-рано и държавният секретар на САЩ - Майк Помпео подчерта важността на американските интереси преди да се реагира срещу Рияд.  Това се случва въпреки разпространената в медиите информация, че ЦРУ смята, че убийството на Хашоги е поръчано от Мохамед бин Салман. Халил Джахшан, анализатор: \"Това е шамар за разузнаването. Чухме и от двамата - Тръмп и Помпео, нещо като помилване за саудитската страна, за всички онези, независимо колко високи постове заемат, които са наредили, извършили и подготвили убийството на Джамал Хашоги на втори октомври.\" Турция може да поиска международно разследване на убийството на Джамал Хашоги. Това заяви във Вашингтон външният министър на страната Мевлют Чавушоглу.  Мевлют Чавушоглу, министър на външните работи на Турция: \"Не смятаме, че сътрудничеството със Саудитска Арабия е на нивото, на което бихме искали да е . Наше право е да получим повече информация. Ако се стигне до безизходица или задънена улица, или не можем да си сътрудничим, тогава може да поискаме международно разследване.\" Чавушоглу добави, че Турция е предоставила на САЩ най-новата си информация за убийството на Хашоги.", "date": "2018.11.21", "title": "US Сената: Тръмп да определи каква е ролята на саудитския престолонаследник в убийството на Хашоги"}
{"url": "https://www.faktor.bg/bg/articles/gerb-predupredi-ninova-da-si-pazi-stola-v-bsp-ot-iliyana-yotova", "text": "\"Да не бутне Илияна Йотова от президенството, защото тя може да оглави БСП\". Такъв съвет даде на лидера на социалистите Корнелия Нинова председателят да ПГ на ГЕРБ Цветан Цветанов. Направи го след неин въпрос за продавано българско гражданство. \"Единствената институция, която може да даде българско гражданство, е президентската\", отвърна Цветанов, като се позова на чл. 98 т. 9 от конституцията.  Той изреди икономическите показатели на страната - 4% растеж на икономиката и увеличени заплати. \"Много ви заболя от успешното европредседателство. Колкото и да не ви харесва, Красимир Каракачанов ще модернизира Българската армия. ГЕРБ е за Европа и за ЕС. А вие явно искате друга орбита - това ви е най-силната страна\", заключи Цветанов по адрес на БСП.", "date": "2018.11.21", "title": "ГЕРБ предупреди Нинова да си пази лидерския пост в БСП от Илияна Йотова"}
{"url": "https://www.faktor.bg/bg/articles/tsatsarov-dabch-e-generator-na-koruptsiya-ne-tryabva-da-uchastva-v-davaneto-na-grazhdanstvo", "text": "Държавната агенция за българите в чужбина (ДАБЧ) е генератор на корупционни практики и не трябва да участва в процеса по кандидатстване за българско гражданство. Това мнение в лично качество заявява главният прокурор Сотир Цацаров в интервю за в.\"24 часа\".  Цацаров отказва да коментира разследването в ДАБЧ, защото вече са били оповестени достатъчно факти. Според него обаче няма нужда агенцията за участва в процедурата по придобиване на българско гражданство, която може да се осъществява само между правосъдното министерство и президентството. Казва също, че тази промяна би била лесна, стига на ДАБЧ да не се гледа като на \"апетитна част от коалиционно споразумение\". \"Ще си позволя едно лично мнение относно тази агенция. В този вид с тези правомощия, свързани с придобиване на гражданство от българи, живеещи в чужбина, агенцията сама по себе си е генератор на корупционни практики. Това е нещо подобно на \"Автомобилна администрация\" - разследване след разследване, нови и нови обвинения и всичко се повтаря пак и пак, посочи обвинител номер едно и продължи: И моят въпрос е ­защо е необходимо изобщо тази агенция да участва в процеса по кандидатстване за българско гражданство? Има Закон за българското гражданство, има Закон за българите, живеещи извън Република България... Достатъчно е тези процеси да се развиват между Министерство на правосъдието и президент. Ако има такава агенция, нека тя се занимава само с дейности като образование, култура и подпомагане на сънародниците ни навън, но не и с каквито и да е административни дейности, свързани с придобиване на българско гражданство. Това не е толкова трудно осъществимо, защото статутът на ДАБЧ се определя с постановление на Министерския съвет. Това не е и толкова невъзможно, стига на ДАБЧ да не се гледа като на апетитна част от коалиционно споразумение\", казва Цацаров. В началото на месеца главният прокурор поиска имунитета на шестима депутати. По думите на Цацаров с това не е търсен \"някакъв пропаганден ефект\". \"Напротив, прецених, че точно такъв ефект би се постигнал, ако шест искания се внасят ден след ден в рамките на седмица.\" Във връзка с критиката от \"Воля\" и БСП, че исканите имунитети на Веселин Марешки и Елена Йончева са с политическа цел, Цацаров заяви: \"Когато делото влезе в съд, ще стане ясно дали искането относно г­-н Марешки и неговите колеги е свързано с политическата му дейност и с позицията, която заема парламентарната група на \"Воля\" при едно или друго гласуване в Народното събрание. Мисля, че яснота по този въпрос ще внесат показанията на свидетелите ­ собственици на аптеки, спрямо които е бил упражняван натиск за \"търговско преподчиняване\". Така стоят нещата и с народния представител Елена Йончева\". Главният прокурор обясни, че сигналът срещу Йончева е подаден от политически ѝ опоненти, но \"може ли това да обоснове непредприемане на проверка по него\". Допълни, че прокуратурата е действала по същия начин и по сигнала, подаден от нея с твърдения за злоупотреби при изграждането на граничната ограда. \"По него е възложена проверка на ДАНС и според представения подробен доклад е налице значително и необосновано завишаване на проектните стойности на граничното съоръжение, което е довело и до нереално високо заплащане на договорените строителни работи. Последва образуване на досъдебно производство и назначаване на експертиза, която в момента се работи и в трите области ­ Бургас, Ямбол и Хасково. Ако експертите потвърдят изводите в доклада от предварителната проверка на ДАНС, очевидно ще има обвинени длъжностни лица обяснява главния прокурор. Главният прокурор, който досега неведнъж е заявявал, че евромониторингът над България трябва да отпадне, сега признава \"безспорната роля на механизма за сътрудничество и проверка за реформира у нас\". По думите му ролята му в съдебната власт е конституционната реформа, разделянето на ВСС на съдийска и прокурорска колегия, измененията в Наказателно-процесуалния кодекс (НПК). Тези промени главният прокурор определя като такива \"в правилна посока, които са резултат на политическа воля, на наши усилия, но и на действието на Механизма за сътрудничество и проверка като стимул\". \"И трябва да признаем още, че промяната в тона на периодичните доклади ­ от общи констатации към конкретни препоръки, дори и изисквания, е от огромно значение за темпа на реформите у нас\", заявява още Цацаров. Очаква се утре Сотир Цацаров  да гостува и в \"Шоуто на Слави\", след като официално прие поканата за участие, отправена му от водещия на предаването.", "date": "2018.11.21", "title": "Цацаров: ДАБЧ е генератор на корупция, не трябва да участва в даването на гражданство"}
{"url": "https://www.faktor.bg/bg/articles/novini/svyat/-rosgvardiya-shte-razgonva-protesti-s-lazerno-orazhie-za-oslepyavane-i-oglushavane", "text": "Федералната служба на войските на националната гвардии, известна като \"Росгвардия\", е закупила за 65,2 милиона рубли два автомобила оборудване със система за \"комплексно нелетално въздействие\", способни да разгонят цял митинг, съобщава newsru.com. Системата се състои от лазерни излъчватели, оглушаващи и ослепяващи \"нарушителите\". Тяхното въздействие се определя като \"акустично налягане\", което се усеща до 10 метра разстояние със силата 135 децибела. Изданието припомня, че 130 децибела при човека са праг на болката, която може да понесе, при 135 дБ е възможно да се предизвика контузия. Освен това системата създава и мощен светлинен поток, способен временно да ослепи човек. \"Росгвардия\" вероятно, ще стане една от първите правоохранителни служби в света, разполагащи с лазерно оръжие.  \"Росгвардия\" има на разположение 128 комплекта акустично оръжие използвано през последните две години при разгонването на протести на опозицията. Междувременно от концерна \"Калашников\" съобщиха, че до края на тази година ще доставят на \"Росгвардия\" 10 комплекта \"Стена\" с дължина 10 метра и височина 3 метра. Щитът е предназначен не само за защита, в него са разположени бойници за разстрел на тълпата.  \"Росгвардия\" беше създадена през 2016 година с указ на президента Владимир Путин с цел \"опазване на обществения ред\" и се ръководи от бившия охранител на Путин Владимир Золотов.", "date": "2018.11.21", "title": "\"Росгвардия\" ще разгонва протести с лазерно оръжие за ослепяване и оглушаване"}
{"url": "https://www.faktor.bg/bg/articles/zashto-putin-se-pravi-che-ima-kakvo-da-praznuva", "text": "Много политици владеят голямото изкуство да представят незавършени строителни обекти по най-ефектен начин пред медиите и обществеността. Русия, например, има богат опит в това още от съветско време, но и Турция не остава по-назад. Наскоро президентът Реджеп Тайип Ердоган откри с бляскава церемония новото истанбулско летище, което ще заработи на пълни обороти чак през януари. Ердоган и неговият руски колега Владимир Путин обаче просто надминаха себе си и в друго: в понеделник двамата участваха в празнична церемония в Истанбул, ознаменувала завършването на един от строителните етапи на газопровода \"Турски поток\", който трябва да бъде завършен чак след една година - в края на 2019-та. Засега са положени само тръбите в морския участък от строежа. На турска територия тепърва ще трябва да бъде изградена цялата останала инфраструктура, която да поема пренасяния по дъното на Черно море газ и да го прехвърля по-нататък. С други думи, дотук е завършена само част от грубия строеж. Мотивите на двамата държавници да хвърлят толкова сили за автореклама, са повече от очевидни: експанзивната икономическа политика на турския президент Ердоган се оказа великан на глинени крака - турската лира се обезцени драстично, а инфлацията в страната достигна катастрофалното ниво от 25%. В тази ситуация за Ердоган е добре дошла всяка положителна новина – независимо дали е икономическа или външнополитическа. Същото може да се каже и за руския президент Путин, още повече, че както \"Турски поток\", така и газопровода през Балтийско море - \"Северен поток 2 \" - спадат към любимите му проекти. Двата проекта служат на една и съща цел: да бъде изцяло прекратено или поне сериозно намалено транзитното пренасяне на руски газ през Украйна. Русия би желала да постигне тази цел до края на 2019 година, когато изтича сегашният договор с Киев. За да стане тази цел реалност, руският концерн \"Газпром\", който наполовина е държавен, не жали никакви средства. На руска територия бяха положени двойно повече тръби  от необходимите в действителност – само защото първоначално бе планиран друг газопровод – през Черно море – т.нар. „Южен поток\". По него трябваше да се пренасят 63 милиарда кубически метра руски газ годишно към България, а оттам и към други страни от ЕС. Но проектът влизаше в противоречие с правилата на европейския енергиен пазар, а имаше и влиятелни противници в САЩ. Но вместо да преговаря и да търси компромиси в края на 2014 година Путин чисто и просто захвърли проекта и на бърза ръка обърна четирите тръби към Турция. В един момент турският президент Ердоган реши, че не иска толкова много руски газ да преминава през турска територия (дали пък не го хвана страх, че ще е прекалено зависим от Москва?) и четирите тръби на газопровода, който междувременно бе прекръстен на \"Турски поток\", бяха сведени до две. Освен това Ердоган ловко успя да си издейства и отстъпки в цената на газа. Така всички предишни изчисления на \"Газпром\" се оказаха погрешни, а силно поскъпналият проект накара дори най-големите му привърженици да започнат да се съмняват в неговата рентабилност. Но бедите не свършват дотук: само за част от стигащата до турските брегове суровина  е осигурен купувач – това е турското държавно енергийно дружество Botas, което ще снабдява западната, европейска част на Турция. Този регион в продължение на дълги години получаваше газ през Украйна, Молдова, Румъния и България. Сега той ще се снабдява директно от Русия - без никакви рискове, без каквито и да е транзитни такси. От икономическа гледна точка Турция е големият печеливш от проекта и Ердоган има всички основания да празнува. Но не и Владимир Путин, защото втората тръба, по която руският газ трябваше да продължи към страни от ЕС, за да повиши поне малко рентабилността на газопровода, в края на 2019 година може и да се окаже в задънена улица. Все още е неясно как този газ би могъл да достига до ЕС. В края на 2014 и началото на 2015 \"Газпром\" почти с ултимативен тон прикани европейските си партньори сами да се погрижат за продължението на тръбопровода през Гърция към Италия. Дотук без никакъв успех. При това положение на  \"Газпром\" му остава само една алтернатива: руският газ да продължи пътя си към България, а оттам по съществуващата газопреносна мрежа, или по някакви нови тръбопроводи, той да стига до Румъния, Унгария и Австрия, и/или до Сърбия и страните от Западните Балкани. С други думи положението е следното: след като изминаха четири години и бяха вложени много милиарди, Москва се оказа точно на същото място, докъдето беше стигнала и с \"Южен поток\", преди този проект да бъде прекратен. Затова би трябвало да възприемаме с голяма доза съмнение всякакви твърдения, според които от идната година \"Турски поток\" щял да доставя газ и за ЕС. Защото още нищо не е решено. Вярно е, че страните от Югоизточна Европа имат нужда от руския газ, както и от таксите за неговия пренос. Но те трябва тепърва да договарят с Москва пътищата и условията за транзитирането на суровината. А това не може да стане без съгласието на Брюксел.", "date": "2018.11.21", "title": "Защо Путин се прави, че има какво да празнува?"}
{"url": "https://www.faktor.bg/bg/articles/novini/balgariya/priemat-balgariya-do-kraya-na-mandata-na-komisiyata-yunker-no-samo-po-vazduh", "text": "До края на мандата на комисията “Юнкер” България ще бъде приета в Шенгенското споразумение, но само по въздух, съобщи “24 часа”, като се позовава на високопоставени източници в Брюксел. Вестникът припомня, че през май са изборите за Европейския парламент. Добрата новина вече била намекната пред премиера Бойко Борисов и пред шефа на комисията по сигурност в Народното събрание Цветан Цветанов. В рамките на конгреса на ЕНП в Хелзинки лидерът на депутатите от ГЕРБ и зам.-шеф на партията направи важни двустранни срещи, включително с германския вътрешен министър Хорст Зеехофер. След приемането ни в Шенген по въздух паспортните проверки по летищата за българи ще се премахнат, а пътници от и за София вече няма да минават през граничен контрол, на летищата в Европа ще се отива директно до лентите за багажа. България няма да бъде в сухопътния Шенген заради мигрантския натиск. Ние сме външна граница на ЕС и, ако влезем в сухопътния Шенген, мигрантите, веднъж влезли, ще отиват без паспортен контрол навсякъде из Европа.", "date": "2018.11.21", "title": "Приемат България до края на мандата на комисията \"Юнкер\", но само по въздух"}
{"url": "https://www.faktor.bg/bg/articles/noviyat-vitsepremier-poiska-2-sedmitsi-za-da-se-zapoznae-s-problemite-koito-tryabva-da-reshava", "text": "\"Един отговорен пост. Мисля да продължа това, което е започнато от правителството“, бяха първите думи на новия вицепремиер Марияна Николова. „Мисля да увелича доходите на населението. Това е мой приоритет. Интерес за мен представляват и децата. Все пак те са нашето злато. Ще поискам да ми бъдат представени конкретни мерки и въпроси, които касаят здравето на децата. Аз съм майка на първо място, но по отношение на думите на Валери Симеонов за майките не мога да го коментирам. моят изказ не е такъв по принцип“, каза още Николова.  „Възнамерявам да направя срещи с браншовите организации и да видя какви са проблемите там. Доходите на населението зависят от всички нас – поне така смятам аз“, поясни още вицепремиерът. Тя бе категорична, че за момента нищо не й тежи. Николова бе категорична, че е готова да се съветва с всеки един народен представител. Тя помоли да й бъде даден толеранс в рамките на 1-2 седмици. „В ромските сватби има голям проблем. Все пак ресорният вицепремиер не може да ходи с шумомер в ръка, но има проблем с шума“, призна Николова. „Никога не съм членувала в политическа партия и никога не съм била телевизионна водеща“, отговори тя на журналистически въпроси.  През цялото време репортер на партийната телевизия на Волен Сидеров Алфа ТВ се опита да надговори останалите колеги, както и самата Николова с уж провокативни въпроси, които изнервиха останалите журналисти. Младежът започна да се заяжда, да прекъсва всички, включително и Николова, все едно я беше поканил на интервю, но колеги набързо успяха да му вземат думата и да заглушат нескопосаната провокация.", "date": "2018.11.21", "title": "Репортер на Алфа ТВ опита да превърне в цирк първия брифинг на новия вицепремиер"}
{"url": "https://www.faktor.bg/bg/articles/novini/svyat/ungarskoto-pravitelstvo-nyama-da-predadem-nikola-gruevski-na-skopie", "text": "Унгарското правителство изключва възможността за екстрадиция на бившия македонски премиер Никола Груевски в Македония, съобщи днес министърът на правосъдието в Будапеща Ласло Трочани, цитиран от БТА. \"Господин Груевски не може да бъде изпратен в страна, в която го преследват\", каза Трочани. Унгарската служба за имиграция и убежище вчера удовлетвори молбата на бившия министър-председател на балканската държава да му бъде предоставено политическо убежище. Груевски избяга в членката на Европейския съюз на 13 ноември, след като македонското правосъдие издаде заповед за ареста му, за да изтърпи произнесената през октомври присъда от две години затвор за злоупотреба с влияние за купуването на луксозен мерцедес на стойност 600 хиляди евро.", "date": "2018.11.21", "title": "Унгарското правителство: Няма да предадем Никола Груевски на Скопие"}
{"url": "https://www.faktor.bg/bg/articles/novini/balgariya/gdbop-preduprezhdava-za-falshivi-saytove-po-vreme-na-cherniya-petak", "text": "От ГДБОП предупредиха за измамни сайтове, рекламиращи големи отстъпки за т. нар. „Черен петък”. Фалшивите сайтове популяризират дейността си чрез „Фейсбук” и така залагат капаните, в които се хващат онлайн потребителите. Друг основен белег, че става дума за измама, са наскоро регистрираните интернет страници. Историята на всеки сайт лесно може проверена чрез откритите източници в мрежата. Пример за такъв източник е www.centralops.net. Освен за сайтове, предлагащи несъществуваща стока, потребителите трябва да внимават и за такива, които продават фалшификати, или т. нар. реплики на световно известни марки облекла, устройства и други. Фейк сайтовете обикновено имат кратък живот, но в периода, в който съществуват, са рекламирани много активно чрез банери в други сайтове и реклами в социалните мрежи. В такива сайтове има и поле с пояснение, че ниските цени се дължат на дългия период на доставка - над 40-50 дни. С това пояснение киберпрестъпниците въвеждат в заблуждение и успокояват жертвите си. А те от своя страна не получават поръчаната стока и когато се опитат да посетят отново сайта след края на посочения срок за доставка, той вече е изтрит. Преведените от измамените хора пари обикновено постъпват в банкови сметки в Китай и други континенти, което силно затруднява тяхното възстановяване. По статистика на специализирания отдел „Киберпрестъпност” при ГДБОП броят на измамните сайтове нараства над 10 пъти преди големи празници.", "date": "2018.11.21", "title": "ГДБОП предупреждава за фалшиви сайтове по време на \"черния петък\""}
{"url": "https://www.faktor.bg/bg/articles/novini/svyat/ruski-naemnitsi-ot-chastnite-voenni-kompanii-sa-gotovi-da-svidetelstvat-pred-mezhdunarodniya-sad", "text": "357 бивши и настоящи наемници от частни руски военни компании са се обърнали към Международния съд в Хага с искането да бъде започнато разследване на организаторите на тези ЧНК, както и срещу тухните помагачи, съобщи радио \"Свобода\", като се позавав на председателя на Общоруското офицерско събрание Евгений Шабаев. В материалите, предадени на съда се казва, че под формата на \"доброволци\" руснаците са участвали във военните действия в Украйна, Сирия, Либия, Судан, ЦАР, Йемен, Габон, Северен и Южен Судан и други страни от Азия и Африка. От документите става ясно, че жертвите в състава на ЧВК са стотици. Официално Русия отрича съществуването на частни военни компании, но от документите на организацията става ясно, че \"интересите на Русия в света са представлявани от немалък брой частни военни и/или охранителни услуги\". От иска до Международния съд става ясно, че немниците са лишени преднамерено от правен статут, поради което те не просто не получават полагащата им се от държавата пмощ, во и са преследвани от закона като участници в \"незаконно въоръжено формирование\". Ветераните от военните конфликти пишат, че \"ЧВК Патриот\", \"ЧВК Вагнер\" и др. и афилиираните с тях компании (например, работещата в ЦАР Lobaye Invest и работещата в Сирия ООО \"Евро Полис\") сключват договори за добив на злато и нефт, както и получават концесии в резултат на официални международни и междуправителствени договори.  Подписалите иска заявяват, че са готови да дадат свидетелски показания.", "date": "2018.11.21", "title": "Руски наемници са готови да свидетелстват пред Международния съд"}
{"url": "https://www.faktor.bg/bg/articles/tsvetan-tsvetanov-1-23", "text": "„Този дебат трябваше да бъде много по-продуктивен, а не дебат на популизъм. Радвам се, че Корнелия Нинова се върна в залата, защото тя настояваше да водим този дебат. Темата, която обсъждаме днес, беше провокирана от Валери Симеонов. Той ще понесе последствията си и ще се оттегли от този пост“. Това заяви от парламентарната трибуна зам.-председателят на ГЕРБ Цветан Цветанов.  „Не знам обаче кога колегите от БСП са искрени и кога – не. „С ченгета ходихме да измъчваме нечий дядо“. Това бяха думите на Крум Зарков пред една телевизия. Но той накърни и обиди много хора, както и един друг човек, който нарече 80% от българите дебили. Някой каза ли за всички тези неща? Нормално ли е някой, който в момента се разследва за пране на пари в КТБ да е народен представител. С Обединените патриоти имаме и различия, понякога емоциите са по-силни, но не сме отстъпили от обещанията, които сме поела. Ние сме поели ангажимент да увеличаваме минималната и средната работна заплата. В края на управленския ни мандат тя ще стане 650 лв. Имаме средна работна заплата 1118 лв., която до края на мандата ще стигне 1500 лв.“, каза още Цветанов.  Той се обърна към БСП: \"От този дебат днес не спечелихте нищо, искахте да отсъствате, да предизвиквате конфликти и скандали, но това ще ви срине. Ние видяхме какво може Румен Радев със служебното си правителство. Води до спирала на нестабилност и неопределени конкурси с определени печеливши. Когато отидете на избори, тогава ще видим каква е оценката на избирателите. ГЕРБ за 29 години е единствена партия, която е говорила за стабилност. Понеже беше поставена темата за премиера на България. Ние имахме едно успешно европредседателство. Това много ви заболя. Колеги от ляво, когато се изказвате, първо погледнете вашите действия по време на управление. Красимир Каракачанов получава подкрепата за модернизация на българската армия, защото знаем БСП къде иска да ни заведе, нашето е в НАТО и в ЕС. Там ви е мястото, това ви е най-силната страна\".", "date": "2018.11.21", "title": "Цветан Цветанов: Румен Радев вкарва държавата в спирала от нестабилност"}
{"url": "https://www.faktor.bg/bg/articles/polsha-otstapi-pred-es-vrashta-varhovnite-sadii-koito-prati-v-pensiya", "text": "Полското правителство отстъпи пред възраженията на ЕС за съдебната реформа и заяви, че съдиите от Върховния съд, заставени да се пенсионират, могат да се върнат на работа. Депутати от управляващата в Полша партия \"Право и справедливост\" (ПиС) са изготвили и внесли в Сейма (парламента) законопроект за изменение на закона за Върховния съд, съобщиха днес полски медии, на които се позова БТА. Инициативата е резултат от решение на Съда на ЕС от 22 октомври, което разпорежда премахване на текстовете в полския закон относно пенсионирането на висшите магистрати. Освен това Европейският съд постанови принудително пенсионираните членове на Върховния съд на Полша да бъдат възстановени на постовете си при условията, действащи преди влизането в сила на новия закон. Съдиите в Люксембург също наредиха на властите в Полша да не назначават нови съдии на мястото на пенсионираните. Вестник \"Жечпосполита\" публикува основните мотиви на вносителите на законопроекта за изменение на закона за Върховния съд. Сред тях са: \"отстраняване на несигурността\" у съдиите кога ще трябва да се пенсионират поради навършени години; \"премахване на влиянието на изпълнителната власт\" върху решенията дали даден съдия може да остане на поста си при навършени години за пенсия; връщане на пенсионната възраст от 70 години за членове на Върховния съд и на Висшия административен съд; и възстановяване на работа на пенсионираните по силата на новия закон съдии във Върховния съд и на Висшия административен съд, включително заемащите ръководни длъжности. Законопроектът, внесен от ПиС, предвижда още върнатите на работа пенсионирани висши магистрати да възстановят сумите, изплатени им като бонуси при оттегляне в пенсия, отбеляза полският вестник.", "date": "2018.11.21", "title": "Полша отстъпи пред ЕС: Връща върховните съдии, които прати в пенсия"}
{"url": "https://www.faktor.bg/bg/articles/novini/svyat/tramp-iskal-da-razsledvat-hilari-klintan-i-bivshiya-shef-na-fbr", "text": "Доналд Тръмп е искал Министерството на правосъдието на САЩ да разследва Хилари Клинтън и бившия шеф на ФБР Джеймс Коми, пише в. \"Ню Йорк таймс\", цитиран от Франс прес и Ройтерс. Тази пролет президентът е обявил това свое намерение пред тогавашния юридически съветник на Белия дом Дон Макган, който го е посъветвал да се откаже от тази идея, за да не бъде обвинен в злоупотреба със служебно положение и нарушаване на разделението на властите. Според напусналия впоследствие Макган други възможни последици на такова искане е можело да бъдат отказ на министерството да се съобрази с него, проверки на Конгреса и отрицателни реакции сред гласоподавателите. Споменавал се е и риск от импийчмънт. Според вестника адвокати на Тръмп са поискали в частни разговори от правосъдното министерство да разследват Коми за неподходящо боравене с поверителна информация и ролята му в разследването на Клинтън за използване на частен сървър и имейл акаунт, но представителите на министерството са отказали. Самият Тръмп е продължил да обсъжда темата в частни разговори и обмислял да назначи специален прокурор за тези разследвания, пише \"Ню Йорк таймс\", който се позовава на двама свидетели. БТА", "date": "2018.11.21", "title": "Тръмп искал да разследват Хилари Клинтън и бившия шеф на ФБР"}
{"url": "https://www.faktor.bg/bg/articles/novini/balgariya/deputatite-na-volen-siderov-boykotirat-izbora-na-nov-vitsepremier", "text": "Волен Сидеров и депутатите му бойкотират избора на вицепремиерката Марияна Николова на мястото на Валери Симеонов. Народните представители отсъстват от пленарната зала по време на дебатите около персоналната промяна в кабинета. Още вчера Симеонов и Каракачанов се сблъскали с яростния отпор на Сидеров за номинацията на Николова. Това бе и причината той да си тръгне предсрочно от коалиционния съвет на ОП в Министерския съвет, продължил близо 6 часа. \"Атака\" се опитвала да изнудва останалите две формации в Обединените патриоти, искат Сидеров да е водач на евролистата\", твърдят представтиели на другите две партии в така наречената \"малка коалиция\".", "date": "2018.11.21", "title": "Депутатите на Волен Сидеров бойкотират избора на нов вицепремиер"}
{"url": "https://www.faktor.bg/bg/articles/ataka-otkri-drugarski-ogan-mariyana-nikolova-e-chovek-na-energiynite-vampiri", "text": "Бившата вече депутатка на \"Атака\" Магдалена Ташева остро разкритикува номинацията на Марияна Николова за вицепремиер. В пост на страницата си в интернет, Ташева изтъква, че партията й не приема това предложение и смята избора й за \"задкулисен\". Вижте целия текст на проста на атакистката, която бе едно от остриетата на партията на Волен Сидеров:  \"ПОНЕЖЕ всички в АТАКА и ТВ АЛФА, аз в това число, днес получихме много обаждания, чувствам задължение да кажа две приказки. Първо, нямам представа за преговорите на \"Дондуков\" 1. Всички очакваме изявленията на тримата лидери и на премиера Борисов. Второ, от това, което изтече в медиите става ясно, че номинациите на Марияна Николова и Християн Митев оставят Валери Симеонов ДЕ ФАКТО вицепремиер.  Търсен е човек, който да топли мястото, а всъщност Симеонов както досега да взема решенията зад завесата. Тази кадрова рокада явно е била взета в деня на подаване на оставката на Симеонов. Допускам, че заради това той така лесно и изневиделица подаде оставка, след като цял месец преди това се кълнеше, че няма да я подаде. Обещана му е била задкулисна власт вместо официално загубената.  Оставката на Валери Симеонов е формална.  Мъчно ми е за майките... Те мислят, че са удържали победа.  Нечувано е заместник-министър-председател да предлага секретарката си да заеме неговото място. Марияна Николова, освен това, е герберка, а преди това - царистка (НДСВ), тя няма нищо общо с патриотизма. Номинацията й е прекрасен изход от ситуацията и за Борисов, и за Валери Симеонов (който със същия успех можеше да предложи и Венера Т. :-)  Като юристконсултка на \"Топлофикация София\" и на НЕК Марияна Николова е натрупала опит в защита на олигархичните интереси срещу обществения интерес.  Тя е човек на енергийните \"вампири\" - монополистите. Тя неслучайно е била назначена за шеф на неговия кабинет от 9 души, в който преобладаваха царски протежета като бившата (анти)социална министърка Христина Христова в кабинета Сакскобургготски-Доган.  Християн Митев е лице без собствена политическа физиономия, покорен и изпълнителен. Безсилен човек, който ще прави и говори това, което Симеонов му каже.  Това са моите впечатления от днешния ден, това мога да кажа засега.\"", "date": "2018.11.21", "title": "Атака откри \"другарския\" огън: Марияна Николова е човек на енергийните \"вампири\""}
{"url": "https://www.faktor.bg/bg/articles/novini/balgariya/karakachanov-sotsialistite-prevarnaha-ostavkata-na-simeonov-vav-vatreshni-partiyni-borbi-za-otselyavaneto-na-ninova", "text": "\"Целият дебат около оставката на Валери Симеонов беше превърнат от БСП в обсъждания за вот на недоверие. Целта беше да се решават вътрешно партийни проблеми, клатейки държавата. На тези дебати нямаше нито един въпрос към предложението на кабинета за вицепремиер Марияна Николова\". Това заяви в парламента Красимир Каракачанов след закриване на дебатите за промените в кабинета.  \"Не ви харесва това, което каза Цветан Цветанов, но той обяви факти. Превърнахте дебатите в цирк. Не говорете за протести, защото си спомням как социалисти пееха в кръчми партизански песни, докато хората стачкуваха. Знаем кой стои зад момчетата с качулките на протестите. От БСП в Стара Загора раздаваха листовки на протестиращите. В моя живот може да съм правил компромиси, но не и за това, че в Македония живеят българи. Не правете българския парламент заложник на оцеляването на вашия лидер\", коментира Каракачанов.", "date": "2018.11.21", "title": "Каракачанов: Социалистите превърнаха оставката на Симеонов във вътрешни партийни борби за оцеляването на Нинова"}
{"url": "https://www.faktor.bg/bg/articles/valeri-simeonov-nyama-da-pravi-izkazvane-za-vcherashniya-koalitsionen-savet", "text": "Вицепремиерът в оставка Валери Симеонов няма да прави изявление във връзка с вчерашния коалиционен съвет. Това съобщиха пред журналисти в Министерския съвет от правителствената информационна служба.  Очакваше се това да стане преди началото на днешното правителствено заседание. Кадровите промени в кабинета бяха разисквани в продължение на няколко часа през вчерашния ден, като преговорите завършиха без Сидеров, който напусна по-рано коалиционния съвет на \"Обединени патриоти\". На излизане от Министерски съвет лидерът на \"Атака\" бе кратък в коментара си пред медиите и не пожела да даде подробности за това как е преминала срещата. \"Всичко изчистихме, всичко е наред, всичко е прекрасно\", каза той. Попитан остава ли коалицията \"Обединени патриоти\", Сидеров отговори: \"Да, разбира се, че остава, няма проблем. Няма никакъв проблем, аз не виждам защо се вълнувате толкова\". \"Няма нищо какво да кажа специално. Аз съм само един прост депутат\", допълни още той.  По-късно вечерта стана ясно, че Марияна Николова е предложена за вицепремиер на мястото на Валери Симеонов, но документът с проекторешението за това е изготвен без подписа на лидера на „Атака“.", "date": "2018.11.21", "title": "Валери Симеонов няма да прави изказване за вчерашния коалиционен съвет"}
{"url": "https://www.faktor.bg/bg/articles/politolog-za-krizata-v-op", "text": "\"Не можем да бъдем категорични в нищо в тези коалиционни отношения и разбира се с тях драмите няма да се изчерпят в малката коалиция и оттам в голямата. Засега това, което наблюдаваме, е, че НФСБ остава в рамките на коалицията \"Обединени патриоти\" и разговорите не се въртят около това кой де факто ще бъде или не вицепремиер в правителството, а по-скоро какъв ще бъде балансът на депутатите в парламента – дали \"Атака\" ще има сега 7 депутати, а НФСБ – 8, или обратно. Това коментира в ефира на БНР политологът Стойчо Стойчев по повод кризата в малката коалиция.  \"Това са основните разпри и разбира се кой ще бъде водач на листата на \"Обединените патриоти\", ако те все пак решат да се явят заедно на евроизборите догодина\", добави още той. Що се отнася до мълчанието на Волен Сидеров, Стойчев обясни: \"Ако съдим от досегашното му поведение, още днес наистина или утре, или в рамките на седмицата ще видим нова порция атаки по отношение на неговите коалиционни партньори. В момента г-н Сидеров се цели към евродепутатския мандат, така че арсеналът му от средства е доста богат и той, предполагам, ще използва най-различни прийоми, за да успее. Тук не става въпрос толкова за мълчание, колкото за някакъв вид спокойствие в рамките на коалиционните отношения. Смятам, че дори да бъде обявен за водач на листата, той няма да бъде токова и спокоен в това, тъй като знаете, че с преференциите, освен ако, разбира се, парламентът не ги премахне за изборите догодина, с преференциите не е ясно дали ще стане все пак евродепутат, дори да бъде  водач на листа\", прогнозира политологът. Политологът коментира и как ще се развият нещата в НФСБ с оглед на идеята Мариана Николова да заеме вицепремиерския пост. По думите му в рамките на \"Обединени патриоти\", особено когато говорим за \"Атака\"  и за НФСБ, можем да кажем, че партиите са функция на техните лидери. Така че какво им харесва или не на колегите на Валери Симеонов в неговата парламентарна група - не е толкова от значение. Важното е какво той в крайна сметка ще вземе за решение и тук водещо е не толкова личността на кандидата да заеме вицепремиерския пост, колкото сметките.  \"В крайна сметка ако някой от действащите депутати на НФСБ стане вицепремиер, това означава, че на негово място ще дойде друг депутат от \"Обединени патриоти\" или от ВМРО, или от \"Атака\". Така че тук сметките по-скоро склонят към това да се избере човек, който няма да оваканти депутатско място и по този начин НФСБ ще запазва своя брой депутати в парламента и дори, както се очертава към, момента, ще го разшири.  Дори едно депутатско място в момента е важно, когато виждаме, че мнозинството трудно скрепява кворума в Народното събрание, че коалицията като цяло се крепи действително на няколко депутата. Затова дори едно депутатско място в  тези сметки е важно, защото това дава в ръцете или на Волен Сидеров или съответно на Валери Симеонов по-голям инструмент, с който да преследват своите искания. Според мен основната новина от всичките тези неща, които видяхме през последните ден-два, е, че в крайна сметка НФСБ остава в управляващата коалиция, което в крайна сметка беше и основната въпросителна\", коментира още Стойчев.", "date": "2018.11.21", "title": "Политолог: Разприте в \"Обединени патриоти\" са за баланса на депутатите в парламента"}
{"url": "https://www.faktor.bg/bg/articles/novini/balgariya/tsvetanov-deputatite-ot-ataka-ne-sa-podkrepili-nominatsiyata-na-mariyana-nikolova-za-vitsepremier", "text": "\"Депутатите на \"Атака\" не са подписали номинацията на Марияна Николова за вицепремиер\". Това заяви Цветан Цветанов пред журналисти в Народното събрание след почивка, поискана от опозицията, в която се проведе председателски съвет. На него патриотите не изпратили представител. ГЕРБ и опозицията се разбраха преди избора на нов вицепремиер да има политически дебат. Макар и да е в парламента, вицепремиерът в оставка Валери Симеонов не влиза нито в пленарната за зала, нито в стаите на \"Обединени патриоти\". Избрал е неутралната територия на зам.-шефа на парламента от ГЕРБ. БСП поиска премиерът Бойко Борисов да присъства в пленарната зала, но Цветанов обясни, че министър-председателят е на заседание на правителството и е упълномощил с представителството вицето си Красимир Каракачанов.", "date": "2018.11.21", "title": "Цветанов: Депутатите от \"Атака\" не са подкрепили номинацията на Марияна Николова за вицепремиер"}
{"url": "https://www.faktor.bg/bg/articles/novini/balgariya/trend-trudna-e-poyavata-na-nov-politicheski-subekt-horata-sa-umoreni-da-tarsyat-mesiya", "text": "Скъсяване на дистанцията между ГЕРБ и БСП – до 1.3%. БСП стоят на една позиция, тя не качва подкрепа. Но се наблюдава ерозия на ГЕРБ. Това показват актуални данни от социологическото изследване на „Тренд“, представено от Евелина Славкова.  Тя отбеляза, че хората, които гласуват за ГЕРБ, няма да гласуват за БСП. Те могат да се влеят в групата „няма да гласувам“. От друга страна, на последните избори видяхме пълната мобилизация на БСП – 900 000 човека, за разлика от ГЕРБ, който има потенциала да мобилизира повече хора. Ясно изкристализира и третата позиция - на ДПС, което измества ОП, за които има спад на подкрепата. В този смисъл ОП имат шанс на които й да е избори само ако се явяват обединени, подчерта Славкова. Според нея вече се забелязва едно стабилизиране на политическата система, в която появата на нови политически субекти става по-трудно. Вече има една умора в търсенето на месия. Българинът вече не търси месията. Да си спомним „България без цензура“, „Воля“, която с мъка прескочи 4%-бариера. Много зависи какъв е месията, а не месията на всяка цена. Затова когато говорим за нови политически субекти, е важно кой стои зад него и дали в него ще бъде припознат новия месия, посочи позицията си Евелина Славкова. Социологията на Тренд показва още, че има лек спад на рейтинга на президента. Това, което се наблюдава след като Румен Радев влезе в остра конфронтация с правителството е, че симпатизантите на ГЕРБ започват да не харесват президента. Това се наблюдава като тенденция и сред симпатизантите на ОП, и това със сигурност ще се отразява на неговия рейтинг, посочи Евелина Славкова.", "date": "2018.11.21", "title": "Тренд: Трудна е появата на нов политически субект, хората са уморени да търсят месия"}
{"url": "https://www.faktor.bg/bg/articles/novini/balgariya/smyanata-na-simeonov-s-nikolova-tragna-sas-skandal-v-parlamenta", "text": "Красимир Каракачанов представи Марияна Николова в парламента. Тя е завършила право в СУ \"Климент Охридски\", била е юрисконсулт в \"Топлофикация\" София. До момента беше шеф на политическия кабинет на Валери Симеонов, който подаде оставка като вицепремиер след изказване към майките на деца с увреждания и последващите протести. В началото на заседанието Валери Жаблянов от БСП покани премиера Бойко Борисов в залата, тъй като по думите му не е уважително заместникът му Красимир Каракачанов да представя промените в кабинета. Драгомир Стойнев призова Николова да се откаже от поста, защото от властта трябвало да си тръгне не само Валери Симеонов, а и цялото правителство.  След като от ГЕРБ и от Обединените патриоти решиха да не взимат думата, от БСП и ДПС се ядосаха и поискаха оставката и новото предложение да се гласуват разделно. Данаил Кирилов от ГЕРБ поиска обратна процедура. След това последва поименна проверка. На прицел се оказа зам.-председателят на парламента Емил Христов, който закри разискванията, тъй като нямаше желаещи за изказвания. Секунди след това от страна на БСП трима народни представители вдигнаха ръка и го обвиниха в цензура. Веселин Марешки защити колегата си и заяви, че Христов вече е закрил дебатите и няма право да дава думата на депутатите за изказвания, а само за процедурни предложения. Зам.-председателят на НС даде 15 минути почивка, за да се охладят страстите в залата.", "date": "2018.11.21", "title": "Смяната на Симеонов с Николова тръгна със скандал в парламента"}
{"url": "https://www.faktor.bg/bg/articles/novini/balgariya/ninova-plashi-zam-shef-na-parlamenta-sas-sadbata-na-glavchev", "text": "Корнелия Нинова изпусна нервите си в парламента. Преди гласуването на оставката на Валери Симеонов в пленарната зала, зам.-председателят на парламента Емил Христов не даде думата на Георги Свиленски от БСП за процедурно предложение. След това обаче на трибуната излезе Данаил Кирилов от ГЕРБ, който направи обратната процедура за гласуване на рокадите в кабинета. Припомнчме, че днес народните представители решават дали Марияна Николова ще е новият вицепремиер на мястото на Симеонов.  Корнелия Нинова излезе на трибуната и заплаши председателстващият Емил Христов, че с подобни парламентарни хватки ще последва съдбата на Димитър Главчев. Той ѝ отговори, че поема отговорността за действията си и не се страхува от подобни заплахи. Димитър Главчев излезе на трибуната и отговори на соц лидерката, че вече има само 79 депутати и няма да може да уволни Емил Христов.  Споровете в залата продължиха. Емил Христов напомни на Корнелия Нинова, че не може да взима думата за изказване, а само по процедурни предложения, тъй като вече беше закрил дебатите, тъй като в залата нямаше желаещи да вземат думата. Георги Свиленски контрира, че лидерката му е вдигнала ръка. Христов заяви, че всичко ще се види на записите. Зам.-председателят на парламента Веселин Марешки защити Христов и потвърди, че депутати от БСП са вдигнали ръка, след като вече са били закрити дебатите.", "date": "2018.11.21", "title": "Нинова плаши зам.-шеф на парламента със съдбата на Главчев"}
{"url": "https://www.faktor.bg/bg/articles/novini/balgariya/sdruzhenie-dom-sprete-rekomunizatsiyata-tya-obsluzhva-kremal-i-ruskite-zavisimosti", "text": "Сдружение “Достойнство, отговорност, морал“/ДОМ/ разпространи Открито писмо до ръководителите на държавните институции в страната, с което предупреждава, че в България тече процес на рекомунизация, който цели да откъсне страната от ЕС и НАТО и обслужва интересите на Кремъл. От Сдружението предлагат конкретни инициативи, включително и законодателни промени за противодействие.  Ето пълния текст на писмото:", "date": "2018.11.21", "title": "Сдружение ДОМ: Спрете  рекомунизацията, тя обслужва Кремъл и руските зависимости"}
{"url": "https://www.faktor.bg/bg/articles/putin-podgotvya-vnushitelno-prevaorazhavane-na-ruskata-armiya", "text": "Мащабното преекипиране на руските въоръжени сили ще осигури запазване на стратегическия паритет и ще защити Русия от външни заплахи. Това заяви президентът Владимир Путин, цитиран от БТА. \"До 2021 г. делът на модерните оръжия и техника в армията и флота трябва да достигне най-малко 70 на сто\", каза Путин пред участниците в съвещание по военни въпроси в Сочи. По думите му това мащабно превъоръжаване ще даде възможност да бъдат решени всички задачи, поставени на войските. За създаване и серийно производство на въоръжения и военна техника през 2018 г. бяха отпуснати общо почти 1,5 трилиона рубли. Превъоръжаването на армията като цяло следва зададеното темпо. Специално внимание се отделя на разработването на перспективни системи, които ще определят бъдещето на руските въоръжени сили за години напред, отбеляза президентът, цитиран от ТАСС. На 26 октомври Путин нареди да бъде повишено нивото на бойната и оперативната подготовка на руските въоръжени сили. Върховният главнокомандващ прикани армейското ръководство \"да се съобразява изцяло с опита от военните операции в Сирия\".  Миналия ноември той заяви, че Русия ще увеличи производството на военна продукция. Путин изтъкна, че за целта трябва да се готвят всички големи частни и държавни предприятия. По думите му способността на икономиката бързо да вдига при нужда обема на отбранителната продукция е сред най-важните условия, гарантиращи сигурността на всяка държава, напомня \"Лента\".", "date": "2018.11.21", "title": "Путин подготвя внушително превъоръжаване на руската армия"}
{"url": "https://www.faktor.bg/bg/articles/novini/svyat/sled-mezhdunaroden-skandal-ruskiyat-general-prokopchuk-ne-mozha-da-oglavi-interpol", "text": "Новият председател на Интерпол е представителят на Южна Корея Ким Чон Ян, съобщиха в официалния Twitter акаунт на организацията.  За Ким Чон Ян гласуваха 98 членове на Общото събрание на Интерпол, за руския генерал Александър Прокопчук - 64. Против Прокопчук, който беше смятам за фаворит в надпреварата за нов ръководител на Интерпол, категорично се обявиха САЩ, редица европейски страни, а Литва и Украйна дори заплашиха с напускане на организацията, ако той бъде избран. \"Както показаха последните събития, руското правителство използва Интерпол за преследване на политическите си опоненти\", коментира говорител на Съвета по национална сигурност на САЩ Гарет Марки. Припомняме, че група американски сенатори призоваха да се гласува против избора на руския генерал-майор Александър Прокопчук за председател на Интерпол. Според тях това би означавало \"лисицата да бъде пуснат в курника\". \"Русия редовно злоупотребява с Интерпол за преследване на политически дисиденти и журналисти. Александър Прокопчук лично е участвал в тази стратегия за сплашване, която е насочена срещу демократичните институции и поощряване на авторитарния режим на Путин\", се казва в писмото на сенаторите. С избирането на Прокопчук Русия ще получи достъп до конфиденциална информация на международните правоохранителни органи, което ще укрепи способността на Кремъл да преследва и опозиционерите, които живеят извън Русия и да подпомага другите авторитарни режими. Сенаторите настояват американските представители да гласуват против, а президентът Тръмп да \"повлияе на гленовете на Общото събрание на Интерпол, за да не се одпусне избирането на Прокопчук\". The Times припомня, че именно Прокопчук е правил опити да издейства така наречената \"червена бюлетина\" за арест и екстрадиция на политически опоненти на режима на Путин.", "date": "2018.11.21", "title": "След международен скандал руският генерал Прокопчук не можа да оглави Интерпол"}
{"url": "https://www.faktor.bg/bg/articles/novini/svyat/razkriha-rusko-iranska-shema-za-finansirane-na-islyamski-teroristi", "text": "Министерството на финансите на САЩ  , които разкриват сложна руско-иранска схема, чрез която се финансират ислямски терористи и режима на Башар Асад.  \"САЩ незабавно ще предприемат стъпки против сложната схема на Русия и Иран за подкрепа на режима на Башар Асад, чрез която също така са предоставяни парични средства за фивнансиране на иранска вредоносна дейност\", се казва в документ публикуван на сайта на Министерството. В американския санкционен списък са добавени две свързани със Сирия руски компании и руския гражданин Андрей Догаев заради доставка на нефт на режима на Асад. Освен това се променя санкционния режим спрямо руската банка с ирански капитали \"Мир бизнес банк\".  В конкретния случай Техеран се е възползвал от тези компании, които официално се занимават с хуманитарни доставки. По данни на САЩ,  Иран доставя на режима на Асад милиони барели нефт, използвайки руските компании. Тези доставки се плащат от Асад и се превеждат по сметките на Корпуса на стражите на ислямската революция, а след това се използват за финансирането на ислямските терористи от \"Хамас\" и \"Хизбула\". Главна роля в тази схема играе руската компания Global Vision Group, която си сътрудничи с National Iranian Oil Company.  В схемата по плащането на нефтените доставки участват централната банка на Иран и руската \"Мир бизнес банк\". По този начин са прехвърлени 63 милиона долара.  Името на Андрей Догаев фигурира в криминалните хроники. Пре- 1995 година той е арестуван и съден по обвинение във вземане на подкуп и контрабанда в качеството ум на заместник-министър на външноикономическите вързки на Русия.  Той е осъден на 3 години затвор и незабавно след това амнистиран.", "date": "2018.11.21", "title": "Разкриха руско-иранска схема за финансиране на ислямски терористи"}
{"url": "https://www.faktor.bg/bg/articles/vezhdi-rashidov-kam-ninova-kazhete-kade-raboti-mazhat-vi-i-chii-ologarsi-sa-arabadzhievi-i-banevi", "text": "Депутатът от ГЕРБ Вежди Рашидов отговори на Корнелия Нинова в пленарната зала. Тя обвини управляващите за олигарсите, които са вплетени в политиката и констатира, че оставката на Валери Симеонов като вицепремиер няма да промени нищо в държавата. Тя отново заговори за минимална заплата от 1 000 лева, за нови избори и за оставка на кабинета.   \"Вие днеска имате тема за олигарси и политици. Николай Банев, Ветко Арабаджиев ли са наши олигарси? Защо не кажете къде работи мъжът ви? Не е честно да говорите популистки. Аз не съм лобирал за никого. Кой създаде Миню Стайков и Ветко Арабаджиев? Олигархията се създаде по времето на Беров и мога да напиша книга. Спрете с тази тема, защото работи срещу вас\", коментира Вежди Рашидов, който отговори на Корнелия Нинова и на Крум Зарков.", "date": "2018.11.21", "title": "Вежди Рашидов: БСП да не си играе с темата за олигарсите, които тя създаде"}
{"url": "https://www.faktor.bg/bg/articles/tayms-sporazumenieto-na-mey-za-brekzit-e-losha-sdelka", "text": "Каквото и да си мисли човек за предлаганата от премиера Тереза Мей сделка за Брекзита - и е трудно да намерим някой, който да не мисли, че това е лоша сделка, британският премиер направи голяма услуга на обществото просто като постави на масата споразумението, пише лондонският \"Таймс\" в редакционен коментар. Изглежда Мей нехае за опитите на твърдите привърженици на Брекзит да я накарат да се откаже от намеренията си да даде думата депутатите и сега Камарата на общините ще решава. Най-малкото парламентът и цялата страна разполагат сега с нещо конкретно за обсъждане, предава БТА. До неотдавна не беше ясно дали ще се стигне до този момент. Ако Мей бе чакала да добие сигурност в правителствената и парламентарната подкрепа за сделката, тя може би нямаше да може да договори нищо. Сега парламентът ще трябва да чака до края на януари за своя \"съдържателен вот\" по излизането от ЕС, но съвсем не е сигурно доколко съдържателен ще бъде този вот, заключава \"Таймс. В друга публикация вестникът цитира управителя на \"Банк ъв Ингланд\" Марк Карни, че излизане от ЕС без споразумение би намалило работните места и доходите във Великобритания. Според него въпреки изминалите две и половина години от референдума страната не е подготвена за заплахата от \"загуба на износ, загуба на работни места, снижаване на заплатите и повишаване на инфлацията\". Топбанкерът, позовавайки се на бизнес анализи, казва пред вестника, че голям дял от британските компании не разполагат с аварийни планове за \"твърд Брекзит\". Но независимо от жертвите на бъркотията заради Брекзита централната банка може да повиши лихвения процент, докато икономиката се срива. Според Марк Карни това зависи от въздействието на \"твърдия Брекзит\" върху доставките, търсенето и валутния курс, пише \"Таймс. \"Гардиън\" се обръща към премиера Мей, че не е необходимо да се напуска ЕС, за да бъде установяван контрол върху миграцията. Според изданието \"драматичните събития от миналата седмица\" значително са увеличили вероятността от народен вот за Брекзита. Това е така, защото парламентарната аритметика сочи блокиране на споразумението с Европейската комисия, а поведението на премиера и старанията на крайните привърженици на Брекзита да принесат Мей в жертва предизвикват у гласоподавателите повече съчувствие към нея. Със сигурност никой друг консервативен лидер, признава \"Гардиън\", не би се справил по-добре при решаването на противоречията около Брекзита. Но независимо че имат позиции в реалната власт, главните застъпници на Брекзита са напълно неспособни да предложат реалистичен алтернативен подход. А проблемите с миграцията трябва да бъдат решавани, независимо дали това става във или вън от ЕС, пишат авторите на статията и предлагат редица конкретни мерки. Затова хората, които са убедени, че народният вот е най-доброто средство за излизане от бъркотията, в която се намира страната, трябва да изработят ефективен контрол върху миграцията, който заема централно място в исканията на обществото, пише левият вестник. Излизащият в Единбург вестник \"Скотсман\" привежда резултатите от ново социологическо проучване, според което ако сега има референдум за отделяне на Шотландия от Обединеното кралство, 60 на сто от шотландците ще гласуват против. Тези данни излизат наяве, докато първият министър на Шотландия Никола Стърджън и Тереза Мей се готвят за тежки преговори, а Великобритания върви все по-бързо към несигурностите на Брекзита, пише изданието. \"Белфаст телеграф\" цитира ветеран от северноирландската Демократическа юнионистка партия (ДЮП), че предлаганото споразумение за напускане на ЕС заплашва териториалната цялост на Обединеното кралство и затова то трябва да бъде отхвърлено. Според вестника на продължителен дебат в Камарата на лордовете бившият член на Камарата на общините от ДЮП лорд Маккрий е заявил, че Великобритания и Северна Ирландия трябва да напуснат ЕС при еднакви условия.", "date": "2018.11.21", "title": "Застъпници на Брекзит атакуват Мей: Сделката с ЕС е лоша"}
{"url": "https://www.faktor.bg/bg/articles/novini/balgariya/mihail-konstantinov-borisov-nyama-da-podade-ostavka-i-da-pozvoli-na-radev-da-izbere-nov-glaven-prokuror", "text": "„Протестите няма да са фактор, който ще свали правителството. То се намира под троен натиск – от протестиращите, от БСП и от глупостта на участниците в кабинета, които не могат да си сдържат нервите. Обединените патриоти правят махленски скандали. Мисля, че няма да падне правителството, защото 2019 г. е фатално важна. Има евроизбори, местен вот, както и избор за нов главен прокурор. Освен това ще имаме и нови назначения на ВСС. Има мантра, че президентът нямал власт, което не е така. 50 на сто Румен Радев трябва да подпише указа за нов главен прокурор“. Това заяви пред БТВ проф. Михаил Константинов.  „Бойко Борисов няма да си позволи да хвърли властта, защото тя ще отиде на друго място 90 дни при предсрочни парламентарни избори. Във Франция 250 000 души излязоха да стачкуват срещу цените на горивата. Протестиращите искат толкова различни неща, които си противоречат, че няма как да бъдат изпълнени. Демонстрациите не са от глад, както през 90-те години. Хубаво е да има протести. Една власт, срещу която няма протести, се олива. В България има конституция. Ако се иска смяна на системата, парламентът трябва да се разбере и да се свика Велико народно събрание“, каза още математикът. „Машинното гласуване не трябва да се въвежда. Има го в Естония и в Швейцария със смарт карти. Представете си за какво трябва да мъкнете машина за гласуване по чукарите за 10 баби? Германската система е изключила това. Що се отнася до гласуването през интернет – ще дойдат повече гласове от циганските гета и от Турция. От 2015-2016 г. Русия и Северна Корея са обвинени, че се месят във вота“, предупреди проф. Константинов.", "date": "2018.11.21", "title": "Михаил Константинов: Борисов няма да подаде оставка и да позволи на Радев да избере нов главен прокурор"}
{"url": "https://www.faktor.bg/bg/articles/novini/balgariya/opasno-vreme-v-tsyalata-strana-ochakvat-ni-dazhd-i-poleditsi", "text": "Времето над страната ще бъде облачно и дъждовно. Очакват се интензивни превалявания и синоптиците предупреждават за поледици в цялата страна. Оранжев код за значителни валежи от дъжд е обявен в три области на Южна България - Стара Загора, Хасково и Кърджали. Там се очаква да паднат между 30 и 50 л/кв.м.  В останалата част от страната е обявен жълт код за дъжд и очакванията са за 20 и 30 л/кв.м, като в 8 области има предупреждение и за образуване на поледици - Видин, Монтана, Враца, Плевен, Ловеч, Габрово, Велико Търново и Русе. Ще духа слаб, в Източна България до умерен вятър, предимно от североизток. Минималните температури в повечето райони ще са между 1 и 6 градуса, максимални от 1-2 градуса в Северозападна България, до 11-12 градуса в южните райони и по Черноморието.   Над Черноморието ще бъде облачно, дъждовно и ветровито. Ще духа умерен североизточен вятър. Максималните температури ще бъдат между 11-13 градуса. Температурата на морската вода е 13-14 градуса. Вълнението на морето ще бъде 3-4 бала.   В планините също ще бъде облачно с валежи от дъжд, над около 2000 метра от сняг. Ще духа умерен до силен вятър от юг-югоизток, който вечерта ще отслабне. Максималната температура на височина 1200 метра ще около 7 градуса, на 2000 метра - около 3 градуса. През нощта срещу четвъртък в Северна България и по високите котловинни полета на Западна България дъждът ще премине в сняг, в Южна България ще вали дъжд. В четвъртък валежите ще отслабнат, до вечерта ще спрат, вятърът ще отслабне.   В петък вече ще е без валежи, но студено, особено в Северна България, където минималните температури ще се понижават на места до минус 8 - минус 10 градуса. Облачността ще се разкъса, над много райони до слънчево, но на отделни места в низините ще има ниска облачност или мъгла. Дневните температури ще бъдат в много широки граници, но все пак с тенденция към повишение.", "date": "2018.11.21", "title": "Опасно време в цялата страна, очакват ни дъжд и поледици"}
{"url": "https://www.faktor.bg/bg/articles/novini/balgariya/frenski-apelativen-sad-reshava-dali-da-ekstradira-banevi-v-balgariya", "text": "Френски апелативен съд решава днес дали да екстрадира семейство Баневи в България. Миналата седмица съпрузите заявиха, че не желаят да бъдат предадени на софийските власти, а Евгения Банева поиска да бъде пусната от ареста за да се грижи за децата си. Без да изложи конкретни мотиви, съдебният състав отказа да удовлетвори молбата.  Николай и Евгения Баневи бяха задържани на 26 октомври в Ница във връзка с разследване за умишлен фалит на приватизирани от тях предприятия, сред които девненският завод \"Полимери\", троянският \"Елма\" и заводът в Костенец.", "date": "2018.11.21", "title": "Френски апелативен съд решава дали да екстрадира Баневи в България"}
{"url": "https://www.faktor.bg/bg/articles/nelep-intsident-samolet-blasna-i-ubi-chovek-na-letishte-sheremetievo", "text": "Нелеп инцидент е станал на московското летище Шереметиево. Самолет, излитащ по маршрут Москва-Атина, е блъснал човек по време на рулиране на пистата. Екипажът съобщил за сблъсък с неизвестен предмет и след оглед било открито тялото на мъж, облекло и други лични вещи, съобщава Нова ТВ. Пристигналата на мястото на инцидента полиция установила, че загиналият е 25-годишен арменски гражданин, който бил депортиран от Испания и се завръщал към Ереван с междинно кацане в Москва.", "date": "2018.11.21", "title": "Нелеп инцидент: Самолет блъсна и уби човек на летище Шереметиево"}
{"url": "https://www.faktor.bg/bg/articles/es-spira-100-mln-evro-za-moldova-zastrashena-e-demokratsiyata", "text": "Европейският съюз ще спре помощ от 100 милиона евро за Молдова поради опасения за демокрацията и заради бавния темп на реформите в страната, предаде Асошиейтед прес, цитирана от БТА. Ръководителят на делегацията на ЕС в Молдова Петер Михалко каза днес, че средствата ще бъдат замразени отчасти в резултат на кметските избори в молдовската столица през юни, които бяха обявени за недействителни. Михалко призова също молдовските власти да се борят с корупцията и щателно да разследват изчезването на 1 милиард долара от банките на страната преди парламентарните избори през 2014 г. Той определи парламентарните избори догодина като \"важна проверка\" за Молдова, която ще получи замразените финанси, ако постигне напредък. През 2014 г. Кишинев подписа с ЕС споразумение за асоцииране - първата стъпка към членство в съюза. На многохиляден митинг привържениците на социалистите в Кишинев показаха: мнозинството от населението, избрало през 2016 г. за президент Игор Додон, сега иска да му даде широки правомощия, за да изпълни обещанията си. Главното сред тях е възстановяването на стратегическото партньорство с Русия, интеграция в Евразийския икономически съюз, утвърждаване на неутралния статут на страната. Това каза пред \"Независимая газета\" депутатът от молдовския парламент Фьодор Гагауз. Социалистите обещават да трансформират парламентарната република в президентска. Според политолога Аркадий Барбарошие в резултат на това Додон иска да стане \"молдовският Путин\", писа вчера Светлана Гамова от руското издание.", "date": "2018.11.21", "title": "ЕС замрази 100 млн. евро за Молдова: Застрашена е демокрацията"}
{"url": "https://www.faktor.bg/bg/articles/spetsprokuraturata-skoro-ochakvayte-da-vidite-osadeni-litsa-ot-visokite-etazhi-na-vlastta", "text": "Тази голяма сума, открита в сейф на служителят от ДАБЧ Красимир Томов, е свързана с обвиненията за участие в организирана престъпна група – получаване на подкупи и длъжностни престъпления. Това обясни в студиото на Нова ТВ Димитър Петров, временно оглавяващ Специализираната прокуратура.  Той посочи, че по техни  данни единствено и само той е имал достъп до този сейф, поради което считат, че сумите, които е получавал, е съхранявал там. Но дали са вървели суми към политически лица – не трябва да се прави засега политическа спекулация. Към настоящия момент той отказа да коментира дали са събирани единствено в негов интерес. Събраните доказателства досега са безспорни. Не виждам причина да се съмнявате, че ще имаме успех да докажем престъпление. Обвинителната теза е нашата и след като бъдат представени необходимите доказателствата съдът ще реши дали лицето е виновно или не. В най-скоро време ще имате удоволствието да познавате и осъдени лица от високите етажи на властта, увери Петров.", "date": "2018.11.21", "title": "Спецпрокуратурата: Скоро очаквайте да видите осъдени лица от високите етажи на властта"}
{"url": "https://www.faktor.bg/bg/articles/stardzhan-tarsi-koalitsiya-s-korbi-za-da-spre-sdelkata-na-mey-za-brekzit", "text": "Никола Стърджън иска да формира парламентарна коалиция за „мек“ Брекзит с Джеръми Корбин, за да спре излизането на Великобритания от Европейския съюз, пише шонталнският всекидневник The Herald Scotland, цитиран от \"Фокус\". Първият министър е заявил, че ако планът на Тереза Мей бъде отхвърлен от Камарата на общините, това ще доведе до перспективата за „без-сделка“, което е „по-добрата алтернатива“.  След 30-минутен сърдечен разговор с лидера на лейбъристите обаче, тя се съгласи, че ще е предизвикателно и за нейната, и за неговата партия да се обединяват около съгласувана вече алтернатива, при това в седмиците, преди „ важния вот“ за сделката на премиера. И все пак тя е отговорила, че това е неин дълг да се опита да го направи.  Попитана около какво мнение може да се обединят, госпожа Стърджън е отговорила на репортерите: “На този въпрос трябва да намерим отговор в следващите две седмици; в края им ще ви отговоря. Онова, за което днес говорихме, е нашето единство около целта, на едно мнение сме, че сделката на премиера е лоша сделка и трябва да се гласува против нея; нужен ни е съюз около целта да не позволим това да се случи като лоша сделка или като „без сделка“ . “ Следващата стъпка от тези дискусии трябва да е насочена към това около какво мнение опозицията може да се обедини. Има възможни опции: групата People’s Vote; митнически съюз/единен пазар. Всички те са на масата за преговори.,”е мнението на шотландския премиер госпожа Никола Стърджън.", "date": "2018.11.21", "title": "Стърджън търси коалиция с Корбин, за да спре сделката на Мей за Брекзит"}
{"url": "https://www.faktor.bg/bg/articles/novini/balgariya/krasimir-bogdanov-ot-vmro-siderov-se-otkaza-ot-ostavkata-na-karakachanov-sled-sreshtata-s-borisov", "text": "„Вчера заседава политическият съвет на Обединени патриоти, който е единственият легитимен орган за взимане на решения. Именно на него лидерите трябва да се казват нещата, а не през медиите. Въпросът с наследството на вицепремиерското място предизвиква недоволство. Право на Валери Симеонов е да предложи Марияна Николова за свой наследник. Нашата коалиция е от три партии и е нормално да има различия“. Това заяви пред БТВ депутатът от Обединените патриоти и член на ВМРО Красимир Богданов.  „След срещата ни има отказ от творческото предложение на Волен Сидеров за оставката на Красимир Каракачанов. Работата на военния министър е изключително успешно, в мокмента върви кампанията „Бъди войник“, увеличават се заплатите на военните. Съветът на коалицията ни трябва да заседава поне веднъж в седмицата. Аз настоявах още преди няколко месеца по-добра комуникация между лидерите ни, защото в противен случай се създава обществено напрежение“, коментира народният представител.  „До известна степен Бойко Борисов беше в ролята на човека със синята каска. Нормалният ред е точно този, който се случи вчера. Не мога да отговоря докога ще издържим по този начин, тъй като лидерите ни са екстравагантни и своенравни. Трябва да бъдат загърбени всички лични пристрастия. Извънпарламентарни сили и опозицията се опитват да нанесат удари към нас като по-малък партньор. Ако стъпим реално на това, което се извършва в коалицията и изпълним нашата програма, мисля, че може да изкараме мандата си до край“, каза още Богданов.    \"Познавам Марияна Николова от няколко контакти с нея. Доколко чета биографията ѝ, тя има подготовка за поста вицепремиер. Нека да ѝ дадем шанс, ако бъде одобрена от парламента. Тя ще отговаря за икономиката и за демографията\", заяви депутатът от ОП. \"ВМРО заяви още в началото на скандала с ДАБЧ и Петър Харалампиев и изказахме позиция, че законът трябва да важи с цялата си тежест. Тепърва ще дискутираме, дали отново от ВМРО ще издигнем човек на неговото място\", каза още Богданов.", "date": "2018.11.21", "title": "Красимир Богданов от ВМРО: Сидеров се отказа от оставката на Каракачанов след срещата с Борисов"}
{"url": "https://www.faktor.bg/bg/articles/novini/balgariya/desislava-atanasova-narodnoto-sabranie-ne-e-ninovalend-ne-rabotish-a-poluchavash-zaplata", "text": "Депутатът Десислава Атанасова разкритикува остро поведението на БСП и лидерът им Корнелия Нинова, които бойкотират пленарната залата, а получават заплати, без да са работили. Ето коментарът и във фейсбук: „От понеделник призовавам Корнелия Нинова, да покаже фиша си за заплата от последния месец, в който не ходи на работа, а представя \"визията\". Тъй като, личният пример е важен, а паметта изневерява, то е време да се върнем назад, в 2013 - та. Тогава възнаграждението на депутат от ПП ГЕРБ беше различно, заради истинския бойкот на управлението \"Орешарски\" с мандатоносител БСП, аферата \"Костинброд\" и задкулисието. И тогава ПП ГЕРБ беше първа политическа сила! Заплатата на народен представител през 2013 беше 2196 лева, а получаввах - 489 лева! През 2013 година аз и колегите ми от парламентарната група на ПП ГЕРБ, съзнателно се лишихме от около 70% от възнаграждението си, пътуването в командировки и ползването на служебни автомобили, което не е факт днес, нито за Нинова, нито за някой от парламентарната група на БСП. Вие само от 18% ли сте готови да се лишите, въпреки че не ходите на работа? - странен “бойкот”! Кога или къде тези, които не работят, получават еднакво възнаграждение с тези, които работят? - При комунизма или в Парламента, когато там е Нинова? Само, че демокрацията Ви отне комунизма, а Народното събрание не е Ниноваленд! Ако греша, опровергайте ме - с факти и фиш! Корнелия, твой ред е!” Атанасова публикува и фиш за получавано възнаграждение по времето, когато управляваше Орешарски, а ГЕРБ бойкотираха парламента. Атанасова призовава Нинова да я опровергае с факти и документи.", "date": "2018.11.21", "title": "Десислава Атанасова: Народното събрание не е Ниноваленд – не работиш, а получаваш заплата"}
