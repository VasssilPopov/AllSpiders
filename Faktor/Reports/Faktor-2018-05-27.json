{"url": "https://www.faktor.bg/bg/articles/novini/balgariya/tsveta-karayancheva-pohodat-po-botevite-stapki-e-otkrit-urok-po-patriotizam", "text": "Походът по Ботевите стъпки не е обикновен поход - това е открит урок по патриотизъм, по любов към отечеството, заяви председателят на Народното събрание Цвета Караянчева пред стотиците походници, които утре тръгват на Националния туристически поход \"По стъпките на Ботевата чета - Козлодуй - Околчица\". Председателят на парламента е почетен патрон на 72-рия Национален туристически поход. В словото си при официалното му откриване тя каза, че всички участници в похода трябва да са горди и с високо вдигнати глави, защото са потомци на велик народ, защото свободата не ни е подарена, а е спечелена с всяка капка кръв на българските герои. Цвета Караянчева отбеляза, че вече 142 години българският народ се прекланя пред подвига на Ботев и неговите четници. Тя припомни, че от слезлите от кораба \"Радецки\" на козлодуйския бряг 194 млади мъже само 76 доживяват Освобождението. \"Няма значение дали Ботев е убит с куршум, или е посечен със сабя. Има значение, че ние го помним, помним неговите четници\", подчерта председателят на НС. Тя се обърна към участниците в Националния туристически поход с думите, че утре, когато тръгнат по стъпките на Ботевите четници, ще усетят онзи дух, онзи пламък, който ги накара да дадат живота си за България. И така Ботев да остане завинаги знаме, завинаги символ на свободна България, допълни Караянчева. Председателят на парламента сега е на палубата на кораба-музей \"Радецки\" и по-късно ще наблюдава възстановка на слизането на Ботевата чета на родния бряг край Козлодуй. След това тя ще участва в тържествения митинг-проверка, който ще се състои до паметния знак на козлодуйския бряг по повод на 142 години от пристигането на Ботевата чета.", "date": "2018.05.27", "title": "Цвета Караянчева: Походът по Ботевите стъпки е открит урок по патриотизъм"}
{"url": "https://www.faktor.bg/bg/articles/novini/balgariya/eksperti-iskat-zadalzhitelni-pregledi-za-sanna-apneya-za-profesionalnite-shofyori", "text": "Професионалните шофьори да преминават задължителни прегледи за сънна апнея. За това настояват от Българско дружество по сомнология. Според тях заспиването зад волана е причина за голяма част от тежките катастрофи на пътя. След катастрофата отпреди два дни, при която заспал турски тираджия блъсна автобус на градския транспорт и по чудо нямаше загинали, българското дружество по сомнология отново напомни предложението си шофьорите да минават задължителни прегледи, а не пожелателни, както е в момента. 15 процента от мъжете между 30-60 години страдат от сънна апнея, без да знаят за това. Влошеният сън през нощта дава резултат денем. Много от страдащите дори не подозират. „Може да доведе до намалено внимание, намалена концентрация по време на шофиране и при монотонни ситуации на магистрали – заспиване на волана, които са повече от минута се броят вече за сън, и тези хора са по-голям процент от предизвикващите произшествия по пътищата, отколкото употребилите алкохол. В сравнение алкохол и сънна апнея – сънната апнея е по тежък рисков фактор за причиняване на ПТП от алкохола, каза неврологът доц. Милена Миланова. Повечето европейски държави вече са въвели задължителни медицински изследвания за заболяването, които се плащат от Здравната каса. У нас инцидентите зачестяват особено през лятото. \"Изключително е сериозен проблема с гастарбайтерите, защото, преминавайки през България, те са на последната права от 30-часово пътуване в топло време, минали са 6-7 граници и вече минавайки през нашите магистрали, много са изморени, заспиват и убиват цели семейства\", заяви Владимир Тодоров. И едва, когато стане непоправимото, се търси отговорност от виновните. Едва пет процента от наложените санкции на чуждестранни шофьори за извършени нарушения у нас, се заплащат от тях. Най-голям е проблемът при турските водачи. Там събираемостта на наложените глоби клони към 0, защото турската страна не предоставя данните собственика и на практика не се наказват.", "date": "2018.05.27", "title": "Експерти искат задължителни прегледи за сънна апнея за професионалните шофьори"}
{"url": "https://www.faktor.bg/bg/articles/novini/balgariya/po-parvonachalni-danni-kandidatat-na-gerb-pecheli-izborite-v-galiche", "text": "На проведените днес четири балотажа за частични местни избори ГЕРБ вече печели в две населени места.  В емблематичното село Голиче, община Бяла Слатина, предентът на ГЕРБ е победител с 497 гласа, а кандидатът на БСП остава с 480.  Правото си на глас през днешния ден са упражнили около 1000 души от общо 1500 избиратели. Избирателната активност е била повече от 60% Привържениците на Страхил Страхилов заявиха, че през оставащата една година и два месеца от настоящия му извънреден мандат той трябва да покаже, че има желание да изпълни всичко, което им е обещавал по време на предизборната кампания. Веселин Тушинов от своя страна заяви, че ще поиска касиране на вота заради хората, които и на двата тура наричаше „пришълци”. Част от тях били регистрирани на адреса на старо запустяло училище. Вратата, през която се твърдеше, че влизали те, се оказа, че е евакуационна - може да се отваря отвътре, но не и отвън, а точно срещу нея патрулираха полицаи. Припомняме, че до изборите се стигна, след като през февруари съдът прекрати правомощията на предишния кмет на населеното място Ценко Чоков, защото от 2016 г. е в ареста и не може да изпълнява задълженията си. Преди малко повече от седмица Чоков, който заемаше кметския пост в Галиче 20 години, бе признат от Специализирания съд за виновен за отвличане, побой и палеж на автомобил и бе осъден на 4 години и 6 месеца затвор, от които 2 години ще му бъдат приспаднати заради престоя му в ареста. В селе Беден, община Девин, ГЕРБ взима 121 от гласовете, а БСП – 112. В село Лясково, община Добрич, БСП отново губи балотажа. За кмет на селото е избран представителя на Земеделски народен съюз, подкрепен от ГЕРБ. Все още няма резултати за балотажа в село Макреш, където номинациите на БСП и ДПС се борят за кметския пост. Припомняме, че на приключилите на първи тур частични местни избори миналата седмица ГЕРБ спечели в хасковското село Криво поле, където бие срещу ДПС и в село Миланова, община Велики Преслав, където ГЕРБ пак бие ДПС. Само в село Маломир, община Върбица и в село Мост, Кърджалийско, победител е кандидатът на ДПС. Въпреки това ГЕРБ чувствително повишава електоралната подкрепа в смесените райони.", "date": "2018.05.27", "title": "В Галиче и Беден ГЕРБ  бие БСП на частичните местни избори"}
{"url": "https://www.faktor.bg/bg/articles/novini/svyat/v-germaniya-kraynodesni-zapochnaha-shestvie-s-poslaniya-sreshtu-islyama", "text": "Популистката партия Алтернатива за Германия организира шествие против исляма в Берлин под надслов \"Бъдещето на Германия\". Нейни привърженици преминаха от Централната гара до Бранденбургската врата с германски знамена и скандираха \"Меркел трябва да си върви\". На последните избори крайнодясната Алтернатива за Германия влезе в Бундестага с антиимигрантска платформа. По данни на Ройтерс антиислямският протест наброява около 5000 души.  От другата страна на река Шпрее демонстрират противници на тази политика, които са няколко пъти по-многобройни. Привърженици на левицата издигнаха лозунги \"Спрете расизма\" и \"Спрете омразата\".", "date": "2018.05.27", "title": "В Германия - крайнодесни започнаха шествие с послания срещу исляма"}
{"url": "https://www.faktor.bg/bg/articles/novini/svyat/morgan-friyman-othvarli-obvineniyata-v-seksualen-tormoz", "text": "Холивудският актьор Морган Фрийман отхвърли отправените срещу него обвинения в сексуални посегателства. Той не отрече, че понякога се шегува доста неудачно с жените и им отправя неуместни комплименти, съобщава телевизионният канал NBC, цитиран от БТА. По-рано тази седмица CNN огласи журналистическо разследване, според което няколко жени са обвинили Фрийман в посегателства и неприлично поведение. Актьорът отговори, че \"всички жертви на сексуални посегателства заслужават да бъдат изслушани\". Той изтъкна, че не трябва да бъдат приравнявани ужасните случаи на насилие от сексуален характер с неуместните комплименти и хумора. \"Ясно е, че шегите ми не винаги се получават, както би ми се искало. Поради тази причина се извиних и продължавам да се извинявам на засегнатите и огорчените\", заяви актьорът.", "date": "2018.05.27", "title": "Морган Фрийман отхвърли обвиненията в сексуален тормоз"}
{"url": "https://www.faktor.bg/bg/articles/novini/balgariya/16-km-opashka-ot-kamioni-na-balgaro-turskata-granitsa", "text": "Билзо шеснадесет километра от камиони се е образувала на ГКПП Капъкуле/Капитан Андреево на границата с България, предаде турската частна телевизия НТВ. Тировете, натоварени със стоки за износ, чакат на границата, за да продължат към различни европейски страни. Опашката се дължи на българската митница, където обработването се извършва бавно, посочва телевизионният канал.  Броят на чакащите камиони е около 600.", "date": "2018.05.27", "title": "16 км опашка от камиони на българо-турската граница"}
{"url": "https://www.faktor.bg/bg/articles/novini/svyat/izrael-rabotim-za-da-ne-dopusnem-iran-da-se-sdobie-s-yadreno-orazhie", "text": "Израел работи, за да предотврати появата на ядрено оръжие в ръцете на Иран, заяви на седмично заседание на правителството израелският премиер Бенямин Нетаняху, цитиран от ТАСС. Нетаняху съобщи, че е разговарял с държавния секретар на САЩ Марк Помпейо, на когото е благодарил за ясната позиция на американския президент Доналд Тръмп за споразумението с Иран и иранската агресия в региона\", се казва в изявлението.  Израелският премиер добави, че страната му работи, за да попречи на появата на иранско военно присъствие в Сирия и противодейства на предаването на смъртоносни оръжия от Сирия в Ливан или тяхното производство в Ливан.  \"Всичкото това оръжие е предназначено за употреба срещу Израел и е наше право - основаващо се на правото на самоотбрана - да предотвратяваме производството или предаването му\", каза той. Според Нетаняху режимът в Техеран е основен елемент, подкопаващ стабилността в Близкия изток. Той подчерта, че кампанията срещу иранската агресия далеч не е приключила и е в разгара си. Израелската армия работи денонощно, за да попречи на нападения срещу от Ивицата Газа, заяви израелският премиер, обещавайки, че те няма да бъдат допуснати.  \"Снощи израелските военновъздушни сили нападнаха терористични цели, разположени дълбоко в ивицата Газа, а днес, след като неутрализираха взривно устройство край граничната преграда, отново взеха мерки срещу ХАМАС\", добави той", "date": "2018.05.27", "title": "Израел: Работим, за да не допуснем Иран да се сдобие с ядрено оръжие"}
{"url": "https://www.faktor.bg/bg/articles/novini/balgariya/tsvetan-tsvetanov-shte-poseti-oblast-veliko-tarnovo-na-28-may", "text": "Председателят на ПГ на ГЕРБ и зам.-председател на партията Цветан Цветанов ще посети област Велико Търново на 28 май 2018 г., съобщиха от партийната централа. От 13.00 часа в голямата зала на Община Велико Търново той ще участва във втората среща на тема „Магистрала “Хемус” – възраждане на българския Север”. Форумът се организира от МРРБ. По-късно Цветан Цветанов ще се срещне и с екипа на Дома за медико-социални грижи в гр. Дебелец От 16.00 ч. в Горна Оряховица Цветан Цветанов ще е гост на церемонията по откриването на парк „Детски кът“, обновен със средства по Оперативна програма „Региони в растеж“ 2014-2020 г. В 17.00 ч. председателят на ПГ на ГЕРБ ще присъства на откриването на XIХ-ти Международен пленер „Живописатира“. Събитието ще се състои в Младежкия дом на Горна Оряховица. Цветанов ще бъде официален гости и на тържествената заря-проверка, която от 21.00 ч. започва на централния горнооряховски площад „Георги Измирлиев“.", "date": "2018.05.27", "title": "Цветан Цветанов ще посети област Велико Търново на 28 май"}
{"url": "https://www.faktor.bg/bg/articles/novini/balgariya/naprezhenie-v-galiche-chakove-predi-da-stane-yasno-koy-shte-e-noviyat-kmet", "text": "След броени часове ще е ясно кой ще наследи вечния кмет на Галиче Ценко Чоков. На балотажа днес имаше напрежение, а щабовете на двамата кандидати си размениха обвинения. Още в началото на изборния ден кандидатът на БСП Веселин Тушинов качи клипове в социалната мрежа с избиратели, които по думите му не са от Галиче, но гласуват. От ОИК отхвърлиха жалбата за гласували лица без право като неоснователна.  „Kой откъде е влязъл, няма никакво значение. Тук важното е тези хора, които идват да упражнят правото си на глас, дали ги има в избирателните списъци”, заяви Цветелина Андровска, председател на ОИК – Бяла Слатина. „Явно кандидатът на БСП Веско Тушинов се опитва да създава изкуствено напрежение сред хората, всявайки страх и демонизиране на нас”, отбеляза Стефан Терзийски, координатор на ГЕРБ за Бяла Слатина. От щаба на ГЕРБ пък се възмутиха, че областен лидер на БСП съпровожда подвижната секция, в която гласуват хора с увреждания. „Законно е, намираме се на публично място, на улицата”, коментира Иво Лилов, областен лидер на БСП – Враца. От своя страна въпросният лидер сигнализира, че членове на подвижната секция извършвали нарушения. Едно от тях е за бюлетина, на която не е положен втори печат преди пускането ѝ в урната. От ОИК в Бяла Слатина ще съставят актове за административни нарушения на секционните членове, нарушили изборния закон.", "date": "2018.05.27", "title": "Напрежение в Галиче часове преди да стане ясно кой ще е новият кмет"}
{"url": "https://www.faktor.bg/bg/articles/novini/svyat/v-makedoniya-pitat-zashto-ne-idvat-balgarskite-vladitsi", "text": "В Македония започнаха тържествата за 1000-годишнината от създаването на Охридската архиепископия. Честванията започват с тържествен молебен в църквата „Света София” в Охрид. Емблематичният храм е построен по времето на цар Борис I, седалище на Българската патриаршия, а през 1018 г. и катедрала на Охридската епархия. После храмът бил превръщан в джамия и склад, за да бъде възстановен през Втората световна война. Днес църквата е обединяващ символ между Македония и България. В нея ще започне тържественият молебен по повод хилядолетния празник на Охридската архиепископия. Трябва да пристигне и премиерът на Македония – Зоран Заев, както и архиепископ Стефан, който ще отслужи молебена. Светият синод на Българската православна църква не изпрати делегация въпреки поканата. На 14 май Светият синод реши с 8 на 5 гласа да не изпраща български духовници за честването в Охрид. Българската православна църква ще отбележи празника  на 10 юни с литургия в храм-паметника „Св. Александър Невски”. „1000 години Охридска архиепископия – голямо щастие за нас, за нашия народ, но защо не идват българските владици”, пита Илия Боев от Охрид.  Подготовката за празника в храма започна още от ранни зори. В нея се включи и отец Кирил. Той и духовниците от Бигорския манастир бяха първите, които подкрепиха Договора за добросъседство между България и Македония. Ето защо не разбира отсъствието на българските духовници. „Поканата беше да дойдат да празнуваме заедно като гости, а не да идват да решаваме някои църковни или политически решения. Все пак за нас е радост, че по улиците сега има българи, които искат да споделят с нас празника”, заяви отец Кирил.  Дариан Сотировски, директор на Комисията по вероизповедания в Скопие, е един от хората, подготвил официалната покана към църквата-майка. „Македонската православна църква е автокефална църква. Тя е една от равноправните църкви. Защо политиката се намесва в православието”, пита Сотировски.  Пред църквата е и журналистът Любчо Нешков, един организаторите на протестите у нас срещу решението на Светия Синод на Българската православна църква.  „Аз имам чувството, че тя в момента руши и се опитва да събори това, което направиха двете правителства, двамата премиери, за последната една година. В крайна сметка всеки носи отговорност за своите дела, но това не е добра страница”, коментира той пред бТВ. През целия ден десетки българи, дошли специално за празника, влизаха в „Света София”, за да се помолят. Тържествата продължават и утре, когато в 10 ч. българско време ще бъде отслужена тържествена литургия.", "date": "2018.05.27", "title": "В Македония питат: Защо не идват българските владици?"}
{"url": "https://www.faktor.bg/bg/articles/obshtestvo/kurieri-spasiha-padashto-ot-6-etazh-dete", "text": "Група куриери спасиха момче, което пада от шестия етаж на жилищна сграда в Китай.  Един от тях разказва, че той и неговите колеги стояли на улицата и чакали пратките си, когато чули трясък отгоре. Вдигнали поглед и забелязали детска ръка да стърчи от четвъртия етаж. Записът от видеокамера показва как хората долу се суетят в търсене на нещо подходящо, с което да поемат детето и се опитват да разпънат чаршаф. Секунди след това момчето пада върху тях. „Момчето падна от шестия на четвъртия етаж и се задържа там за десетина секунди. Започнахме да крещим отдолу и да търсим нещо, в което да го поемем. Тогава детето падна на първия етаж и накрая върху нас. Опитахме се да го хванем, но то ни повали на колене. Всичко стана за секунди”, разказва един от куриерите. Детето е оцеляло, макар да има счупвания. Линейката е пристигнала след 15 минути и го откарала в болница. Някои от спасителите му имат дребни наранявания.", "date": "2018.05.27", "title": "Куриери спасиха падащо от 6 етаж дете"}
{"url": "https://www.faktor.bg/bg/articles/petak-13/-buk-at-vse-pak-se-okaza-ruski", "text": "Вече е ясно: малайзийският самолет \"Боинг 777\", изпълняващ полет МН 17 от Амстердам за Куала Лумпур, е бил улучен и свален от руска ракета 9М38-М1 от системата \"Бук-М1\". Противовъздушната установка \"Бук\" е докарана незаконно в Украйна и веднага след престъплението е върната обратно в РФ. От загиналите 298 пътници близо 200 са холандски граждани. Пускът е осъществен от района на гр. Снежное, контролиран тогава от сепаратисти от самопровъзгласилата се Донецка „народна” република (ДНР). Безбройните алтернативни версии, фабрикувани от руското Министерство на отбраната, от Кремъл, от авиационния концерн \"Алмаз-Антей\" и от други източници бяха обявени за несъстоятелни. Международното следствие, осъществено под ръководството на холандската Главна прокуратура, представи окончателния си доклад за причините и обстоятелствата около трагедията. В следствената група участват представители на Малайзия, Украйна, Белгия, Холандия и Австралия. Разследващият екип е идентифицирал 100 души руски военнослужещи и наемни сепаратисти. Заподозрените ще трябва да застанат пред Международен съд, подобно на либийските терористи, взривили пътническия Boeing-747 над шотландския град Локърби по заповед на диктатора Моамар Кадафи през 1988 г.  Международната разследваща група стига до списъчния състав на дивизиони и батареи, до маршрута на машините и до лични данни на командири и войници от 53-та зенитно-ракетна бригада, дислоцирана в Курск. Само от открити източници и главно от социалните мрежи, където руските войници обичат да се хвалят и да поместват снимките си, последователите на Шерлок Холмс извличат точни и неопровержими доказателства. Фаталният пуск е извършен от установка № 332. Първата цифра означава номера на дивизиона, втората – батареята, а третата – номерa на установката в батареята. Събран е пълен албум със снимки на войници и офицери от подразделението. Лицата на военнослужещите, които не са смятани за заподозрени в извършване на престъплението, са затъмнени. Разследващите специалисти обясняват, че редовите войници и офицери нямат вина за трагедията, тъй като са изпълнявали заповеди. Отговорността за престъпното решение носят старшите командири и началници начело с върховния главнокомандващ Владимир Путин. Разкрита е и личността на командира на разчет ракетни установки \"Бук\" от 53-а бригада: старши лейтенант Константин Мишкин, награден с „Георгиевски кръст” четвърта степен за „подвиг или отличие в бойни действия на територията на други държави при опазване или възстановяване на мира и сигурността, за показан образец за храброст, самоотверженост и бойно майстроство”.  След като Мишкин е идентифициран в социалните мрежи, профилът и данните му изчезват. От което разследващите доброволци стигат до извода, че старши лейтенантът е награден за предислоцирането на зенитната установка в Донецка област на Украйна. 16 минути след унищожаването на самолета в интернет се появява тържествуващо-иронично съобщение от самопровъзгласилия се за министър на отбраната на ДНР Стрелков-Гиркин:  \"В района на Торез току-що свалихме самолет Ан-26, който се въргаля някъде около мина „Прогрес”. Предупреждавахме да не летите в нашето небе. Ето видео-потвърждение за поредния „птичкопад”. Птичката падна зад наша територия и не засегна жилищния сектор. Няма пострадали мирни хора”.   След 40 минути сепаратистите си изясняват каква „птичка” са ударили и изтриват посланието на Гиркин. Но „ръкописите не горят”. Текстът вече е записан в десетки украински и чуждестранни компютри.  Към мястото на трагедията се втурват камиони и автокранове, които откарват тела и парчета от самолета към Донецк. В интернет веднага изтича информация за събитието, която също изчезва след броени минути.  Сепаратистите не допускат никого до отломките от самолета, като заплашват с оръжие дори представителите на международни организации. Руските СМИ отначало са позовават на някакъв митичен „испански диспечер”, който уж съобщил, че самолетът е свален от украинската авиация. След няколко часа този „факт” е изтрит и забравен. Пусковата установка „Бук” № 222, изстреляла злополучната ракета, спешно се пребазира на руска територия.  От интернет веднага са изчистени хвалебствията на някои сепаратистки командири, че са взели като трофеи от украинските войски и използват ракетни установки „Бук”.  В информационния поток е пусната „патица” за някакъв \"украински Су-25\", който въпреки тактико-техническите си характеристики се бил изкачил до 10 000 м височина и там атакувал сваления „Боинг”. Таванът на Су-25 всъщност е до 7 000 м.  Моментално в руските медии излизат „спътникови снимки” на „Боинга” с дължина 5 км и на \"украински изтребител\" вдясно отзад, въпреки че пораженията на „Боинга” са нанесени вляво отпред. Руската пропаганда пуска и снимки на „лазерна атака” срещу пътническия самолет.  Кремълските медийни агитатори с пяна на уста крещят „Нямате доказателства!”, като използват фразеологията и похватите на криминални престъпници, заловени малко след напускане на местопрестъплението. През 2015 г. Австралия, Белгия, Малайзия, Холандия и Украйна внесоха предложение в Съвета за сигурност да бъде учреден международен съд за гибелта на пътническия малайзийски самолет “Боинг 777″. Руската федерация отказа да се присъедини към инициативата. Защо ли? “Знает кошка чье сало съела”, казва руска пословица. Или “Гузен негонен бяга”. В доклада на руската авиационна корпорация “Алмаз-Антей”, производител на ракетите “Бук”, голословно се твърди, че ракетата, унищожила самолета, била украинска. Още по-идиотска е тезата на Следствения комитет на Русия (СКР) и на Генералния щаб: украински самолет Су-25 бил поразил боинга. Въпреки категоричните становища на специалисти начело с главния конструктор на компанията “Сухой” Бабак, че таванът на прехващача Су-25 е до 7 000 м, а боингът е летял на 10 000 м. Но съветските другари не се паникьосват. Спешно е наредено на когото трябва и в руския вариант на “Уикипедия” (“Википедия”) тактико-техническите данни на Су-25 са… фалшифицирани. Само там пише, че “таванът на Су-25 е до 9 000 м”. Демек, ако малко се понапъне, самальотът би могъл да стреля и на височина до 10 000 м. Това и Гьобелс не би го измислил. Горките руски генерали съвсем забравят, че на 21 юли 2014 г. храбрият началник на Главно оперативно управление в Генералния щаб на Руската армия генерал-лейтенант Андрей Картаполов категорично твърдеше, че зад малайзийския пътнически самолет бил заснет украински щурмовак Су-25, който най-вероятно бил поразил „Боинга”. Генералът се кълнеше, че кадрите били заснети от центъра за видеонаблюдение в Ростов. Но през юли 2017 г. експертно-журналистическата група Bellingcat  доказа, че руското МО е пуснало в медиите  фалшифицирани спътникови снимки на катастрофата  \"Анализът показва ясно и недвусмислено, че сателитните снимки не само са с фалшива дата, но и са обработвани дигитално\", пишат в доклада си специалистите. Върху реалните изображения са били добавяни зенитно-ракетни комплекси „Бук” (за да минат за украински) и сиво-бели облачета. Почти като истински.  После руските лъжльовци получиха заповед да пищят в социалните мрежи, че „Украйна трябвало за затвори въздушното си пространство, след като на територията й се водели бойни действия”. Европейски експерти обориха лъжльовците, че при спазване на правилата на ИКАО никоя държава не е длъжна да затваря въздушното си пространство, след като е станала обект на агресия.  В цялата четиригодишна сага около убийството на 298 човешки същества още веднъж лъсна истинската същност на чекисткия режим, изграден от Вл. Путин и съмишлениците му. Наследниците на Феликс Дзержински, рицарите с „хладен ум, чисти ръце и горещо сърце” не могат иначе. С каквото и да се захванат, накрая винаги стигат до лъжи, убийства на невинни люде, до манипулации и наглост във вселенски мащаби.", "date": "2018.05.27", "title": "„БУК”-ът все пак се оказа руски"}
{"url": "https://www.faktor.bg/bg/articles/ikonomika/biznes/proekt-po-visoki-taksi-za-po-starite-avtomobili", "text": "Министерството на околната среда и водите предлага нови по-високи такси за по-старите автомобили. Най-голямо увеличение на таксата е предвидено за автомобилите над 10 години – до 310 лв. Увеличение има и за колите на възраст между 5 и 10 години. А за новите коли е планирано намаляване на таксата. Такса вече ще има и за тежкотоварните превозни средства. За най-новите камиони тя ще бъде 938 лева. Колкото е по-стар е камионът, толкова по-висока ще е таксата. Ако е над 10 години, тя ще е над 2300 лв.", "date": "2018.05.27", "title": "Проект: По-високи такси за по-старите автомобили"}
{"url": "https://www.faktor.bg/bg/articles/kultura/slab-interes-kam-mladostta-na-han-solo", "text": "Лоши новини за последния филм от поредицата „Междузвездни войни”. Лентата не събира толкова пари, колкото се очакваше. Въпреки преобладаващите положителни отзиви, \"Соло\" няма да успее да спечели чаканите 150 милиона долара в първия си уикенд по екраните. Оптимистичните прогнози сочат 110 милиона приходи, а песимистичните - само 90 милиона. Въпреки, че това са добри показатели, за супердоходоносната серия „Междузвездни войни”, сумите са по-скоро разочароващи. Предишният филм встрани от основната сюжетна линия - \"Роуг Уан\" от 2016 г., спечели 150 милиона в първия си уикенд. Според експерти, причините за слабите резултати са няколко. Филмът изневери на традицията на поредицата да излиза през есента. Смята се също така, че с 4 филма за 2 години и половина, новите собственици на „Междузвездни войни”, „Уолт Дисни”, са презаситили феновете.", "date": "2018.05.27", "title": "Слаб интерес към младостта на Хан Соло"}
{"url": "https://www.faktor.bg/bg/articles/layf-stayl/v-islandiya-promenyat-stroitelni-planove-za-da-ne-smushtavat-elfite", "text": "В Исландия за пореден път промениха плана на строеж, за да не смущават елфите, или скритите хора, както ги наричат там. Вижте още за отношението на исландците към тези митични същества и вярванията, които са още от времето на вигингите. В градчето Хверагерди в южна Исландия на 45 километра от Рейкявик започна изграждането на жилищен комплекс. Той ще има 77 апартамента с площ между 60 и 90 квадратни метра, точно това, което се търси на пазара, казват предприемачите. Неочаквано препятствие обаче ги кара да променят плана на строежа. \"Тук възникна особена ситуация. Разбрахме, че на терена отдавна има дом на елфи. Заедно с общината решихме за променим плана и да заобиколим тяхното място, за да не нарушаваме пространството им\", каза Гисли Стейнар Гисласон, строителен предприемач. В страната на вулканите е гейзерите такава новина не е изненада. През 30-те и 80-те години на миналия век два пъти се проваля изграждането на път между столицата и втория по големина град Коупавогюр. Трасето минава през скала на елфите, а при опитите тя да бъде разрушена машините се чупят. Накрая шосето е направено, но минава покрай скалата. В годините на Студената война почитатели на елфите протестират срещу американските военни самолети, разположени в Исландия като държава член на НАТО. Скритите хора са част от исландската история още от девети век с идването на викингите. И остават част от живота ѝ и през 21 век - проучване от 2007 г. показва, че само осем процента от исландците вярват в съществуването им, но 54 на сто не биха го отрекли. И затова предпочитат да стеснят път, или да преместят строителна площадка, за да не ги смущават.", "date": "2018.05.27", "title": "В Исландия променят строителни планове, за да не смущават елфите"}
{"url": "https://www.faktor.bg/bg/articles/sport/svetat/za-treta-poredna-godina-real-madrid-e-kralyat-na-evropa", "text": "Реал Мадрид победи с 3:1 отбора на Ливърпул във финала на Шампионска лига игран в Киев. Кралете спечелих трета поредна и общо тринадесета титла в най-комерсиалния футболен турнир. Англичаните понесоха жесток удар още в 30-ата минута, когато Мохамед Салах напусна с контузия.В главен герой в сблъска се превърна вратарят на мърсисайдци Лорис Кариус, който беше виновен за две от попаденията на белия балет. Резултатът беше открит от Карим Бензема в 51-ата минута след като вратаря на Ливърпул прати топката в краката на френския нападател. Четири минути по-късно резултатът беше изравнен след гол на Садио Мане. Влезналият като резерва Гарет Бейл отново даде преднина на „лос бланкос“ в 64-ата минута след фамозен гол със задна ножица. В 83-ата минута Гарет Бейл реализира втория си гол в мача след нова грешка на вратаря на Ливърпул и така сложи край на надеждните на английския тим да изравни резултата.", "date": "2018.05.27", "title": "За трета поредна година Реал Мадрид е кралят на Европа"}
{"url": "https://www.faktor.bg/bg/articles/sport/troitski-se-otkaza-v-posledniya-moment-grigor-dimitrov-igrae-s-egiptyanin", "text": "Григор Димитров ще играе срещу египтянина Мохамед Сафуат, вместо срещу Виктор Троицки, стана ясно минути преди началото на първия кръг на Откритото първенство по тенис на Франция. Сърбинът е контузен и тази сутрин Сафуат, номер 182 в ранглистата, е бил уведомен, че ще го замени като щастлив губещ.", "date": "2018.05.27", "title": "Троицки се отказа в последния момент, Григор Димитров играе с египтянин"}
{"url": "https://www.faktor.bg/bg/articles/sport/grigor-dimitrov-zapochna-s-pobeda-na-rolan-garos", "text": "Григор Димитров записа победа в първия кръг на тенис турнира от Големия шлем Ролан Гарос.  Той се наложи с 6:1 6:4 7:6 над египтянина Мохамед Сафват.  В следващия кръг първата ни ракета ще се изправи срещу Николас Яри или Джаред Доналдсън.", "date": "2018.05.27", "title": "Григор Димитров започна с победа на Ролан Гарос"}
{"url": "https://www.faktor.bg/bg/articles/novini/svyat/afp-devet-ruski-voennosluzheshti-sa-ubiti-v-siriya-pri-napadenie-na-islyamska-darzhava", "text": "В Сирия в резултат на нападение на бойци на Ислямска държава са загинали 26 военни от армията на Башар Асад и 9 руски военнослужещи, съобщава  AFP. Агенцията не уточнява конкретните обстоятелства на гибелта на участниците в конфликта и датата, на която се е случило. По информация на \"Новая газета\" по време на нападението, извършено на 23 май, са загинали 4 военнослужещи и двама наемници от ЧВК \"Вагнер\". Източник на изданието съобщил, че ЧВК \"Вагнер\" охранява нефтените находища в Дейр Зор. Министерството на отбраната на Русия призна за смъртта на четирима руски военнослужещи, след като регионални медии публикуваха информация за техните погребения.  Още трима военни съветници от руската армия, които са управлявали огъня на сирийска батарея, са ранени. Руското МО също не споменава датата на сражението. През март 2016 и декември 2017 година по заповед на президента Владимир Путин беше извършено частично изтегляне на руските войски от Сирия.", "date": "2018.05.27", "title": "AFP: Девет руски военнослужещи са убити в Сирия при нападение на Ислямска държава"}
{"url": "https://www.faktor.bg/bg/articles/novini/balgariya/h-aleksandrov-borisov-opitva-da-stabilizira-stranata-v-truden-period-v-koyto-se-sluchvat-golemi-tektonichni-razmestvaniya", "text": "\"През последните няколко седмици и месеци България отчетливо завива на Изток и съвпада с напрежението вътре в самия Западен блок – ЕС – САЩ\". Около тази позиция се обединиха политологът Първан Симеонов и анализаторът Харалан Александров. Според Сиемонов това, че България се ориентира на Изток може да се съди най-напред по позицията \"Скрипал“, след това и по отварянето на темата АЕЦ \"Белене“, както и по посещенията на най-високо ниво. \"Самият факт, че е възможна подписка за напускане на НАТО означава, че постепенно оста на въртене на българския политически процес се отмества леко на Изток. Това е в синхрон с проблемите между ЕС и САЩ, които се виждат в казуса с т.нар. иранска сделка, и които проличават с предполагаемата позиция на Полша, която някак си контрастира на фона на ЕС. Всичко това, като че ли допълнително тласка Европа в неопределеност или по-скоро в орбитите на интересите на Русия в момента\", коментира Симеонов пред БНР. \"Това, което премиерът Бойко Борисов печели като предимство е, че в тази ситуация, когато Европа остава без ясните американски гаранции, той може да излезе в края на месеца с някакво ключово послание на тема европейско-руски отношения\", смята Симеонов. \"Това, което направи с Турция. Струва ми се, че това се опитва да направи – да издейства на България специален статут в отношенията с Турция и в отношенията с Русия и да капитализира, евентуално, тази близост с Турция и близост с Русия, превръщайки я в коз за България и представяйки я като коз за ЕС. Дали това ще стане, ще покажат следващите години, но във всички случаи тава ще се хареса на вътрешните публики\", каза още политологът. \"Няма съмнение, че има поизточняване\", допълни и анализаторът Харалан Александров. \"Заходът е видим и вероятно той ще трябва да бъде разказан. Очакваме това да се случи след визитата на Борисов – най-интересното събитие, ще увенчае този интересен месец“, смята социалният антрополог. \"Руснацитете спечелиха тактическо предимство. Оповестявайки първи тази среща те имаха възможност да интерпретират в собствена ползва. Това очевидно е част от стратегията Кремъл в един момент, в който се случват няколко паралелни процеса. От една страна, Русия е в подем, от друга е в упадък, което може да се каже и за ЕС и САЩ. В тези много сложни и противоречеви тенденции, това, което се случва в умовете на българските политически елит е, че се мобилизира рефлекс за това да си гарантираме, че няма да загубим възможността да поддържаме отношения с този толкова могъщ и влиятелен играч, още повече, че там връзките са стари, дълбоки и доста здрави\", коментира в Александров. \"Борисов плете друга мрежа. Покрива много голяма международна територия. Сякаш се опитва, изплитайки като един чевръст паяк, в добрия смисъл, всичките тези връзки и отношения на приятелство и добросъседство с ясно заявеното обещание за лобиране и подкрепа на каузата за евроинтеграцията на Западните Балкани, някак си да стабилизира страната в един очевидно труден период, в който се случват големи тектонични размествания\", смята Харалан Александров.", "date": "2018.05.27", "title": "Х. Александров: Борисов опитва да стабилизира страната в труден период, в който се случват големи тектонични размествания"}
{"url": "https://www.faktor.bg/bg/articles/novini/balgariya/80-uchilishta-sa-zakriti-za-15-godini", "text": "Заради демографската криза все повече родни училища затварят врати. През последните 15 години близо 800 училища са закрити.  За 2017 г. затворените училища са 20, а за 2018 г. – още две. Броят на защитените училища също намалява, но ги има.", "date": "2018.05.27", "title": "80 училища са закрити за 15 години"}
{"url": "https://www.faktor.bg/bg/articles/novini/svyat/ispanski-korabi-spasiha-408-migranti-v-sredizemno-more", "text": "Испански кораби са спасили 408 мигранти, опитали се да прекосят Средиземно море през уикенда, предадоха Франс прес и Асошиейтед прес, цитирайки спасителната служба. © Архив/БТА Днес са били открити 115 мигранти в пет малки лодки. Три други лодки се издирват. Вчера бяха открити 293 мигранти, пътуващи в 9 лодки. Десетките хиляди мигранти са подтиквани да предприемат опасното пътуване към страните от Южна Европа от конфликти и крайна бедност. Повечето от лодките на трафикантите са непригодни за откритите води и хиляди мигранти се давят. По данни на ООН през тази година вече са загинали най-малко 636 мигранти. За първите четири месеца на тази година общо 22 439 мигранти са достигнали бреговете на европейски страни. От тях 4409 пристигнаха в Испания.", "date": "2018.05.27", "title": "Испански кораби спасиха 408 мигранти в Средиземно море"}
{"url": "https://www.faktor.bg/bg/articles/novini/svyat/izgonenite-ruski-diplomati-iskat-izvinenie-za-da-se-varnat-na-zapad", "text": "\"Стотици руски дипломати, прогонени заради скандала с отравянето на бившия руски двоен агент Сергей Скрипал, може да се върнат на Запад, само след пълно извинение от страна на Лондон\", заяви руският посланик в Берлин Сергей Нечаев, цитиран от ДПА. Великобритания и европейски страни обвиниха Кремъл за отравянето на Сергей Скрипал и дъщеря му през март. Бившият двоен агент излезе от болница неотдавна след лечение за отравяне с нервнопаралитично вещество. \"Великобритания трябва да признае, че това беше голяма грешка, или голяма лъжа и да покаже, че съжалява\", подчерта Нечаев. 25 страни и НАТО прогониха около 140 руски дипломати, след като Лондон обвини Русия и дори самия руски президент Владимир Путин за отравянето на Скрипал, довело до голяма операция по почистването в град Солсбъри. В отговор Русия прогони същия брой чуждестранни дипломати, припомня ДПА.", "date": "2018.05.27", "title": "Изгонените руски \"дипломати\" искат извинение, за да се върнат на Запад"}
{"url": "https://www.faktor.bg/bg/articles/novini/balgariya/do-kraya-na-idnata-sedmitsa-izplashtat-zabavenite-zaplati-v-mbal-lovech", "text": "До края на идната седмица ще бъдат изплатени възнагражденията на работещите в МБАЛ Ловеч, съобщават от пресцентъра на здравното министерство. Във връзка с изразена позиция от определени представители от МБАЛ \"Проф. д-р Параскев Стоянов\" в Ловеч, че няма яснота относно бъдещето на лечебното заведение, Министерството на здравеопазването информира, че в изпълнение на решението на правителството болницата ще получи 1 022 985 лв. безлихвена възмездна финансова помощ за разходи за персонал за февруари, март и април 2018 година. До края на идната седмица ще бъдат изплатени възнагражденията на персонала и по този начин ще се преодолее изоставането. В инвестиционната програма на министерството са предвидени допълнително 175 хил. лв. за оборудване, което е предпоставка за подобряване дейността на водещи структури в болницата. В разчетите на НЗОК за дейност за април, лечебното заведение е предвидено да изработи клинични пътеки и клинични процедури на стойност над 440 хил. лв. като потенциалът на болницата е да достигне приходи от здравна каса в размер на близо 532 хил. лв. Това са параметри, които гарантират оптимално реализиране на текущата дейност, разпределение на паричните потоци както за персонал, така и за консумативи и медикаменти, а и за погасяване на просрочени задължения, в рамките на възможностите на лечебното заведение, се посочва в съобщението. Министерството на здравеопазването, след трудни преговори, постигна споразумение за разсрочване на задълженията на лечебното заведение към основните кредитори, като най-големият кредитор е опростил лихвите и 300 хил. лв. от задълженията на болницата, а останалите са приели периоди на погашения, които позволяват оптимално реализиране дейността на МБАЛ, допълват от здравното министерство.  В съобщението се отбелязва, че изброените факти и обстоятелства доказват, че многопрофилната болница със смесено държавно и общинско участие в капитала е приоритетна за държавата, за местната власт и е основен фактор за развитие на здравеопазването в област Ловеч. Предприети са действия за анализ и сигнализиране за причините и факторите, довели до тежкото финансово състояние на МБАЛ \"Проф. д-р Параскева Стоянов\" с цел тяхното елиминиране в бъдеще. За да има гаранции, че лечебната дейност ще се реализира законосъобразно и целесъобразно в лечебното заведение се търсят подходящи механизми за реализиране на оздравителния план. Той трябва да се изпълнява, така че да гарантира лечебната дейност и разпределението на паричните потоци както за лечение на пациентите, така и за осигуряване спокойствие и предвидимост в работата на персонала на областната болница.", "date": "2018.05.27", "title": "До края на идната седмица изплащат забавените заплати в МБАЛ Ловеч"}
{"url": "https://www.faktor.bg/bg/articles/novini/svyat/malniya-povredi-sistemata-za-zarezhdane-na-samoleti-s-gorivo-na-londonskata-aerogara-stansted", "text": "Мълния повреди системата за зареждане на самолети с гориво на лондонското летище Станстед, което може да доведе до забавяне или анулиране на полети, съобщи пресслужбата на летището, цитирана от АП. \"Поради удар от мълния системата за зареждане на самолетите с гориво излезе от строя за известно време тази сутрин. Инженери възстановиха системата, но някои полети все още може да бъдат отклонени, забавени или отменени\", съобщи летището. Според британските метеоролози през изминалата нощ Великобритания е била ударена от между 15 000 и 20 000 мълнии.", "date": "2018.05.27", "title": "Мълния повреди системата за зареждане на самолети с гориво на лондонската аерогара Станстед"}
{"url": "https://www.faktor.bg/bg/articles/novini/svyat/v-braziliya-benzinostantsii-i-letishta-ostanaha-bez-gorivo-supermarketi-se-oprazniha", "text": "ротестите на превозвачи заради цените на дизела в Бразилия продължават шести пореден ден, въпреки че президентът Мишел Темер нареди армията да разчисти блокираните пътища, съобщи Ройтерс. Някои големи градове обявиха извънредно положение, тъй като бензиностанции и летища останаха без гориво, рафтовете в супермаркети се опразниха, а болници алармират, че им привършват консумативите. Общественият транспорт и сметосъбирането бяха ограничени или спрени на места в страната, а цените на някои хранителни продукти скочиха. Правителството каза, че вчера е имало по-малко блокади на магистралите в сравнение с петък. Най-голямата организация на превозвачите обаче каза, че ще спрат протестите едва когато бъдат премахнати федералните данъци върху дизела. Хората, преговарящи от името на няколко други организации, първоначално се съгласиха в четвъртък да преустановят протестите, когато правителството обеща да субсидира и стабилизира цените на дизела, което може да струва 5 милиарда реала (1,4 милиарда долара) тази година. Правителството обеща да увеличи с 30 дни 10-процентното намаление на цените на дизела, обявено от държавната компания \"Петробраз\". Превозвачите обаче искат да бъде намерено постоянно решение и казват, че ще спрат протестите едва когато в държавен вестник бъде публикувано решение за премахване на федералните данъци. (БТА)", "date": "2018.05.27", "title": "В Бразилия - бензиностанции и летища останаха без гориво, супермаркети се опразниха"}
{"url": "https://www.faktor.bg/bg/articles/novini/balgariya/l-reshetnikov", "text": "\"Познавам българските политици най-вече от анализите и материалите, които се публикуват, лично не познавам чак толкова българскиполитици\", заяви пред бТВ бившият генерал от външното разузнаване на КГБ Леонид Решетников, който сега е председател на общественото сдружение \"Двуглав орел\". \"Твърдението, че руските служби имат влияние върху българските служби е нереалистично. Когато приключих работата си в разузнаването и станах началник на аналитичния център в администрацията на президента имах срещи с журналисти и политилози от различни страни в света. Във вашата страна определени сили решиха да създадат от мен заплаха и използват това, за да плашат гражданите на България. Понякога дори ми е смешно да чета това, което пишат за мен\", каза той в началото на разговора по бТВ. \"Най-невероятното нещо, което прочетох за себе си беше, че аз идвам в България, за да давам инструкции, да давам съвети по международни и по църковни въпроси\", продължи Решетников. \"Бих казал, че срещата на президента Радев с президента Путин беше определен пробив и сега всички ние очакваме посещението на премиера Борисов, който вече ще обсъжда с президента и премиера конкретни въпроси свързани със сътрудничеството между Русия и България\", коментира той посещението на българския държавен глава в Русия. \"Тази среща е признак за движение на две страни, които вървят в една и съща посока. Президентът Радев искаше да се състои това посещение и затова беше приет от президента Путин. За пръв път имаме такава среща, за която нямаше никакви подготвени предварително документи, но той беше приет само, за да може да приключи тази абсурдна ситуация\", разкри Решетников. \"Ние разчитаме сериозно, че след като главният ръководител на една парламентарна държава каквато е България е премиерът, ще може да се проведат конкретни разговори за икономическото сътрудничество, в енергийната област, преди всичко в газовата сфера. Ние имаме възможности освен туризма да развиваме и други насоки от икономическото сътрудничество\", заяви той. \"С голяма надежда очакваме премиера Борисов, защото най-после \"тръгна\", трябва да развиваме отношенията си. Някои медии у вас пишат, че Русия се стреми да откъсне България от НАТО. Никого не откъсваме, НАТО само ще се разпадне, помнете ми думата. Скоро ще стане, може би още докато съм жив\", прогнозира Решетников. \"Ние (в Русия) смятаме, че не трябва да отделяме една единствена пратия като наш сътрудник. Познавам привърженици на тесните отношения с Русия и в ГЕРБ, и в БСП и в \"Атака\", и във ВМРО, дори и в СДС. България е демокрация, днес на власт е ГЕРБ, утре може да дойде на власт БСП, в други ден-друга, а ние сме избрали една пратия. Какво ще правим след това? Трябва да работим с всички партии\", отговори той на въпроса защо Русия не определя БСП като свой стратегически съюзник. \"Българската православна църква може и трябва да бъде майка на македонската църква, но само в духовен смисъл, като авторитет, но без да нарушава каноните във взаимоотношенията в православния свят. Ако се тръгне в посока на нарушаване на тези канони, тогава може да се окаже в ситуацията, в която сега се намира македонската църква, тоест, да се намира в изолация, в схизма, да не бъде признавана. Кому е нужно това? какво значи майка? Това са светски разговори на хора, които не са вярващи. Има православен свят, православни канони и въпросът трябва да се решава в съответствие с тези канони. Доколкото знам руската църква отдава палмата на първенството на българската църква\", заяви той. \"Трябва да се съберат всимки православни църкви и българската църква трябва там да повдигне въпроса за признаването на македонската църква. Ако всички църкви подкрепят признаването въпросът ще бъде решен. Но ако дори само една църква е против, такива са правилата, въпросът ще бъде отложен\", прогнозира той.", "date": "2018.05.27", "title": "Л. Решетников: Няма да откъсваме България от НАТО, то само ще се разпадне"}
{"url": "https://www.faktor.bg/bg/articles/novini/balgariya/d-r-stefan-konstantinov-broyat-na-izlekuvanite-ot-rak-stava-vse-po-golyam", "text": "\"Онкозаболяванията са болести като всички останали. С развитието на медицината голяма част от тях се лекуват и хората оздравяват, и това не е равно на смърт\", каза пред бТГВ директорът на Онкологията д-р Стефан Константинов, бивш министър на здравеопазването. \"Има тежки диагнози и състояния, при които ние не можем да помогнем на хората, но броят на състоянията, от които хората се лекуват, на болестите, от които хората излизат здрави или живеят комфортно и умират от нещо друго в крайна сметка става все по-голям\", допълни той. \"Ние правим една инициатива, която излиза от традиционното мислене – дали имаме апаратура, дали имаме пари, какъв е видът на сградата. Правим нещо, което ще накара пациентите при престоя си в болницата да се чувстват като хора, а не като обречени същества, на които нещо им правят и от нещо трябва да се страхуват, а да се чувстват максимално комфортно. Една голяма част от болницата ще направим картинна галерия. Над 300 картини ще бъдат поставени благодарение на галериста Бистра Стойчева и множество художници, които съвсем безвъзмездно поставят своите картини\", казказа лекарят. Стефан Константинов каза още, че в болницата има и звено за пациента, където има психолози, организира се училище за пациенти, където по различни теми правим разговори с тях, водещи специалисти им обясняват, идват непрекъснато пациенти да търсят психологическа подкрепа. \"Не може да се каже, че точно определен вид рак се лекува успешно, а друг не. Всичко зависи от заболяването. Ако хората идват по-рано на прегледи, установява се по-рано, успехът е страхотен\", допълни д-р Константинов. Той поясни, че в момента има безплатни профилактични прегледи за рак на дебелото черво и рак на матката, а цяло лято ще има безплатни профилактични прегледи за рак на кожата. \"Ние имаме едно сравнително прилично здравеопазване за средствата, които имаме, но то все повече се дехуманизира\", каза още Константинов.", "date": "2018.05.27", "title": "Д-р Стефан Константинов: Броят на излекуваните от рак става все по-голям"}
{"url": "https://www.faktor.bg/bg/articles/layf-stayl/kralskite-svatbi-izvan-traditsiyata-ot-uolis-simpsan-do-greys-keli", "text": "Сред имената от най-вълнуващите любовни истории, които светът помни, остават тези, които не са се отказали от любовта си въпреки трудностите. Успели са да променят обществените нагласи и да спечелят уважение, оставайки верни на себе си и отстоявайки различността си. В далечната 1935 г. американката Уолис Симпсън успява да плени сърцето на тогавашния крал на Великобритания Едуард VIII – въпреки двата развода зад гърба си. Кралският двор, църквата и обществото са категорични – Едуард VIII не може да бъде женен за разведена жена. Така през 1936 г. влюбеният в нея крал абдикира с изказването, че не може да управлява страната успешно без подкрепата на жената, която истински обича. Приема титлата херцог на Уиндзор. Малко преди окончателното му решение, през септември 1936 г. Уолис и Едуард посещават България. Двойката е посрещната на гара Казичене, а цар Борис III лично им показва забележителностите в София. През следващата година, 1937, двамата вече са официално съпруг и съпруга. Въпреки че е отхвърлена от обществото и кралския двор, Уолис се слави с безупречния си стил и обноски. Името ѝ оставя трайна следа в разбиването на консерватизма на Великобритания през XX век. През 1972 г. Едуард умира в замъка Дьо ла Крое на френската Ривиера. Двамата не оставят поколение. Уолис го последва 14 години по-късно. Това време тя прекарва в уединение и мълчание. То е нарушено само веднъж, когато тя обвинява Великобритания в безсърдечие и неблагодарност. „Англия не ми е простила и аз не съм простила на Англия”, са думи на Симпсън. Впечатлена от живота на Уолис, Мадона режисира филм за нея. Поглеждайки отново към изминалия XX в., впечатляващи остават непоправимият образ на отличената с Оскар американска актриса Грейс Кели и решителността на принца на Монако – Рение III. По време на кино фестивала в Кан през април 1955 г. пътищата на Грейс Кели и Рение III се пресичат. Малко по-късно запознанството им прераства в дълга лична кореспонденция. Броени месеци след това Рение прави пътуване до САЩ. По време на престоя си там той се среща с Грейс и семейството ѝ, а три дни по-късно той ѝ предлага брак. Тя приема и на 19 април 1956 г. се състои сватбата им. Няколко години по-късно двойката вече има три деца – Каролина Луиза Маргарита Грималди, Албер Александър Луи Пиер Грималди и Стефани Мари Елизабет Грималди. В ранните брачни години за Грейс е трудно да изостави досегашния начин на живот и да приеме за свой този на съпруга си. Въпреки трудностите на новия и изкушенията на стария живот – тя избира да остане до съпруга и страната си. С времето решава да спре да се снима във филмови продукции и се превръща във всеотдайна майка и водач, включил се и инициирал изключително много социални проекти в полза на страната. Вдъхновящи са още нетрадиционните любовни истории като тези на испанския крал Фелипе 4 и журналистката Летисия Ортис и на първия френски император Наполеон Бонапарт и по-възрастната от него, вече майка на две деца от друг брак, Жосефин дьо Боарне, припомня бТВ.", "date": "2018.05.27", "title": "Кралските сватби извън традицията – от Уолис Симпсън до Грейс Кели"}
{"url": "https://www.faktor.bg/bg/articles/kultura/z-karabashliev-ima-oblekcheniya-na-dds-varhu-hazarta-v-zamyana-hazartat-e-poel-angazhiment-da-investira-v-balgarskata-kultura-pravi-li-go", "text": "„Има облекчения на ДДС върху хазарта и в замяна на това хазартът е поел ангажимент да инвестира в българската култура. Това е големият проблем – прави ли го въобще”, попита Захари Карабашлиев, писател и главен редактор на издателство „Сиела”.  Поводът беше инициативата на издателство „Жанет 45” за отпадане на ДДС върху книгите и видеото, в което една книга се сравнява с хазарта, върху който няма ДДС. „От кого зависи да бъде проверено и да се иска отчет от хазарта? Добре, раздали сте милиарди на хора, случайно спечелили. Инвестирали сте във всякакви неща, но изпълнили ли сте вашия ангажимент към българската култура. Ако да – как? Къде са цифрите, какви са данните? Това е основният въпрос”, смята писателят. Писателят заяви още, че четенето на книги става все повече на дневен ред и немалка заслуга за това имат хората, които постоянно говорят за книги и повдигат този въпрос. „По-важно е хората, които четат, да имат възможност да участват в развитието на света, в който живеем. Важно е и какво четеш. Някои четат за удоволствие, други – да повишат квалификацията си, трети четата за духовното си израстване, а четвърти четат просто защото нямат какво да правят”, отбеляза той. „Четенето не е самоцел – от една страна, акумулираш знания, от друга страна, четеш за развлечение, от трета – възможност да въздействаш”, допълни Карабашлиев.", "date": "2018.05.27", "title": "З. Карабашлиев: Има облекчения на ДДС върху хазарта, в замяна хазартът е поел ангажимент да инвестира в българската култура. Прави ли го?"}
{"url": "https://www.faktor.bg/bg/articles/ikonomika/ne-se-ochakva-novo-poskapvane-na-gorivata-prognozirat-eksperti", "text": "Цената на бензина през последните дни достигна до 2,24 лв, а на места – до 2,26 лв. Това е поскъпване средно с 15 стотинки само за месец. Причината за ръста в цените на горивата е поскъпването на петрола. Според експерти обаче това ще е последното драстично поскъпване на черното злато за тази година. „Тенденциите на световните борси относно петрола е леко понижение се очаква, т.е не би трябвало от тук насетне да има каквото и да е повишение. Знаем, лятото по принцип цените тръгват нагоре. Малко изпревариха сезона, така че не би трябвало да има някакво повишение от тук насетне“, прогнозира експертът Васко Начев.  Според енергийния експерт причините за поскъпването на петрола са няколко.  \"Цените на бензина ще намалеят отново след летния сезон. Не се очаква ново рязко повишение в стойностите на горивата поне до края на 2019 г.\", каза още Начев.", "date": "2018.05.27", "title": "Не се очаква ново поскъпване на горивата, прогнозират експерти"}
{"url": "https://www.faktor.bg/bg/articles/ikonomika/biznes/taksitata-iskat-povishavane-na-tsenite", "text": "Скок в цената на такситата. Браншът настоява тарифите да скочат с около 20 на сто - съответно до 1 лев на километър през деня и 1,14 лв. през за нощта.  Сметката на общината обаче показва, че дневната тарифа в София, трябва да бъде средно около 0.95 лева за километър, или с около 20 стотинки по-скъпо от сегашните тарифи. \"Шофьорите искат лев и нагоре, а големите превозвачи са съгласни с 0,94 лева, затова смятаме, че общината би трябвало да се съобрази\", коментира Спас Атанасов, председател на Браншовата камара на таксиметровите шофьори. \"При положение, че в момента повечето компании в София карат на 0,77 - 0,78 лева, не би трябвало минималната цена да надхвърля тази. Живеем в пазарна икономика\", коментира Елен Герджиков, председател на Столичния общински съвет.", "date": "2018.05.27", "title": "Такситата искат повишаване на цените"}
{"url": "https://www.faktor.bg/bg/articles/obshtestvo/zakon-i-red/tir-se-obarna-na-magistrala-maritsa", "text": "Турски камион катастрофира на магистрала „Марица“. Инцидентът е станал близо до Любимец.  По непотвърдени данни водачът вероятно е заспал. Както се е движил по платното, изведнъж камионът излиза от пътя. Следва преобръщане в канавката. Камионът бил натоварен с платове. Шофьорът не е пострадал.", "date": "2018.05.27", "title": "ТИР се обърна на магистрала \"Марица\""}
{"url": "https://www.faktor.bg/bg/articles/novini/svyat/pochina-alan-biyn-chetvartiyat-chovek-stapil-na-lunata", "text": "Американският астронавт Алън Бийн, четвъртият човек, стъпил на повърхността на Луната, почина в болница на 86-годишна възраст, предадоха световните агенции. Бийн се почувствал зле преди две седмици, когато бил в щата Индиана. Той бил настанен в болница в град Хюстън в щата Тексас и тук е починал в обкръжение на близките си. Алън Бийн попада в отряда на астронавтите през 1963 година, като преди това е бил военен летец. На Луната той стъпва през месец ноември 1969 година като член на екипажа на мисията \"Аполо-12\". Той е участвал в събирането на образци от лунната повърхност и за отправянето й на Земята. Астронавтът установява на Луната първия генератор с ядрено гориво. През 1973 година Бийн осъществява космически полет в рамките на програмата \"Скайлаб\". Той е бил командир на екипажа на една от експедициите на орбиталната станция. Общо той е изкарал в космоса 69 денонощия, 15 часа и 45 минути. В тях са включени и неговите 31 часа и 31 минути, през които е пребивавал на лунната повърхност. Бийн напуска НАСА през 1981 година и се отдава на живописта. Много от картините, нарисувани от астронавта, са на космическа тематика.", "date": "2018.05.27", "title": "Почина Алън Бийн, четвъртият човек стъпил на Луната"}
{"url": "https://www.faktor.bg/bg/articles/novini/svyat/yuzhna-koreya-kim-chen-un-potvarzhdava-gotovnostta-si-za-sreshta-s-donald-tramp", "text": "Президентът на Южна Корея Мун Джей-ин заяви, че лидерът на Северна Корея Ким Чен-ун е потвърдил намерението си да „денуклеаризира“ Корейския полуостров, както и да проведе планираната среща с президента на САЩ Доналд Тръмп, предава Ройтерс цитиран от Фокус. Мун и Ким са се споразумяха по време на изненадваща втора среща в събота за възможната среща САЩ-Северна Корея, която в момента се планира на 12 юни в Сингапур и че тя трябва да се проведе успешно.", "date": "2018.05.27", "title": "Южна Корея: Ким Чен-ун потвърждава готовността си за среща с Доналд Тръмп"}
{"url": "https://www.faktor.bg/bg/articles/novini/svyat/ukrayna-obvini-rusiya-che-razrabotva-biologichesko-i-himichesko-orazhie", "text": "Украйна обвини Русия, че разработва биологическо и химическо оръжие. Съответният доклад украинската делегация е предала в Парламентарнтаа асамблея на НАТО. Резюме от доклада председателят на парламентарната делегация на Украйна в ПА НАТО Ирина Фриз публикува в профила си във \"Фейсбук\". В доклада се говори за изследвания на руски научно-изследователски институти в сферата на разработването на биологичено и химическо оръжие.  По думите на Ирина Фриз, убийството на Александър Литвиненко с полоний и опитът за убийството на Сергей СКрипал с нервно-паралитичния агент \"Новичок\" са нагледен пример за това, как Русия използва оръжие за масово унищожение в чужбина. Фриз твърди, че Русия се е върнала към съветските разработки за комбиниране на ебола с шарка. \"Минимум три години Русия провежда изследвания на вирусите на хеморагичните трески, в частност Ебола и Марбург, като ги представя за опити да бъде създадена ваксина\", пише Фриз. По данни на Фриз, данните за провеждащите се в Русия разработки на биологично оръжие се потвърждават от над 5 000 позиции на държавни покупки и научната активност на няколко руски предприятия, намиращи се в разпореждането на Министерството на отбраната на Русия. \"Едновременно с това друга изследователска организация активно купува и провежда изследвания, сочещи, че се разработват нови бойни отровни вещества със свойствата на нервно-паралитичен газ. Съответният доклад е предаден и в щаб-квартирата на НАТО\", заяви Фриз.", "date": "2018.05.27", "title": "Украйна обвини Русия, че разработва биологическо и химическо оръжие"}
{"url": "https://www.faktor.bg/bg/articles/novini/svyat/v-kiev-veche-ima-ploshtad-dimitar-peshev", "text": "Министър-председателите на България и Украйна Бойко Борисов и Володимир Гройсман откриха площад „Димитър Пешев“ и паметна плоча за делото на българският политик.  На церемонията присъстваха и кметовете на двете столици – Йорданка Фандъкова и Виталий Кличко.  През месец март, във връзка със 75-годишнината от спасяването на българските евреи и по инициатива на посолството ни в Украйна, Киевската Рада приема решението, с което малък площад в центъра на столицата е кръстен на името на човека, допринесъл в най-голяма степен за спасяването на българските евреи. Паметна плоча ще напомня за заслугите на Димитър Пешев и приноса на българския народ.    „България  е единствената държава, която е спасила своите евреи - над 50 хиляди. Ние по този начин искаме още веднъж да покажем колко хуманен и силен е българският народ и как в едни много мракобесни времена е успял да защити своите евреи“, каза премиерът Борисов и благодари на украинския народ, местната власт и на премиера Гройсман за осъществяването на тази инициатива.    Украинският министър-председател подчерта, че направеното от Димитър Пешев трябва да се помни. „Пред всеки един човек изниква ситуация, в която трябва да реши как да действа. Ние знаем делото на Димитър Пешев и смелостта му да направи такава крачка във времена на тежки изпитания“, каза Володимир Гройсман.", "date": "2018.05.27", "title": "В Киев вече има площад \"Димитър Пешев\""}
{"url": "https://www.faktor.bg/bg/articles/novini/svyat/evroskeptitsi-podozirat-za-plan-protiv-brekzit", "text": "Евроскептиците във Великобритания се опасяват, че британското правителство има таен план за оставането на Лондон в евросъюза. Тези опасения са породени от разкритие на вестник \"Сънди телеграф\". Според изданието правителството е отделило средства, които да даде на Централната избирателна комисия за изборите за европарламент догодина. Става дума за 829 000 паунда. Изборите са насрочени за периода 23-26 май. Това е след 29 март, датата за официалното излизане на кралството от евросъюза. От британската избирателна комисия са обяснили, че смятат да похарчат посочените средства за свои функции по устав, като например даване на консултации на политически партии и кандидати, както и на сътрудници на избирателни райони.", "date": "2018.05.27", "title": "Евроскептици подозират за план против Брекзит"}
{"url": "https://www.faktor.bg/bg/articles/na-7-yuni-tragva-direktna-liniya-s-putin-narodat-razgovarya-lichno-s-prezidenta-si", "text": "Първата публична изява на Владимир Путин след инаугурацията му на 7 май е „директна линия“ с руския президент, която ще бъде открита на 7 юни точно в 12:00 часа. Тя ще се излъчва по телевизионните канали: \"Първи\", \"Русия 1\", \"Русия 24\", \"ОТП\", радиостанции \"Маяк\", \"Весте ФМ\" и \"Радио Роси\". Това е посочено на уеб сайта на администрацията на Кремъл, съобщават руски медии. За това информира още руската секция на Би Би Си. Нейни източници твърдят, че от десет години за първи път „директна линия“ ще премине без присъствие на зрители в студиото, което все още не е официално потвърдено.  Опозиционни анализатори коментират, че инициативата на Владимир Путин е чисто популистка. Целта му е да покаже, че  руският президент е близо до народа, заради сериозните брожения, които вървят в руското общество. Това обаче едва ли ще реши сериозните социални, икономически и финансови проблеми, които спъват развитието на страната и правят нейното бъдеще все по-неясно.", "date": "2018.05.27", "title": "На 7 юни тръгва „Директна линия“ с Путин, народът разговаря лично с президента си"}
{"url": "https://www.faktor.bg/bg/articles/novini/svyat/hibridnata-voyna-na-kremal-na-balkanite", "text": "След Черна гора и Македония, и Босна и Херцеговина* се оказа в центъра на вниманието на просръбските, проруските, а в момента и на непосредствено руските сили, които, провокирайки проблеми на Балканите, предизвикват криза, и така целят да усилят руското влияние в региона и да попречат на страните от Западните Балкани да продължат по пътя на евроатлантическата интеграция. В Македония за тази цел ползват дипломатически заплахи (посланикът на Русия в Македония \"дипломатично\" заплаши Скопие, че ще се превърне в руска мишена, доколкото, според Кремъл, влизането и в НАТО \"сериозно ще навреди на регионалната сигурност\").  В Черна гора Русия се опитваше да постигне своето с помощта на свои агенти, участващи в опита за държавен преврат и отстраняването на Мило Джуканович.  В Босна и Херцеговина, съдейки по изявленията на Валентина Матвиенко, Русия е решила да действа открито. Това се потвърждава от всичко заявено от председателя на Съвета на федерациите на Федералното събрание на РФ по време на посещението и в Босна и Херцеговина. Матвиенко, злоупотребявайки с държавните институции, не криеше целта на руската политика в БиХ. А те се заключават в унищожаването на апарата на Върховния представител (OHR), разширяване на ролята на ентитетите, реформа на Конституционния съд и прокуратурата, открита подкрепа за Република Сръбска и Милорад Додик, а също така в създаването на препятствия по пътя на евроатлантическата интеграция на страната. Вече е ясно, че визитата на Матвиенко е била добре планирана и организирана акция, насочена към  която в еднаква степен подкрепят всички лидери от Република Сръбска. Кой ще извлече максимална полза от нея ще покажат изборите, но така или иначе ще спечели Русия. В последните години Русия води хибридна война срещу много страни и така се опитва да разпространи своето влияние, за да се представя на международната арена като \"сериозен играч\". Путин не крие, че иска да върне на Русия предишния и статут на световна сила на шахматната дъска, както по времето на Студената война и Варшавския договор. Тази хибридна война предполага намеса на Русия в изборите на други страни. Скандалът с руската намеса в изборите в САЩ и Франция, както и съдебния процес в Черна гора или събитията в македонския парламент, хвърлиха светлина върху действията на Кремъл. Черна гора (засега) съумя да се защити и победата на Мило Джуканович се превърна във второто поражение на проруските сили в страната. Оставката на Никола Груевски, проруският играч, от премиерския пост и идването на негово място на Зоран Заев, който изцяло подкрепя влизането на Македония в НАТО, е още един сериозен провал на Русия на Балканите. Но ще имат ли тези страни, а също така и Босна и Херцеговина, сили, за да се противопоставят без подкрепата на Запада на все по-настоятелните опити на Русия да доминира на Балканите с нескритата помощ от Сърбия и Република Сръбска? Защото именно благодарение на тях Москва прокарва силното си влияние на Балканите, приближавайки се до самите граници на НАТО. Ще могат ли Македони, и особено Босна и Херцеговина, без да са в НАТО да се противопоставят на руския натиск? Става дума не само за политическо, но и за икономическо влияние, което безусловно беше потвърдено от скандала около фирмата \"Агрокор\". Ако след следващите избори в Босна и Херцеговина в Президиума на БиХ седнат Милорад Додик и Драган Чович, то, имайки предвид политиката, която провеждат,   Предупреждението, направено от няколко авторитетни западни анализатори във връзка с действията на Русия на Балканите, предизвика безпокойство сред европейските страни. Все по забележимо е това безпокойство и във Вашингтон. Експерти предупреждават, че Македония, Босна и Херцеговина, Черна гора и Сърбия трябва колкото е възможно по-скоро да станат част от европейското семейство, но заради проблемите в Европа, в редица страни обществеността се противопоставя на европейската интеграция на Западните Балкани. Готов ли е Брюксел да се откаже от сегашната си политика, която превърна Александър Вучич в регионален лидер, позволявайки му в продължение на много години да седи на два стола (брюкселски и кремълски), а всъщност да превърне   на Балканите? Докато продължават преговорите за Косово, които се координират от Брюксел, проблемите във всички останали страни от региона само се задълбочават, а отношенията в региона се усложняват. Това се потвърждава от неотдавнашния конфликт между Белград и Загреб (След като сръбският националист Воислав Шешел публично и безпрепятствено запали хърватското знаме и го стъпка с крака в сръбския парламент. Това доведе до обтягане на отношението и провали взаимни посещения на парламентарни делегации и министри от Сърбия и Хърватия). Риториката на Балканите става все по-остра. Сърбия се въоръжава с помощта на Москва, а Милорад Додик (проруски и просръбски политик, президент на Република Сръбска, който не признава етническото прочистване и легитимността на съда в Хага, оспорва единството на БиХ и настоява РС да се присъедини към Сърбия) превръща полицията на Република Сръбска в истински въоръжени сили обучавани от руски инструктори. В такава обстановка не е изненадващо, че все по-често в сериозни анализи за региона се говори за вероятността от нови конфликти на Балканите.  Русия, която по неофициални и по дипломатически канали участва във всичко това, съдейки по думите на Валентина Матвиенко, е решила директно да се намеси в предстоящите в Босна и Херцеговина избори. Москва явно си е взела урок от провалите в Македония и Черна гора и този път няма намерение да поверява нещата в ръцете на тайни агенти. Политическият скандал, който провокира Валентина Матвиенко с изказванията си, са не просто намеса във вътрешните работи и във външната политика на БиХ. Матвиенко отправи откровено послание на Запада за това колко е укрепнала позицията на Русия на Балканите. От трибуната на парламента на БиХ Матвиенко агресивно критикува политиката на САЩ, заяви, че Черна гора насила е \"вкарана\" в НАТО и косвено \"забрани\" на Македония да върви по същия път. По този начин от Сараево Матвиенко даде ясно да се разбере, че Русия няма да позволи Босна и Херцеговина да продължи по пътя на евроинтеграцията. Въпреки скандала, Милорад Додик награди руската си гостенка за \"изключителни заслуги и огромния принос в борбата за физическото и духовно съществуване и развитие на Република Сръбска\". Да припомним, че Додик награди и Александър Залдостанов, лидера на \"Нощните вълци\", който както и Валентина Матвиенко, е в черния списък на САЩ заради участие в незаконното анексиране на Крим и формирането на паравоенни сепаратистки групировки в Украйна. А целта на Додик е ясна - разпад на Босна и Херцеговина и обструкции на евроатлантическата интеграция.  След изказването на Матвиенко маските паднаха: Русия пряко се включва в изборите в Босна и Херцеговина, по-точно в кампанията на Милорад Додик. Русия и преди се е ползвала с безусловната подкрепа на Милорад Додик, а \"вратите\" на Република Сръбска винаги са били широко отворени за нея. Но ако Додик влезе в Президиума на БиХ, то Русия ще може да разчита на още по-силно влияние, доколкото Президиумът отговаря за външната политика, за международните договори и за политиката в областта на отбраната. В неговата компетенция се намират въоръжените сили, а също така разузнавателните служби, които сега са сериозно препятствие срещу руската подривна политика и опити да бъде отслабена държавата.  Додик отдавна провежда своята проруска политика, изпитвайки търпението на западноевропейските политици, които реагират вяло и не се тревожат особено от референдума в Република Сръбска за обединение със Сърбия, парада на въоръжените сили, отричането на присъдите на Хагския трибунал за военни престъпления и геноцида в БиХ. Европейските политици не се тревожат особено и от шествията на \"руските казаци\" и \"нощните вълци\", както и от изявленията на Додик, че не признава държавата Босна и Херцеговина.  Европа е заета със собствените си проблеми, а САЩ са съсредоточени върху горещи точки другаде по света. Всичко това създаде на Балканите благоприятни условия за появата на политици от типа на Додик и Вучич и тяхната ретроградна дейност. Определено ситуацията не се подобрява от подкрепата, която Брюксел дава на хора Вучич, който пък покровителства Додик и лидера на черногорската опозиция. Те си въобразяват, че са сериозни играчи, които могат да разиграват шахматни партии с Путин, макар че това не би било възможно, ако Сърбия не беше най-сериозната  Преди 14 години Македония подписа \"пътна карта\" за членството си в НАТО и сега спешно работи за това членство. Ако БиХ не подпише пътната карта през тази година, по прогнози на спецслужбите, няма да може да го направи в близките седем-осем години. В такъв случай нищо няма да попречи на Русия да превърне Босна и Херцеговина в своя губерния. Съдбата на БиХ сега е в ръцете на Германия и Франция. За съжаление, ясно е, че Русия се ползва в Европа с по-голямо влияние отколкото изглежда на пръв поглед или са готови да признаят някои европейски политици. Особено тревожна е работата на руските дипломатически и разузнавателни служби в Босна и Херцеговина, особено като имаме предвид обстоятелството, че Русия може безпрепятствено да изпраща в Република Сръбска снаряжение и хора, избягвайки какъвто и да било контрол от страна на официалните институции. Нещо повече, Русия има пряк и безпрепятствен достъп до Република Сръбска, дори извън контрола на западните спецслужби.  Русия явно не иска да повтори грешките, допуснати по време на преврата в Черна гора.  Така че, в Босна и Херцеговина Русия може да организира много по-опасни неща, отколкото опита за държавен преврат в Черна гора.", "date": "2018.05.27", "title": "Хибридната война на Кремъл на Балканите"}
{"url": "https://www.faktor.bg/bg/articles/novini/svyat/z-popov-novite-pravlyavashti-v-italiya-nyama-da-si-pozvolyat-avantyuristichni-deystviya", "text": "\"Брюксел се опасява, че Италия ще се окаже фактор за още по-силното задълбочаване на кризата в Европейския съюз и единното бъдеще на континента. Но все пак лидерите на партиите, които успяха да се договорят за коалиция на Апенините – Лигата и Движение пет звезди, едва ли ще предприемат ходове, които да се отразят негативно върху страната, като излизане от Еврозоната или Евросъюза\", прогнозира президентът на Института за публична политика Здравко Попов пред телевизия \"Европа\".  Според него има и доста рационални предложения в програмите на партиите, особено що се отнася до справянето с бежанската криза.", "date": "2018.05.27", "title": "З. Попов: Новите правляващи в Италия няма да си позволят авантюристични действия"}
{"url": "https://www.faktor.bg/bg/articles/novini/svyat/vaorazheni-grazhdani-ubiha-napadatel-v-restorant", "text": "Въоръжени граждани са убили нападател в ресторант в Съединените щати. Мъж с психически проблеми открил огън в заведението в Оклахома сити. Ранил жена и две деца. Друг клиент пострадал, когато се опитал да избяга, съобщава USA Today. Двама минувачи станали свидетели и използвали личните си оръжия, за да стрелят срещу нападателя. Според полицията, мъжът е известен в района с неадекватното си поведение, но не го смятали за агресивен. Не е ясно защо е нападнал хората в ресторанта, с които няма никаква връзка. Местният шериф обяви, че на двамата граждани, убили нападателя, няма да бъдат повдигани обвинения.", "date": "2018.05.27", "title": "Въоръжени граждани убиха нападател в ресторант"}
{"url": "https://www.faktor.bg/bg/articles/novini/svyat/politiko-es-se-opitva-da-raztsepi-vishegradskata-chetvorka", "text": "Тъй като битката на ЕС с Унгария и Полша се засилва, Комисията работи зад кулисите, за да доведе до вбиване на клин между тях и останалата част от Вишеградската група - централноевропейски съюз, включващ още Словакия и Чешката република. Дипломати и длъжностни лица в региона твърдят, че Комисията използва властта на своята кесия в текущите бюджетни разговори, за да посее разделението сред четирите държави. Ако бъде успешна, тактиката може да постави Унгария и Полша, които се считат за парии от голяма част от политическия елит на Западна Европа, в още по-изолирано положение, пише Джакопо Баригаци в „Политико“, цитира го БГНЕС. Доколкото страните в Централна Европа, изправени пред възможността за съществени съкращения при разпределянето на средствата за развитие в следващия седемгодишен бюджет на ЕС, Комисията даде на лидерите в Прага и Братислава ясно да разберат, че не е в техен интерес да кръстосват мечове с де факто лидера на Полша Ярослав Качински или с унгарския премиер Виктор Орбан. Докато единството на вишеградските държави е под въпрос още от основаването на групата през 1991 г., интересите на отделните членове стават все по-различни, откакто се присъединиха към ЕС през 2004 г., което улесни Брюксел да ги използва един срещу друг. Това разделение излезе на бял свят през последните дни на ежегодно събиране на регионални лидери, организирано от словашкия мозъчен тръст Globsec в Братислава. Министърът на външните работи на Полша Яцек Чапутович предупреди, че предоставянето на прекалено много правомощия на Комисията и приемането на предложения за по-голяма интеграция в ЕС, като тези, изразени от френския президент Емануел Макрон, ще \"наложат волята на елитите на хората\". Други от региона обаче бяха предпазливи в застъпничеството за алтернативата - \"междуправителствен\" подход към процеса на вземане на решения в ЕС, за който се опасяват, че ще придаде на големи държави като Германия и Франция още по-голямо влияние. \"Би било много лошо да видим процес, в който Европа да се превърне от институция, управлявана от общността, в междуправителствена\", каза Иван Корчок, държавният секретар по въпросите на ЕС в Словакия, като добави, че такъв курс би демонстрирал \"разликата в теглото\" между големите и малките държави. \"Междуправителственото е станало толкова завладяващо, но това би било проблем за малките страни, защото търсенето на конфронтация с Комисията е различно от търсенето на конфронтация с големите момчета\". Основният проблем, който продължава да свързва вишеградските страни, е миграцията, като всички те се противопоставят на квотите и други предложения, които ги принуждават да приемат значителен брой бежанци. И все пак те са подкрепени и от редица други страни от ЕС, включително няколко от юг, които объркват усилията на Комисията да създаде компромис за реформа на сегашната система. По-належаща загриженост за Комисията е позицията на членовете на Вишеградската четворка по предложението за \"върховенство на закона\", което би позволило на Брюксел да прекрати бюджетните средства на държави, за които се смята, че не спазват демократичните стандарти на ЕС. Предложението е вследствие на решението на Комисията през декември да се опита да наложи на Полша санкции заради спорна съдебна реформа, за която критиците твърдят, че жертва независимостта на правната система и подкопава конституцията. В рамките на така наречения процес по член 7, задействан от Комисията, Полша може да загуби правото си на глас в ЕС. Подобен резултат обаче е малко вероятен, тъй като това ще изисква единодушно решение от всички останали държави-членки на ЕС - и Унгария сигнализира, че ще упражни своето вето. Орбан си осигури трети пореден мандат с помитаща изборна победа миналия месец за сметка на противопоставянето срещу намесата на ЕС и публичната кампания \"Да спрем Брюксел\". Въпреки това някои в Брюксел смятат, че кампанията на Орбан за \"нелиберална демокрация\" е малко повече от раздразнение и предполагат, че може да изтъргува ветото си за по-добри условия от ЕС по бюджета. Унгария разчита на средства от ЕС за повече от 55% от публичните инвестиции - парите, без които Орбан не може да се справи. Представители на Словакия и Чехия, междувременно дадоха ясно да се разбере, че не желаят да пожертват собствения си интерес, за да защитят Полша и Унгария от въпроса за върховенството на закона. Докато и двете разчитат на щедростта на ЕС - финансирането от ЕС е 55% от публичните инвестиции в Словакия и 43% в Чешката република, те също така се притесняват за своето положение в ЕС. Както Братислава, така и Прага се сблъскват със своите предизвикателства с популизъм и политическа корупция, но политическите им интереси все повече се сближават с тези на Германия и Австрия, с които техните икономики вече са тясно свързани помежду си, отколкото с бившите съседи от Варшавския договор. Това важи особено за Словакия, която е единствената страна в региона, която е въвела еврото. Ако икономиките на двойката продължат по текущата траектория, и двете страни вероятно ще се присъединят към редиците на нетните платци на ЕС по време на следващия дългосрочен бюджетен цикъл на блока. Въпреки нарастващото приемане на западни ценности в някои части от групата на Вишеград, решението на Комисията да играе твърдо по отношение на региона все още може да доведе до обратен ефект, особено ако популистките елементи успеят да представят движенията на Брюксел като част от по-широка стратегия за налагане на волята му в региона. Това се случи например с миграцията, правейки компромиса невъзможен. Невъзможността на Комисията да се поучи от тази грешка подчертава по-фундаментален въпрос, каза Милан Нич, старши сътрудник в Германския съвет за външни отношения, който проучва региона: \"Те не разбират източноевропейците\".", "date": "2018.05.27", "title": "Политико: ЕС се опитва да разцепи Вишеградската четворка"}
{"url": "https://www.faktor.bg/bg/articles/tsvetanov-1-25", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов разговаря със заместник-помощник държавния секретар на САЩ Пийт Мороко. Двамата обсъдиха предизвикателствата пред сигурността в региона на Западните Балкани, включително и опасността от радикализация на социално уязвими групи в региона и възможни мерки за превенция. Срещата се състоя в контекста на форума по сигурност \"В противодействие на насилствения екстремизъм: завръщането на чуждестранните терористични бойци\". В него участваха експерти и политици от сектор „Сигурност“ в страните от Западните Балкани. Те обмениха добри практики за социалната реинтеграция на рискови групи и обсъдиха основните причини за заминаването на европейски граждани като чуждестранни бойци за ИДИЛ в Сирия и Ирак.  По време на форума Цветан Цветанов отбеляза, че за да сме по-ефективни в борбата с радикализацията от ключово значение е да изградим доверие между правоприлагащите органи и специалните служби в региона. „Така ще  се повиши оперативният обмен на информация и сътрудничеството“, обясни той. Преди това председателят на ПГ на ГЕРБ и заместник-председател на партията Цветан Цветанов проведе работна среща и с министър-председателя на Косово Рамуш Харадинай. Двамата разговаряха по време на регионалната Балканска молитвена закуска в Тирана. Цветанов и Харадинай обсъдиха ситуацията в региона и тласъка, който Българското председателство даде на европейската интеграция на страните от Западните Балкани. Министър-председателят на Косово благодари за усилията на българското правителство за повишаването на свързаността в региона, като тук изтъкна заслугите на премиера Бойко Борисов. Цветан Цветанов и Рамуш Харадинай се обединиха около тезата, че стабилността и мирът в региона зависят от отговорната политика на лидерите.", "date": "2018.05.27", "title": "Цветанов разговаря със заместник-помощник държавния секретар на САЩ Пийт Мороко"}
{"url": "https://www.faktor.bg/bg/articles/novini/balgariya/ekspert-tova-che-premierat-shte-otide-v-moskva-e-polozhitelen-znak", "text": "\"Отношенията с Русия бяха доведени до точка на замръзване през последните години. Този диалог няма да е лесен, очевидно е натрупано и недоверие по отношение на България в Москва и дори и нищо да не излезе като конкретни решения от визитите, то това е крачка напред\", коментира пред Нова телевизия политологът  Юрий Асланов. Според Евелина Славкова най-добрата позиция на България е да поддържа връзка с всички държави, с които може. \"Това, че премиерът ще отиде в Москва е положителен знак , но отрицателно впечатление обаче направи липсата на координация между институциите, която ясно пролича\", каза още тя. \"Смятам, че най-добрата позиция на България е да поддържа връзка с абсолютно всички държави, в това число и с Русия. Така че смятам, че по един или друг начин политиката на президента Росен Плевнелиев изключително много се различаваше от тази, която виждаме в момента, демонстрирана от президента Румен Радев\", коментира Славкова. \"Отношенията с Русия, които са сформирани в резултат на решенията на политическия елит на България, винаги са били много противоречиви. Нищо конкретно не се е случило от визитата на Румен Радев. Аз не очаквам и нещо конкретно да произлезе и то визитата на Бойко Борисов, но самият опит да се излезе от това състояние на отношенията, трябва да бъде приветствано\", смята Асланов.", "date": "2018.05.27", "title": "Експерт: Това, че премиерът ще отиде в Москва е положителен знак"}
{"url": "https://www.faktor.bg/bg/articles/novini/svyat/kurts-nelegalnite-migranti-tryabva-da-se-spirat-oshte-v-afrika", "text": "\"Нелегалните мигранти трябва да се спират още в Африка\", заяви австрийският канцлер Себастиан Курц. Според него за борбата срещу потока нелегални мигранти в ЕС е необходимо по най-решителен начин да се пресича работата на трафикантите,предде Regnum, цитирано от Фокус. По думите му  това може да се направи, ако на \"Фронтекс\" се дадат пълномощия да се бори с нелегалната миграция в трети страни със съгласието на техните власти. Курц смята, че трябва да се сложи край на мръсния бизнес. Междувременно той е съгласен с увеличаването на броя сътрудници на \"Фронтекс\" до 10 хил. души.", "date": "2018.05.27", "title": "Курц: Нелегалните мигранти трябва да се спират още в Африка"}
{"url": "https://www.faktor.bg/bg/articles/novini/balgariya/naprezhenie-i-po-vreme-na-balotazha-v-galiche", "text": "Жителите на Галиче гласуват на балотаж. Те могат да избират между Веселин Тушинов от БСП и Страхил Стоянов от ГЕРБ. Изборите не преминават без напрежение. Избирателите в селото са 1500 и битката е много оспорвана. От едната партия сигнализираха, че от задния вход на училището са влезли 15 души, които са не са познати в селото. Въпреки това те фигурирали в избирателните списъци. Местната избирателна комисия проверява и сигнал, че на място се агитира за един от кандидатите за кмет. Кой ще бъде новият кмет на Галиче – предстои да разберем.", "date": "2018.05.27", "title": "Напрежение и по време на балотажа в Галиче"}
{"url": "https://www.faktor.bg/bg/articles/novini/balgariya/do-kraya-na-2018-g-vsyako-uchilishte-s-bezplaten-wi-fi", "text": "Министърът на образованието Красимир Вълчев трябва да представи в сряда финансов разчет колко пари са му нужни, за да бъдат поставени рутери във всяко едно от 2400-те училища в страната, става ясно от стенограмата от заседанието на Министерския съвет. На 23 май премиерът Бойко Борисов е поискал справката, за да се подготви отпускането на сумата. Постановлението би трябвало да е готово за приемане от министрите до две седмици. 11 млн. лв. са нужни, за да може да бъде осигурен безплатен Wi-Fi в училищата, каза пред “24 часа” в събота министърът на образованието и науката Красимир Вълчев. 46% от школата вече имат безплатен интернет, който покрива почти всички класни стаи, уточни той. “Дигитализацията ще е приоритет през следващата година. Готвим голям проект по Оперативна програма “Наука и образование за интелигентен растеж” за дигитални умения с 3 основни дейности”, добави Вълчев. Те са за създаване на електронно съдържание, до което ще имат достъп всички и ще е безплатно, обучение на учителите по преподаване на дигитални умения и обучение по компютърно моделиране отрано. 450 учители от най-малко 200 основни училища в Ловеч, Монтана, Видин, Враца и Плевен ще повишат дигиталните си умения и квалификацията си по проект “Е-start@school”, финансиран от Google. В проекта е заложено създаване на поне 100 безплатни образователни ресурса, достъпни за всички преподаватели в страната. Най-малко 1000 педагогически специалисти трябва да формират онлайн общност за популяризиране на резултатите и добрите практики от него.", "date": "2018.05.27", "title": "До края на 2018 г.: Всяко училище с безплатен Wi-Fi"}
{"url": "https://www.faktor.bg/bg/articles/novini/svyat/izbori-za-prezident-v-kolumbiya", "text": "В Колумбия се провеждат решаващи президентски избори - първите след мирния договор с бунтовниците от ФАРК. Мирът изглежда несигурен, след като фаворитът на изборите обеща да преразгледа споразумението от 2016 г. Кандидатите са шестима. В сондажите води консервативната десница и нейният водач Иван Дуке. Сегашният президент Хуан Мануел Сантос няма право да се яви на изборите след два мандата. Носителят на Нобел за мир ще отстъпи поста на приемника си на 7 август.  Очаква се и втори тур.", "date": "2018.05.27", "title": "Избори за президент в Колумбия"}
{"url": "https://www.faktor.bg/bg/articles/novini/svyat/yordaniya-se-otkazva-ot-stroitelstvoto-na-aets-s-uchastieto-na-rosatom", "text": "Йордания се отказва от проект за строителство на АЕЦ с мощност 2 хиляди МВт, която би трябвало да бъде посторена от \"Росатом\" заради високата цена, съобщава Jordan Times, като се позовава на източник от правителството. \"Реакторите с голяма мощност са сериозна финансова тежест за кралството, в сегашните условия смятаме, че е по-добре да се съсредоточим върху реактори с малка мощност\", обяснил източникът на изданието. Междуправителственото споразумение за изграждане на АЕЦ с голяма мощност е подписано през 2009 година, то предвижда собственост 51% за Йордания и 49% за \"Росатом\".", "date": "2018.05.27", "title": "Йордания се отказва от строителството на АЕЦ с участието на \"Росатом\""}
{"url": "https://www.faktor.bg/bg/articles/novini/balgariya/tsvetanov-ot-tirana-balgarskoto-evropredsedatelstvo-ocherta-yasna-perspektiva-pred-zapadnite-balkani", "text": "Председателят на ПГ на ГЕРБ и зам.-председател на партията Цветан Цветанов участва в регионалната Балканска молитвена закуска в Тирана. В българската делегация бяха още народният представител от ГЕРБ-Русе Пламен Нунев, кметът на Пловдив Иван Тотев, зам.-министърът на външните работи Георг Георгиев, депутатът от БСП Филип Попов, бившият министър на транспорта Пламен Мутафчиев, както и представители на неправителствения сектор и академичните среди.  По време на форума изказвания направиха президентът на Албания Илир Мета, бившият премиер и президент на Албания Сали Бериша, заместник-помощник държавният секретар Питър Мороко, депутатът от Камарата на представителите на Великобритания Марк Причард, председателят на македонския парламент Талат Джафери и на албанския парламент Грамоз Ручи. Говорители бяха още д-р Салваторе Мартинез от фондацията на Ватикана, депутатът от немския Будестаг Йоханес Зеле, председателят на Парламентарната асамблея на ОССЕ от Грузия Георге Церетели, албанският депутат и бивш министър на отбраната Фатмир Мидиу, министър-председателят на Косово Рамуш Харадинай и редица други политици от региона на Западните Балкани.  Сред говорителите по време на един от основните панели на форума бе и Цветан Цветанов. Той акцентира върху успеха на Българското председателство за очертаването на ясна европейска перспектива за страните от Западните Балкани. Председателят на ПГ на ГЕРБ отбеляза, че прагматичните проекти за свързаност в региона, лансирани от България, ще засилят междучовешките контакти, а оттам и културния обмен. Основното послание на молитвената закуска е за съвместна работа в духа на общочовешките принципи, която да гарантира едно по-добро бъдеще за гражданите на страните от региона. На форума се търсят начини за преодоляването на общите предизвикателства и за установяването на траен и устойчив мир на Балканите.  Всички участници в събитието се обединиха около становището, че европейското бъдеще за страните от Западните Балкани е безалтернативно, защото те са част от общото европейско семейство и споделят европейските ценности и стратегическото евро-атлантическо партньорство.", "date": "2018.05.27", "title": "Цветанов от Балканската молитвена закуска в Тирана: Европейското бъдеще за страните от Западните Балкани е безалтернативно"}
{"url": "https://www.faktor.bg/bg/articles/novini/balgariya/a-novakov-paketat-makron-e-pisan-ot-chovek-koyto-ne-e-syadal-v-shofyorskata-kabina", "text": "„Пакетът „Макрон” е писан от човек, седнал на доста удобно място, но не и в шофьорската кабина на тир”, коментира пред бТВ евродепутатът Андрей Новаков, който пропътува повече от 2200 км с тир като част от необичаен експеримент. Спорният пакет „Макрон” предизвика масово недоволство сред професионалните шофьори в България, Полша и Румъния, защото според тях новите изисквания са неизпълними. „Някои от нормите, които сме гласували, правят живота на шофьорите по-труден. Тахографите, например, имат нула толеранс, а нашите правила в пакета „Макрон” не отчитат задръстванията и забраните за пътуване”, пояснява Новаков. По неговите думи, повечето му колеги евродепутати не повярвали на разказите му, че е прекарал толкова време в кабината на ТИР. „Не могат да си правят майтап с половин Европа. Това засяга 100 хил. души в България”, коментира още Новаков. Той коментира, че гласуването на пакета „Макрон” ще бъде на 4 юни, като много от колегите му остават непреклонни. „Има и такива, в които разумът се пробужда. Логиката е такава – не можеш да изискваш от хората да почиват в хотел, там където няма такъв. Не можеш на три седмици да изискваш да се приберат вкъщи”, каза Новаков.", "date": "2018.05.27", "title": "А. Новаков: Пакетът \"Макрон\" е писан от човек, който не е сядал в шофьорската кабина"}
{"url": "https://www.faktor.bg/bg/articles/novini/balgariya/tsvetan-tsvetanov-se-sreshtna-s-prezidenta-na-albaniya-ilir-meta", "text": "Председателят на ПГ на ГЕРБ и зам.-председател на партията Цветан Цветанов проведе среща с президента на Албания Илир Мета. Те обсъдиха двустранните отношения между двете страни, положителното влияние на Българското председателство върху региона и европейската перспектива на страните от Западните Балкани. В рамките на разговора Илир Мета отбеляза, че за първи път в модерната история на Балканите мирът и стабилността са много близо до това да се превърнат в необратими. Той също така сподели, че се надява за разрешаването на спора с името на Македония, както и за ползотворни резултати от диалога между Прищина и Белград. „Това са две от най-важните предпоставки за трайното и устойчиво европейско развитие на региона“, коментира президентът на Албания. Срещата между Цветан Цветанов и Илир Мета се състоя по време на сутрешната сесия на регионалната Балканска молитвена закуска в Тирана, в която участваха и бившите президенти на Албания Алфред Моисиу и Бужай Нишани, както и бившият министър-председател и президент на Албания Сали Бериша. В своето изказване Бериша посочи, че благородната инициативата на молитвената закуска е особено важна в регион като Балканите, където не трябва да приемаме мира като даденост.", "date": "2018.05.27", "title": "Цветан Цветанов се срещна с президента на Албания Илир Мета"}
{"url": "https://www.faktor.bg/bg/articles/novini/balgariya/v-galiche-izbirat-kmet-na-balotazh", "text": "След 20 години под властта на скандалния Ценко Чоков днес хората в село Галиче избират нов кмет.  На балотаж се явяват кандидатът на ГЕРБ Страхил Стоянов и на БСП Веселин Тушинов. На първия тур от вота миналата седмица Тушинов спечели 388 гласа, а Стоянов 369 при 61 % избирателна активност. Тогава гласуваха 915 избиратели от 1497 имащи право на глас. На територията на кметството бяха разкрити 4 избирателни секции. До изборите се стигна, след като през февруари съдът прекрати правомощията на предишния кмет на населеното място - Ценко Чоков, защото от 2016 г. е в ареста и не може да изпълнява задълженията си.", "date": "2018.05.27", "title": "В Галиче избират кмет на балотаж"}
{"url": "https://www.faktor.bg/bg/articles/novini/svyat/premierat-otkriva-v-kiev-ploshtad-na-imeto-na-dimitar-peshev", "text": "Министър-председателят Бойко Борисов е на посещение в Украйна, където се срещна с президента на Украйна Петро Порошенко и с премиера Володимир Гройсман.  По време на разговорите бяха дискутирано задълбочаването на контактите между двете страни, както и актуални външнополитически въпроси.  В неделя премиерът Борисов ще участва в церемония по откриване на мемориална плоча на Димитър Пешев.", "date": "2018.05.27", "title": "Премиерът открива в Киев площад на името на Димитър Пешев"}
{"url": "https://www.faktor.bg/bg/articles/novini/svyat/tramp-obvini-nyu-york-tayms-che-tsitira-izmislen-iztochnik", "text": "Президентът на САЩ Доналд Тръмп обвини вчера в. \"Ню Йорк таймс\", че в една своя статия е цитирал измислен източник, който обаче се оказа представител на Белия дом, предаде Асошиейтед прес. Тръмп каза в \"Туитър\", че цитираното от вестника длъжностно лице \"не съществува\". Той говори за статия, в която се казва как високопоставен представител на Белия дом е заявил пред репортери, че дори да има среща на върха със Северна Корея, няма как тя да бъде на 12 юни заради малкото време и големия обем работа, необходим за планирането й. \"Ню Йорк таймс\" каза, че е цитирал източник от Белия дом, който е пожелал анонимност. Тръмп многократно е критикувал използването на неназовани източници и нарича предоставяната от тях информация \"фалшиви новини\".", "date": "2018.05.27", "title": "Тръмп обвини \"Ню Йорк таймс\", че цитира измислен източник"}
{"url": "https://www.faktor.bg/bg/articles/novini/balgariya/dnes-shte-se-reduvat-slantse-dazhd-i-gramotevitsi", "text": "Преди обяд над по-голямата част от страната ще бъде слънчево. След обяд ще се развива купеста и купесто-дъждовна облачност и на много места ще има краткотрайни валежи, придружени с гръмотевици. Ще духа слаб до умерен североизточен вятър. Максималните температури ще са между 24 и 29 градуса, за София - около 24 градуса. Атмосферното налягане ще е малко по-високо от средното за май.", "date": "2018.05.27", "title": "Днес ще се редуват слънце, дъжд и гръмотевици"}
{"url": "https://www.faktor.bg/bg/articles/novini/svyat/zapochvat-tarzhestvata-po-povod-1000-g-ohridska-arhiepiskopiya", "text": "В Република Македония започват тържествата по повод 1000 г. от създаването на Охридската архиепископия. Отбелязването на юбилея е под патронажа на президента Георге Иванов. В него ще участва главата на Македонската православна църква-Охридска архиепископия архиепископ Стефан, премиерът Зоран Заев, учени и много дейци на културата, съобщава БГНЕС. За събитието са поканени българските президент и премиер Румен Радев и Бойко Борисов. Архиепископ Стефан отправи покана и към БПЦ, но с решение от 14 май Светият Синод реши да не изпраща свои представители. Срещу отказа гласуваха петима митрополити, включително и председателят на комисията за установяване на каноничния статут на МПЦ-Охридска архиепископия митрополит Киприан. Пред Светия Синод в София на два пъти се проведоха протести с искане за свикване на извънредно заседание на Синода, на което да се преразгледа решението от 14 май. Охридската архиепископия е създадена след падането на България под византийска власт през 1018 г. с указ на император Василий II. Тя съществува едновременно с Търновската патриаршия (от 1235 до 1416 г.) като две отделни автокефални църкви. Тогава Българската Патриаршия е понижена в архиепископия със седалище в Охрид. Охридската архиепископия съществува до 1767 г., когато е закрита по настояване на Цариградския гръцки патриарх Самуил Ханджери, като нейният диоцез е присъединен към този на Цариградската патриаршия. Закриването и е неканонично и е извършено със султанско ирадие. Патриаршията унищожава и самата Охридската епархия, като подчинява Охрид на Драчкия митрополит. Така градът е лишен дори от епископската катедра, която придобива още в ранните векове на християнството. Според българския историк и специалист по историята на Охридската архиепископия Иван Снегаров /роден в Охрид, бел.ред./ това е направено с цел да не остане и помен от архиепископията. Основните празненства по повод 1000 г. от създаването на Охридската архиепископия ще са в базиликата \"Света София\" в Охрид.", "date": "2018.05.27", "title": "Започват тържествата по повод 1000 г. Охридска архиепископия"}
