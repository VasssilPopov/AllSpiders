{"url": "https://www.faktor.bg/bg/articles/izdirvaneto-na-boyan-petrov-prodalzhava", "text": "Спасители търсят ниши около най-високия лагер под връх Шиша Пангма в Хималаите в търсене на алпиниста Боян Петров, който е в неизвестност от 10 дни, съобщи БНР. Вчера спасителите изкачиха маршрута до там, но не откриха следи. Няма я и палатката на българина, която преди няколко дни беше забелязана в същия лагер. Без резултат вчера бяха и двата полета на хеликоптери над района. Днес те няма да летят, заради безопасността на спасителите, които ще са по склона. На по-ниския Лагер 2, има голяма група, която също се очаква днес да продължи издирването.  Докато тече издирването, колега на Петров - Атанас Скатов, атакува друг 8-хилядник в Хималаите - върхът Чо Ою. Той и още десетина алпинисти изчакваха няколко дни на втория височинен лагер под върха заради ураганни ветрове и температура от минус 35 градуса. Това е първи опит на българина да изкачи осемхилядник без изкуствен кислород и без помощта на шерпи. До момента Атанас Скатов е изкачил 7 от 14-те осемхилядника на планетата.  Днес е последен шанс за пролетната експедиция до Чо Ою. Ако времето не е подходящо, алпинистите ще напуснат базовия лагер, а българинът след кратка почивка ще се отправи към Еверест за трето поред изкачване.", "date": "2018.05.13", "title": "Издирването на Боян Петров продължава"}
{"url": "https://www.faktor.bg/bg/articles/novini/svyat/valna-na-otpor-se-nadiga-sreshtu-stroitelstvoto-na-gazoprovoda-severen-potok-2", "text": "Вълна на отпор се надига срещу строителството на газопровода \"Северен поток 2\", проектиран, за да доставя руски газ към Европа.  Вчера еколози от сдружението \"Nabu\" обявиха, че искат спиране на проекта по съдебен път, а днес излезе интервю с посланика на САЩ в Берлин Ричард Гренел с остър коментар по темата. Преди това и еврокомисарката по въпросите на конкуренцията Маргрете Вестагер беше категорична в критиката си. Американският дипломат, който отговори на въпросите на германската медийна група \"Funke\", предупреждава Германия и Европа, че \"Северен поток 2\" е проводник на влиянието на Кремъл. По думите му, сегашната стратегия по отношение на проекта е \"много проблематична\" и САЩ са особено загрижени във връзка с това. Междувременно от сдружението \"Nabu\" са сезирали Върховния административен съд в Грайфсвалд, за да спрат планираното за 12 май започване на работа по участъка от газопровода в Грайфсвалдския залив, отбеляза news.bg Еколозите са убедени, че проектът ще нанесе непоправими вреди на крехката екосистема в района Те подчертават също, че газопроводът е излишен, тъй като търсенето на руски газ в Европа не е достатъчно голямо, за да оправдае строителството му. Еврокомисарката по конкуренцията Маргрете Вестагер, също в интервю за \"Funke\" заяви, че \"Северен поток 2\" не отговаря на европейските интереси. \"Общата ни стратегия предвижда получаване на енергоносители от различни източници, за да се намали зависимостта от Русия\", подчерта Вестагер.", "date": "2018.05.13", "title": "Вълна на отпор се надига срещу строителството на \"Северен поток 2\""}
{"url": "https://www.faktor.bg/bg/articles/rodolyubivi-rokeri-izletyaha-kam-batak-za-da-svedat-glavi-pred-pametta-na-zhertvite-ot-klaneto-v-grada-video", "text": "Родолюбиви рокери от цялата страна потеглиха с моторите си от паметника на Апостола на свободата ни Васил Левски в София, за да се присъединят към авто-мото похода до Батак, който събира българи от цялата страна днес.   На 13 май  се почитат  жертвите от клането в града – 142 години след кървавата баня.  Сред организаторите са Български мотористи „Кан Аспарух\". Сдружение за опазване на културно-историческото ни наследство ВЕЛИКА БОЛГАРИА и изследователският ЕКИП 2 Руните ГОВОРЯТ подкрепят авто-мото похода до Батак. В 09.10 часа започна традиционната обиколка на София с полицейска отцепка. Първата спирка на авто-мото похода бе след караулката на Цариградско шосе – около 09.30 ч. с цел да се събере цялата колона и да се синхронизира по магистралата със скорост около 100 км/ч. Ще има отбивка на разклона за Велинград на 68-ия километър, за да може колоната да събере и изостаналите да ни догонят. Втората спирка е на караулката след Септември около 10.30 часа, където се събират още мотори от цялата страна. В 12 часа всички ще се включат в Литийно шествие посветено на 142 г. от Априлската епопея. Тържествата в Батак стартираха вчера, а ето и останалата част от програмата: 13 – ти май 2018 г. 12.00 ч. – 16.00 ч. – Литийно шествие – поклонение „По паметните места от Април 1876 г.” Организирано от Исторически музей – гр.Батак, Църковно настоятелство на храм „Успение Богородично” и Община Батак , с подкрепата на комитет „Родолюбие” – Пловдив. /сборен пункт – пл.”Освобождение” – пред ИМ-Батак/ Първи етап: от 12.00 часа до 13.30 часа – поклонение, полагане на венци, благодарствен молебен и тържествен залп с оръжие за сценични изяви на: Паметник на Богдановия хълм Втори етап: от 13, 45 часа до 14,05 часа – поклонение, полагане на венци и тържествен залп с оръжие за сценични изяви на пл.”Освобождение” гр.Батак: Църква „Света Неделя”, Бюст – паметник на княз Алексей Церетелев , Паметник на загиналите в Априлската епопея – Батак, Бюст-паметник на Трендафил Тошев Керелов, Бюст паметник на Алексей Церетелев, Паметник на загиналите батачани във войните за национално освобождение, за единна и свободна България. Трети етап: от 14.05 до 14,20 ч. – поклонение и полагане на венци по Паметната алея, ул.”Априлци” Батак Паметник на Драган Манчов , Паметник на виконтеса лейди Емили Странгфорд, Паметник на Джанюариъс Макгахан, Паметник на Виктор Юго. Четвърти етап: от 14,20 часа до 15,20 часа – поклонение, полагане на венци, благодарствен молебен и тържествен залп с оръжие за сценични изяви на: Паметник в м. „Вакъфа”, Беглишките хармани 16.00 ч – „Подготовка и обявяване на въстанието в Батак» – Възстановка от комитет «Родолюбие» – гр.Пловдив с участието на ИМ – Батак и Сдружение «Родолюбец» – Батак Място на провеждане: пл. «Освобождение” – гр.Батак", "date": "2018.05.13", "title": "Родолюбиви рокери \"излетяха\" към Батак, за да сведат глави пред паметта на жертвите от клането в града (ВИДЕО)"}
{"url": "https://www.faktor.bg/bg/articles/novini/svyat/izrael-udari-ivitsata-gaza-po-vazduh", "text": ". В събота израелски военни самолети удариха цели в блокираната ивица Газа, съобщиха от армията на Израел, предава Middle East Monitor. В изявление, израелската армия потвърди, че „експлозиите дочути в северната част на ивицата Газа са резултат от израелски операции там.“ Атаката идва, след като Израел обяви, че ще затвори пункта за преминаване Керем Шалом между Израел и ивицата Газа до второ нареждане, припомни \"Фокус\". „Заради унищожаването на пункта за преминаване Керем Шалом от палестинската страна, министърът на отбраната Авигдор Либерман одобри затварянето на пункта“, заявиха от армията.", "date": "2018.05.13", "title": "Израел удари ивицата Газа по въздух"}
{"url": "https://www.faktor.bg/bg/articles/novini/balgariya/nikolay-nenchev-shte-ima-li-radev-smelostta-da-popita-putin-koga-shte-napusnat-okupiraniya-krim", "text": "Националната сигурност на България е застрашена. Заплахата за България идва от Русия,  обяви по „България он Еър” бившият министър на отбраната Николай Ненчев. Според него първите мъже в държавата знаят това.  Има план за страната ни да бъде извадена от НАТО. Прав е Цветанов като казва, че Румен Радев гледа към Русия. Цветанов правилно разчита ходовете на сегашния президент. Много ми е интересно на тази среща с Путин какво ще договори президентът. И дали ще бъде в интерес на България? За голямо съжаление визитата на Радев в Русия е лош знак. Той поема ли ангажимент да представи в Москва позицията на ЕС и НАТО? Ще има ли смелостта да попита Путин, дали ще напуснат окупирания Крим? Съмнявам се, че ще го направи, след като при първата си визита в Брюксел поиска да паднат санкциите срещу Русия. Не вярвам, че Радев ще следва в Русия политиката на ЕС и НАТО и ще я отстоява, прогнозира Ненчев. Той е категоричен, че от страна на Русия има силна интервенция върху някои от партньорите в правителството. Обединените Патриоти ще се разцепят и на мястото на \"Атака\" ще застане Марешки. Политиците подценяват искането на Марешки за организиране на референдум за излизане от НАТО, но това е зловещ сценарий – до преди няколко месеца той беше кандидат за член на ЕНП, обединяваше дясното, а днес се прегръща с  Марин льо Пен.  Вече я няма опората, че Марешки може да подкрепя кабинета в евроатлантическите му позиции. Сидеров говори открито от Крим за същото. От страна на европейските лидери натискът върху България ще бъде силен. Ще трябва да даваме обяснения, защо тази ксенофобска партия е в управлението на страната. Натискът върху Борисов ще бъде засилен от страна на европейските лидери. Допускам за съжаление, че скоро България ще влезе в политическа криза. Всичко ще ескалира след европредседателството. Плаши ме това съревнование между политическите партии, които искат да бъдат по-големи рософили. И Сидеров и Марешки и БСП вече не се крият в тази си политика. Има едно залитане на Изток и то е очевадно. Трябва да се сформира ново мнозинство, което да върне баланса. Това може да се случи след нови избори, обяснява Ненчев.  От БЗНС ще преценим, дали да се присъединим към \"Демократична България\". Там важния въпрос е -кой е лидерът? Да не се повтори същия сценарий, като РБ, допълва политикът..", "date": "2018.05.13", "title": "Николай Ненчев: Ще има ли Радев смелостта да попита Путин – кога ще напуснат окупирания Крим?"}
{"url": "https://www.faktor.bg/bg/articles/zhenata-do-boyan-petrov-reshih-shisha-pangma-da-ne-bade-izkachvan-dnes-ako-bitkata-e-priklyuchila-neka-si-ostane-v-planinata", "text": "Жената до алпиниста Боян Петров – Радослава Ненова, написа във „Фейсбук”, че е взела решение връх Шиша Пангма да не бъде изкачван днес от спасителните екипи, които го търсят. „Вчера в много труден за мен разговор взех решение да не се изкачва върхът днес. От лагер 3 нагоре няма да го намерим жив. Колкото и да ми се иска да не губя надежда – за мен животът и оцеляването на всички участници в спасителната акция е много важен и макар да ми е много трудно, не виждам смисъл да бъдат застрашени и други животи”, пише тя. „Затова, предпочитам на слизане спасителните екипи да претърсят районите, където има шанс да открият Боян жив”, обяснява Радослава. „Ако за Боян битката е приключила, нека си остане в планината. Каквото и да се случи до края на деня, благодарна съм за всички усилия и ще ги възнаградя. Това е животът на шерпите, знам, че като слязат, ще поемат друг риск, на друг склон, за друго изкачване..., но лично аз не желая да рискуват към върха. Всички решения по издирването от тук насетне са техни”, допълни тя. „Поради големия поток от информация и коментари, която витае, съм решила да опиша много подробно хронологията, фактите имената, кореспонденцията и цените. Още не съм решила дали да го направя в пост или в книга. Едно е сигурно-написахме история и тя заслужава да бъде запомнена. Заради Боян”, пише още Радослава.", "date": "2018.05.13", "title": "Радослава Ненова: Взех решение връх Шиша Пангма да не бъде изкачван днес. Ако битката е приключила, нека Боян си остане в планината"}
{"url": "https://www.faktor.bg/bg/articles/chechenetsat-ubiets-ot-parizh-e-bil-v-dosie-s-na-radikalnite-elementi", "text": ". Нападателят в Париж, който в събота уби един човек и рани други четири с нож, е бил в списък със заподозрени екстремисти, заяви източник близък до разследването пред AFP, цитира \"Фокус\". Роденият в Чечня френски гражданин е бил в така нареченото досие „S“ заедно с хора заподозрени в радикализирани виждания, които могат да представляват опасност за сигурността. От полицията обявиха, че нападателят няма криминално досие.", "date": "2018.05.13", "title": "Чеченецът-убиец от Париж е бил в досие „S“ - на радикалните елементи"}
{"url": "https://www.faktor.bg/bg/articles/donald-tramp-kani-borisov-na-sreshta-na-tema-zapadni-balkani", "text": "Премиерът Бойко Борисов е получил покана за среща с американския президент Доналд Тръмп. Това стана ясно от думите му по време на регионалната политическа академия на ГЕРБ - Стара Загора. Получихме много топло и мило писмо от президента на САЩ Доналд Тръмп, предлага да се видим в скоро време на тема Западни Балкани\", заяви той. \"В момента България подготвя следядреното споразумение, зад което Европа застана, Турция застана, Русия застана. Не знам защо решиха САЩ да излязат от ядрената сделка с Иран - тяхна работа е. Но ситуацията в Близкия Изток също никак не е добра – въздушни удари, жертви. Надявам се, че и в тази посока ще направим необходимото, няколко стъпки сме подготвили, но чакаме да минат всички по надлежния ред. И за подобряването на отношенията с Русия имаме от президента на САЩ Доналд Тръмп много топло, мило писмо за това колко много разчита на нас и за Алианса, и за региона, и за Балканите\", каза премиерът.", "date": "2018.05.13", "title": "Доналд Тръмп кани Борисов в САЩ, за да обсъдят темата \"Западни Балкани\""}
{"url": "https://www.faktor.bg/bg/articles/novini/balgariya/rumaniya-skochi-iskame-evropa-a-ne-diktatura", "text": "Хиляди хора със знамената на Румъния, Европейския съюз и САЩ поискаха оставката на премиера Виорика Дънчила, председателя на долната камара на парламента Ливиу Драгня и председателя на Сената Калин Попеску-Търичану в Букурещ и други градове. Демонстрантите скандираха: „Искаме Европа, а не диктатура!“, „Правосъдие, а не корупция!“, „Оставка!“. Протестиращите остро критикуваха икономическите мерки на правителството, а също така промените, внесени в съдебното законодателство. Имаше малки сблъсъци между тях и жандармерията. Протестът е организиран от редица обществени организации, предаде БНТ. В обръщението на организаторите, качено в социалната мрежа Фейсбук, се твърди, че „управляващата коалиция не изпълнява обещанията си, направени по време на избирателната кампания, а Румъния се отдалечава от европейските и демократически стандарти, попадайки сред автократичните режими, където преобладават интересите и произвола на политическата власт“. Подобни протестни акции се проведоха в редица румънски градове – Тимишоара, Сибиу, Брашов, Яш и др.", "date": "2018.05.13", "title": "Румъния скочи на протест: Искаме Европа, а не диктатура"}
{"url": "https://www.faktor.bg/bg/articles/novini/balgariya/kremal-sa-vse-po-obnadezhdeni-che-mogat-da-ni-poluchat-obratno", "text": "В Аахен Еманюел Макрон преутвърди своята визия за Европа и амбицията си да бъде неин лидер. Ако Европа поеме по пътя на \"двете скорости\" на интеграция, заплахата за страни като България да се маргинализират става много голяма и непосредствена. Не зная какви официални документи е приело българското правителство за присъединяване към \"чакалнята\" на Еврозоната - ERM 2 отвъд политически изразеното желание за присъединяване. Знам само, че присъединяването ни няма как да стане без членство в банковия съюз. А точно тук наблюдаваме едно   Защо? Защото в банковия съюз КОЙ § Со. няма да могат да си разиграват коня както сега. Има и нещо друго - нашите руски братя май бият за пореден път спирачките на властта в България да не бърза много със задълбочаването на интеграцията ни в ЕС. Защото в Кремъл са все по-обнадеждени, че могат да ни получат обратно в   Това са въпросите, които днес трябва да обсъждаме много активно - включително по повод речта на Макрон в Аахен. Тези въпроси са отправени към премиер, правителство и парламентарно мнозинство. Не горя от желание да чуя мнението на Волен Сидеров по тези въпроси. Искам да чуя колко ефективно другите членове на коалицията работят за постигане на българския национален интерес във време, в което в Европа се засилват позиции за бъдещето на ЕС като тази на президента Макрон.", "date": "2018.05.13", "title": "Кремъл са все по-обнадеждени, че могат да ни получат обратно"}
{"url": "https://www.faktor.bg/bg/articles/obshtestvo/ulitsata/tsarkvata-obyavi-voyna-dori-i-na-tezi-koito-ne-se-varnaha-ot-boynite-poleta", "text": "Като всеки Гергьовден и тази година в София се проведе военен парад. Под ръководството на бодро крачещия министър бяха показани останките от съветската военна техника на въоръжение на все по-оредяващата и недокомплектувана българска армия. Но вече повече от десетилетие има и едно друго място, на което ходят доста нашенци. Място, което стана символ на почит към онези български момчета, които   В близка Македония, земя, за която се водеха не една и две битки, загиват хиляди български войничета като и днес голяма част от гробовете им остават неизвестни заради вандалската и кощунска политика по времето на комунистическа Югославия, когато през българските военни гробища минаваха булдозери, с които бяха заравнявани и унищожавани те. Някои наши съседи така и не разбраха посланието, написано от родения в Копривщица и загинал на бойното поле край Демир Хисар (днес в Гърция) поручик Димчо Дебелянов, че „мъртвият не ни е враг“. Но думата ми е за онези няколко военни гробища, оцелели по чудо от варваризма. На едно от тях, край македонското Ново село, на 15км от Струмица и на още толкова от границата, лежат костите на загинали български войници. Факт е, че то бе възстановено и през последното десетилетие се превърна в място за  преклонение, но и място, на което да си подадем ръце, ние, хората от двете съседни страни. И тази година Ново село събра ученици от двете страни на Беласица – от Гоце Делчев, Белица, но и от Ново село и Струмица. Децата, на които разчитаме да превъзмогнат омразата, трупана през годините, омраза, плод на идеологии и чужди великодържавни интереси.    Тази година на Ново село трябваше да бъде специално. Специално заради подписания договор за добросъседство, заради първите наченки за общи чествания, заради подадената ръка от македонската православна църква и искането им към Българската църква да стане нейна църква – майка.   Шанс, който се случва рядко като се има предвид все още силното влияние на чужди служби и държави в някогашната най-бедна Юго република. Сирачето на Белград Македония и до днес се бори със сенките от миналото и търси път към бъдещето. А това бъдеще неизменно е свързано с идеята за обединена Европа, за европейското семейство. Та тази година една група българи се насочихме към Ново село, за да отдадем почит, да сведем глави, но и да приветстваме младежите, събрани от различни краища на България и Македония. Очаквахме с трепет и общото богослужение между двете църкви. Уви, останахме си само с очакването. Български патриарх нямаше. Български митрополити нямаше. Български попове – също. Въпреки личното присъствие на Струмишкия митрополит дядо Наум и на дядо Стефан – глава на Македонската православна църква, които за пореден път отслужиха заупокойна молитва за загиналите.     Уплаши ли се българската църква? Дали заради това, че срещу сближаването се обявиха руската, сръбската, гръцката църква? Също и Вселенската патриаршия. Но тези факти не са изненада. Нека припомним , че и борбите за църковна независимост бяха водени срещу същите тия „противници“. Само дето винаги досега начело на българската църква са стояли достойни български архиерей. Хора с висок морал и национално чувство. Бих искал да припомня само малка част от тях: Отец Паисий, който от малката си тясна и тъмна килия в Хилендарския манастир в Атон написа \"...О, неразумни и юроде! Поради что се срамиш да се наречеш болгарин и не четеш, и не говориш на своя език?   Неофит Бозвели – деец за църковна независимост. Неговата книга “Мати Болгария” разказва за страданията на българите в онези години.  Иларион Макариополски -  деец за църковна независимост. Духовен водач на цариградските българи. Именно той е човекът, който по време на Великденската литургия на 03 април 1860г. не споменава името на цариградския патриарх, а множеството скандира „не щем гръцки владика“. С тази дръзка за времето си постъпка е даден открит израз на желанието на нашия народ да скъса с гръцките зависимости и доминантността на Цариград. Събитие, блестящо описано от покойния наш учен академик Тончо Жечев в една безсмъртна българска книга „Българският Великден или страстите български“. Заедно с Неофит Бозвели е арестуван от Цариградската патриаршия и пратен на заточение в Света гора.  Неврокопски митрополит Борис – роден в ресенско село (Ресен, днес в Република Македония). Ректор на Софийската духовна семинария, дядо Борис е посредник в тежките преговори с Вселенската патриаршия за вдигане на схизмата от Българската православна църква през 1945г. Неврокопски митрополит, но и учен с голям авторитет.   В надгробното си слово русенският митрополит ще го нарече „будната съвест на българската православна църква“.     Екзарх Стефан и Митрополит Кирил – застанали зад своите събратя от еврейски произход в тежките години на нацизма. И двамата имат докторска степен. Първият от университета във Фрибург, Швейцария, а Кирил - от университета в Берлин.  За митрополит Кирил си спомнят и наши български евреи, оцелели от ония години: „В еврейското училище тогава дойде митрополит Кирил. Той каза: „Братя евреи, никъде няма да ходите. Ще дойдете при мен в митрополията. Нека да дойдат от там да ви вземат“. Някои от нашите евреи му казаха „Има хора на гарата“, на което той отговори „Аз ще дойда с вас на гарата. Ще застана пред влака“. Делото и на двамата е останало завинаги в историята на човечеството като висок акт на хуманизъм.   Уважаеми синодални старци, смятате ли да застанете зад интересите на собствения си народ, зад искрените желания на разделените десетилетия наред хора от двете страни на браздата, да проявите смелост и кураж по подобие на вашите предшественици и духовни водачи на нашия народ? Или държите да изпълнявате чужди държавнически наставления? Смятате ли да излезете от охолните си кабинети и канцеларии и да проявите доза мъжество и национално чувство като онези хора, преди вас, служили достойнно на България и на Господ Бог. Ако да – докажете го. Идва отбелязването на 1000-годишнината от Охридската Българска архиепископия, за чието честване имате отново покана от македонския висш църковен клир. Ако ли пък не – то бъдете така добри да освободите висшите църковни длъжности, които заемате в момента. Освободете ни от своето присъствие.", "date": "2018.05.13", "title": "Църквата обяви „война” дори и на тези, които не се върнаха от бойните полета"}
{"url": "https://www.faktor.bg/bg/articles/kultura/art-faktor/izrael-specheli-evroviziya-2018-balgariya-e-na-14-myasto", "text": "Песента на Израел \"Toy\" спечели \"Евровизия\" 2018, на второ и трето място са Кипър и Австрия. България е на 14 място. Публиката даде 66 точки на \"Еquinox\". Нета Барзилай от Израел е 25-годишна певица и до скоро се е изявявала само на сватбени празненства, а сега не само разкри таланта си пред 200 милиона зрители от цял свят, но и спечели \"Евровизия\". Стилът ѝ може да бъде определен като „one-woman show“ и не може да бъде описан с думи.", "date": "2018.05.13", "title": "Израел спечели \"Евровизия\" 2018, България е на 14 място"}
{"url": "https://www.faktor.bg/bg/articles/politika/hlyab-i-pasti/drugarite-otnovo-sa-gotovi-da-kolyat-i-besyat-vragove-na-naroda-dori-i-saideynitsi-po-putinska-liniya", "text": "Какво нещо са асоциациите, като се замислиш.  „О, Музо, възпей оня гибелен гняв на Таско Ерменков“.  Тези думи нелепо кънтяха в главата ми, когато гледах срамното видео, обезсмъртило нападението на народни представители от БСП срещу журналист в Деня на победата, който партията честваше така вдъхновено.  А ме връхлетяха и думите: „Вие сте позор, оставка и затвор!  Не, че Таско е цар Агамемнон или Ахила Пелеев, разбира се. Той  е само ахилесова пета. И то каква… Но пък поне имаме повод да си припомним хем думите на безсмъртния Омир, хем   скандиранията срещу скандалния кабинет „Орешарски“ и цялата клика, която неистово го поддържаше, защото беше толкова необходим на Кремъл за „Южен поток“ . Включая Корнелия Нинова и сие.    „Вие сте позор, оставка и затвор!“, викаха хиляди тогава, побеснели от неокомунистическия плам на управляващите и неумението им да го скрият дори.  Оставката дойде след година и кусур бурни протести, след магарешко инатене и вълчи хъс да не се пуска кокала. И то кокал, който беше важен за повелителите им.   Тогава София  беше  брутално окована в железни заграждения, претъпкана с жандармерия и полиция, насъсквани по една рецепта, за която специално ще ви разказвам някой път.   Добре поне, че на Ахмед Доган, такъв, онакъв,  здрав разум никак не му липсва. И чудесно знае  Та ги принуди да отстъпят, само миг  преди да е станало прекалено късно.  Това беше гросмайсторски ход, трябва да се признае. Поне по 20-30 000 протестиращи дневно през юни и юли 2013 г.  бяха  обявявани от полицията за „около 1000 души“. С безпримерна наглост…  На 1-ви май тази година около 1000 души социалисти от цялата страна бяха „преброени“ от Корнелия Нинова като 15 000. Няма лошо да надписваш сметката, ама бие на очи.   Валерия Велева дори заяви, че „площадната им мощ стреснала“ не знам кого си. Жива да не бях, дето викаше циганката, която ги хвалеше.          В  затвора никой от кукловодите на Орешарски не влезе, даже и марионетките се отърваха,  което  само по себе си е позор за Темида. Именно затова днес Делян Пеевски прави закон за медиите и КТБ, подкрепен от депутати от различни цветове, Волен Сидеров е във властта, а червените депутати агресивно налетяха да блъскат и дърпат журналист навръх 9 май,  не другаде , а пред Паметника на Съветската армия.   Вярно, че „колегата“ е от хората на Волен Сидеров, путинист и пропагандист на неовизантизма, проповядван от съвременните юродиви около руския лидер, който всъщност си е опакован в ждановски клишета  неокомунизъм с ярки елементи на неонацизъм   Въпреки това, гилдията трябваше да „разкъса“ безумно наглите червени политици, които така и не разбраха, че пред журналист се стои мирно. Какъвто и да е. Ако не ги накараме да го разберат, ако пък ни бият и блъскат, сами сме си виновни.   Гледах  с истинско отвращение видеото от случката с репортера на АЛФА Николай Караколев и ми се стори, че не е 9 май 2018 г.,  а е 9 септември1944 г., че другарите отново са готови да колят и бесят журналисти и всякакви други „врагове на народа“. Включително и   Толкова необуздана и дълго сдържана агресия, толкова злоба излъчваха, че асоциацията беше неизбежна.    Стори ми се, че  вдъхновени от Паметника на съветската армия народните представители Таско Ерменков и Славчо Велков само за секунди си върнаха вълчите кожи  на „народни“ комисари, водещи хора към мястото за разстрел. Просто асоциации.  „Полиция, полиция! Къде е полицията? Бият ме! Взимат ми микрофона“, вика репортерът на АЛФА Николай Караколев, притиснат от „богатирите“ Велков и Паргов. Милицията, разбира се, не се намесва. Пардон, полицията. Там си имат заповеди, имат си и неизкореними  соц архетипи в главите..  Чух, че ген. Леонид Решетников стегнал здраво редиците и сега червени атакисти се борят за благоговението на барина и за гласовете на путинистите. Това изобщо не ме интересува. Интересува ме това, че за пореден път прекрачиха границата. Направиха го брутално и ултра нагло.       Едно ще ви кажа: „Корнелия, Таско, Славчо, вие сте позор, оставка и затвор!“ Напуснете партията, ако искате да я има. За България ще говорим отделно. И това ще е важен разговор.", "date": "2018.05.13", "title": "Другарите отново са готови да колят и бесят „врагове на народа“, дори и съидейници по путинска линия"}
{"url": "https://www.faktor.bg/bg/articles/novini/balgariya/slantse-oblatsi-i-gramotevitsi", "text": "Преди обяд ще е предимно слънчево. След обяд над Западна и Централна България ще се развива купеста и купесто-дъждовна облачност и на много места там ще има краткотрайни, временно интензивни валежи. В югозападните и планинските райони от страната валежите ще са значителни, придружени с гръмотевици и временно усилване на вятъра. Максималните температури, в повечето места, ще са между 20 и 25 градуса. По Черноморието ще бъде предимно слънчево, след обяд ще има временни увеличения на облачността, но ще остане почти без валежи. Преди обяд над планините ще преобладава слънчево време. След обяд ще се развива купеста и купесто-дъждовна облачност, ще има валежи, гръмотевици и временно усилване на вятъра.", "date": "2018.05.13", "title": "Слънце, облаци и гръмотевици"}
{"url": "https://www.faktor.bg/bg/articles/allah-akbar-otnovo-okarvavi-parizh", "text": "Терорът се завърна в Париж.  В идеалния център, на две крачки от националната опера и театъра, мъж с нож, крещящ \"  „Аллах акбар“ промушваше минувачи по претъпканата с хора улица в пролетната съботна вечер. Така агенция  ANSA описва поредния кървав кошмар, връхлетял столицата на Франция. Какво се случи?   Терорист с нож уби една жена и рани 4 души в съботната вечер в Париж, преди да бъде застрелян от полицията. Нападението е осъществено към 21 ч. местно време (22 ч. българско) на улица „Монсини“ във Втори арондисман, близо до Операта в район с ресторанти, барове и театри. Двама от четиримата ранени са в тежко състояние. Отговорност за кървавото посегателство срещу нищо неподозиращи и невъоръжени цивилни пое т. нар. \"Ислямска държава\". Според свидетел на нападението човекът с ножа крещял към полицаите: „Убийте ме или аз ще ви убия!“ Малко преди полунощ прокурорът на Париж Франсоа Молен заяви от мястото на драмата, че със случая се заема отделът за борба с тероризма. \"На този етап и на базата на свидетелски показания как нападателят крещял „Аллах акбар“, а също и заради начина на атаката, ние сезирахме секция Антитероризъм“, заяви той Десетина минути по-късно премиерът Еманюел Макрон официално нарече убития нападател \"терорист\". В Туитър той първо поздрави \"от името на всички французи смелостта на полицаите, които неутрализираха терориста“, като добави, че „Франция отново плаща с кръв, но не отстъпва и на милиметър пред враговете на свободата“, предаде Канал 3. Очевидец на подлото нападение разказа за ужаса пред \"Паризиен\": “Хората се хвърляха панически на земята. Малко преди 21 ч. (22 ч. българско време) видяхме как хора се втурват във вътрешността на ресторанта, крещейки, че вън има мъж с окървавен нож. Пет минути по-късно имаше второ раздвижване на тълпата, клиенти блокираха вратата на ресторанта, те се страхуваха, че нападателят ще влезе вътре. После нещата се успокоиха. Отвън дори полицията сякаш не беше в час в началото“. “Имаше една дама, която се беше прилепила към входа на нашия ресторант, един господин дойде и я нападна с един нож“, разказа пред BFMTV служител в заведението, където се разиграла кървавата драма. \"Приятелят на младата дама дойде да й помогне и нападателят го последва, за да атакува и него, после той продължи пътя си, като чукаше по вратите на всички заведения. Видяхме как всички се разбягаха. Когато дойде полицията онзи си вдигна горната дреха и се затича директно към полицаите, за да опита да ги намушка. Тогава полицията стреля, за да го спре“. \"Бях на терасата на кафенето, чух 3-4 изстрела в бърза последователност. После барманите ни казаха да влезем вътре много бързо. После излязох да разбера какво става и тогава видях един мъж на земята“, сподели пред Франс прес Глория, 47-годишна жена, оказала се близо до нападението. Иван Асиома, местният секретар на полицейския профсъюз „Алианс полис насионал“, разказа как са действали колегите му. „Когато те пристигнали на улицата, срещу тях се изправил брадат индивид, въоръжен с нож, който се запътил заплашително към тях. Единият от полицаите използвал два пъти своя тейзър, а друг използвал своето оръжие“. Вътрешният министър на Франция Жерар Колом написа в Туитър: „Агресия в Париж: поздравявам хладнокръвието и бързата реакция на силите на реда, които неутрализираха нападателя.“", "date": "2018.05.13", "title": "„Аллах акбар“ отново окървави Париж"}
