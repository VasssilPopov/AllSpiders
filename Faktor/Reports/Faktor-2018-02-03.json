{"url": "http://www.faktor.bg/bg/articles/novini/balgariya/nimh-zhalt-kod-za-silen-vyatar-i-valezhi-ot-dazhd-e-v-sila-za-chetiri-oblasti-na-stranata", "text": "Жълт код за силен вятър и валежи от дъжд е в сила за четири области на страната за 4 февруари. Това сочи справка на сайта на Националния институт по метеорология и хидрология (НИМХ) към Българската академия на науките (БАН).  Жълтият код е в сила за областите Кърджали, Хасково, Ямбол и Бургас. В тези райони ще има значителни валежи от дъжд, сумарно за денонощието 20 - 25 л/кв.м. В сутрешните часове ще продължи да духа силен южен вятър с пулсации до 24 - 25 м/сек, с тенденция към отслабване.", "date": "2018.02.03", "title": "НИМХ: Жълт код за силен вятър и валежи от дъжд е в сила за четири области на страната"}
{"url": "http://www.faktor.bg/bg/articles/novini/balgariya/mariya-gabriel-i-andrey-novakov-otkriha-parvata-balgarska-programa-na-es-a-l-e-c-o", "text": "Еврокомисар Мария Габриел и евродепутатът Андрей Новаков ГЕРБ/ЕНП откриха първата българска програма на ЕС - A.L.E.C.O , съобщиха от пресцентъра на ПП ГЕРБ. Това е станало на официална церемония в София, по време на която е било дадено началото на разяснителната кампания на инициативата за набиране на кандидати. С бюджет от 750 000 евро, програмата ще изпрати 120 млади предприемачи от България и ЕС в САЩ, Сингапур или Израел, в зависимост от желанието на кандидатите, като им осигури 1000 евро месечна издръжка. Освен стипендията, участниците ще получат допълнително между 600 и 800 евро финансиране за билет, се уточнява в съобщението. Еврокомисар Мария Габриел се обърна към бъдещите участници в програмата с призив да продължат българската идея с българска реализация и българска перспектива, за да стават все по-видими ползите от натрупания опит.  \"Имаме нужда от вас - новото поколение български предприемачи и индустриалци, които да дойдат тук и отново да върнем България на пътя на богатството и просперитета, защото, за да имаме неща, които никога не сме имали, трябва да започнем да правим неща, които никога не сме правили\", е заявил Новаков преди официалния старт на програмата. A.L.E.C.O. е първото изцяло българско предложение за програма на Европейския съюз, което бива одобрено и финансирано от ЕК. То носи името на българския писател и пътешественик Алеко Константинов, а съкращенията в превод означават Achieve Leadership in Entrepreneurship and Cooperation Opportunities (Постигане на лидерство в предприемачеството и възможности за сътрудничество).", "date": "2018.02.03", "title": "Мария Габриел и Андрей Новаков откриха първата българска програма на ЕС - A.L.E.C.O"}
{"url": "http://www.faktor.bg/bg/articles/novini/svyat/mirnite-zhertvi-na-turskite-vazdushni-udari-i-obstreli-v-severna-siriya-dostignaha-150", "text": "Броят на мирните жители, загинали в резултат от въздушните удари и артилерийския обстрел от страна на турската армия в Северна Сирия, достигна 150 души. Това съобщи за близката до кюрдските бунтовници агенция \"Фърат\" ръководителката на департамента за здравеопазване в района на Африн - Анджела Ришо, предаде ТАСС, цитирана от БТА. Тя каза, че други 298 души са били ранени и са получили медицинска помощ. Повечето от жертвите и пострадалите са жени и деца. \"Турските сили засилиха огъня по населени пунктове и данните за загуби нарастват с всеки час. Сред убитите и ранените преобладават бежанци, които са се преместили в Африн от районите в Алепо и Идлиб, където има военни действия\", каза Ришо. Тя добави, че бойците от Силите за защита на народа се опитват да защитят мирното население, но \"не могат да спрат бомбардировките от турските военновъздушни сили, които стават все по-интензивни\".", "date": "2018.02.03", "title": "Мирните жертви на турските въздушни удари и обстрели в Северна Сирия достигнаха 150"}
{"url": "http://www.faktor.bg/bg/articles/germaniya-kndr-polzva-posolstvoto-si-v-berlin-za-pridobivane-na-yadreni-tehnologii", "text": "Северна Корея използва посолството си в Берлин за придобиване на технологии за ядрената и ракетната си програми, заяви днес шефът на германското контраразузнаване Ханс-Георг Маасен в интервю за телевизия ARD, съобщава БТА. \"Ние установихме, че (от посолството) са извършвани дейности по закупуване (на технологии), които смятаме, че са свързани с ракетната и частично с ядрената програма\", на Северна Корея, заявил Маасен, цитиран от Франс прес и ТАСС.  Според него става дума за технологии, които могат да се използват както за граждански, така и за военни цели. \"Когато констатираме такива неща, ние предотвратяваме сделките, но не можем да гарантираме това във всички случаи\", отбеляза ръководителят на Федералната служба за защита на конституцията. Според разследване на телевизия ARD германското контраразузнаване е получило сведения за подобен трафик през 2016 и 2017 година.", "date": "2018.02.03", "title": "Германия: КНДР ползва посолството си в Берлин за придобиване на ядрени технологии"}
{"url": "http://www.faktor.bg/bg/articles/novini/balgariya/sled-naroda-debil-ivo-hristov-napadna-balgarskite-eliti-istoricheski-plazmodii", "text": "Промяната с която децата ще изучават престъпленията на комунизма в учебниците и евентуалното приемането на Истанбулската конвенция са две страни на един процес - превръщат обществото в стадо. Това заяви пред БТВ проф. Иво Христов, депутат от гражданската квота на БСП. Той побърза да направи уговорката, че използва метафори и за всеки случай обясни какво е това. Христов отново демонстрира пренебрежително отношение към зрителите и каза, че малко хора разбират това изразно средство. После се зае да обяснява как изучаването на престъпленията на комунистическия режим е всъщност \"тенденциозно обръщане на представите\". \"Фактите са изкривени и тенденциозно изцедени\", заяви Христов и допълни: \"Уморих се комунисти да се борят срещу комунизма. Децата на комунистите да ни учат на демокрация - това ми идва в повече\". Народният представител обяви, че на историята трябва да се гледа като \"общи успехи и общи престъпления\". Не мина и без споменаването на СССР. Този път професорът сподели любима негова поговорка от времето на съюза: \"Такава борба за мир ще падне, че камък върху камък няма да остане\". С нея той обясни теорията си, че комунизмът е построил държавата, а \"Както тогава, така и сега проблем на България са елитите и това, че те са едни исторически плазмодий\". По думите на червения депутат елитите не са носители на добро, а просто искат да са на върха на хранителната верига. Така \"метафорично\" той направи опит да оправдае действията на така наречения \"народен съд\", който според всеки здравомислещ човек отнема цвета на нацията. Професорът обаче не уточни той и елитите на БКП и БСП дали влизат в групата на плазмодиите. \"На нас гледат като съвкупност от общности, така ни разделят и ни управляват , като овце\", заяви Христов. Но веднага изключи президента Радев от групата на „лошите” управляващи, като пак метафорично заяви: \"Той каза, че царят е гол. Кой ще накажем него или този който е гол?\". По думите на Христов парламента деградира от времето на Костов. \"Хубава е президентската метафора, че парламентът се превръща в нотариат, който официализира решенията на правителството\", каза той. За финал Иво Христов защити и Корнелия Нинова, като по-рано направи уговорката, че не е член на БСП, БКП или която и да е друга партия. Но смята, че тя е заела правилна позиция относно Истанбулската конвенция, макар и сега да е критикувана тежко от ПЕС и да има реална опасност БСП да загуби членството си.  \"Това е шанс за БСП да получи нов живот, ако тръгне с народа има бъдеще, ако слуша ПЕС отива на бунището на историята\". Тази метафора всеки би си я превел така - популизъм до дупка.", "date": "2018.02.03", "title": "След „народа-дебил” Иво Христов нападна българските елити - исторически плазмодии"}
{"url": "http://www.faktor.bg/bg/articles/novini/balgariya/mf-balgariya-ne-se-e-saglasyavala-da-plashta-poveche-na-es", "text": "България не е изразявала позиция за увеличаване на вноската на страната за членството в Европейския съюз. Това съобщиха от Министерството на финансите. В петък началникът на екипа на унгарския премиер Виктор Орбан заяви, че осем страни от източната част на ЕС, сред които и България, са се съгласили да увеличат вноската си в бюджета след излизането на Великобритания от общността. Чрез Министерството на финансите правителството заявява, че подобна позиция не е била обсъждана в нито един работен или официален формат за преговори между държавите членки и Европейската комисия. Първото предложение на ЕК за бюджета на ЕС за следващия програмен период се очаква да бъде представено през май тази година, поясняват от ведомството на Владислав Горанов. Дебатът за многогодишната финансова рамка предстои и в рамките на българското председателство на Съвета на Европейския съюз, като София ще бъде домакин на две тематични конференции на високо ниво през март и през юни.", "date": "2018.02.03", "title": "МФ: България не се е съгласявала да плаща повече на ЕС"}
{"url": "http://www.faktor.bg/bg/articles/desislava-atanasova-koyto-i-da-e-lider-na-bsp-toy-nyama-shans-sreshtu-gerb", "text": "Темата за удобството в политиката не може да звучи като въпрос към ГЕРБ - доказали сме, че който и да е лидер на БСП, той няма шанс срещу ГЕРБ на избори. Това каза депутатът от ГЕРБ Десислава Атанасова пред Канал 3. Нашите структури работят ежедневно, имаме ги във всяко населено място, не се говори с хората само и преди избори, а ежедневно\", посочи тя. Попитана дали ГЕРБ се опасява от заканата на БСП Сметната палата да провери как се разходват финансовите ресурси на държавата по повод 100-те милиона лв. за МВР, отделени извън бюджета, Десислава Атанасова отговори:  \"По принцип смятам, че чрез протести не се следва да се осигуряват финансови ресурси в който и да е сектор. Поводът, по който бяха отделени повече средства за МВР бе, че има преизпълнение на приходната част благодарение на добрата работа на службите - митници, прокуратура, повече приходи от акцизи и от митнически такси. Така че ако това е логиката, тя е правилна\". Атанасова подчерта, че няма опасения от евентуална ревизия от страна на Сметната палата, за каквато се обявиха от БСП. \"Мисля, че финансовият министър е доказал, че достатъчно добре се справя с работата си, така че не виждам той или който и да е от администрацията да има опасения от Сметната палата\". Тя призна, че и 100-те милиона лева повече за МВР, и парите за Зографския манастир, са били предложени от БСП при разискванията за новия бюджет. Те бяха отхвърлени в пленарна зала, а после, след гласуването на бюджета, премиерът Борисов разпореди отпускането на въпросните средства. \"Няма нищо по-естествено от това историята да се помни и уроците да се научат. Идването на тоталитарния режим е най-кървавата дата в историята ни. Цветът на нацията е бил избит. Това е тема, която все още е болезнена за нашето общество\", коментира Десислава Атанасова. Тя не скри възмущението си от поведението на трима депутати от БСП, които са напуснали пленарната зала по време на минутата мълчание в памет на жертвите на комунизма.  \"Как може партия, която се смята за европейска да си позволи подобно поведение? Заради паметта на тези хора\". \"България е фактор на стабилност тя е икономически стабилна държава. Това е заради добре работещата икономика. Темата \"корупция\" е удобна за БСП. По-значимото е, че въпреки БСП институциите работят. Т.е. корупцията не е пропила държавата. ГЕРБ не са слагали политически чадър над никого\", каза още депутатът на ГЕРБ. За позицията на БСП срещу Истанбулската конвенция, Десислава Атанасова посочи, че от Партията на европейските социалисти (ПЕС) са уличили Корнелия Нинова в лъжа. \"При гласуването (за Истанбулската конвенция) в ПЕС България е участвала с шестима участника, от тях трима са гласували положително\", показа протокол Десислава Атанасова. \"Единствените въздържали са били социалистите от Швеция, никой друг. В изявление на ПЕС уличиха Корнелия Нинова в лъжа - мисля, че по-голям скандал едва ли е имало напоследък\".  \"Истанбулската конвенция е един международен акт, който се ратифицирали изключително много държави, не само членове на ЕС. Лошото е, когато лицемерието в политиката е силно изразено\".  Десислава Атанасова обяви категорично, че не приема еднополовите бракове, като гарантира, че в \"текстовете на Истанбулската конвенция няма нищо такова\". Във връзка с идеята за референдум на коалиционния партньор ВМРО, Десислава Атанасова е на мнение, че би било по-правилно средствата, отделени за подобно допитване, да се използват по-целесъобразно - \"например за фонд ин витро\".", "date": "2018.02.03", "title": "Десислава Атанасова: Който и да е лидер на БСП, той няма шанс срещу ГЕРБ"}
{"url": "http://www.faktor.bg/bg/articles/novini/svyat/tramp-razsekreteniyat-doklad-sochi-che-sam-nevinen-za-predpolagaemata-ruska-namesa", "text": "Президентът на САЩ Доналд Тръмп заяви в Туитър, че публикуваният вчера разсекретен документ, написан от представители на Републиканската партия в Комисията по разузнаването към долната камара на американския Конгрес и станал известен с името \"Бележката\", го оневинява напълно във федералното разследване за предполагаема руска намеса в президентските избори в САЩ през 2016 г., предава БТА. \"Тази паметна бележка напълно оневинява \"Тръмп\" в разследването. Но ловът на руски вещици продължава\", заяви президентът на САЩ в Туитър, говорейки за себе си в трето лице, цитиран от Франс прес. Министерството на правосъдието и Федералното бюро за разследване се противопоставиха на публикуването на документа, като ФБР изрази сериозни притеснения за пропуснати в него факти, припомня ДПА. \"Не е имало никакво възпрепятстване на правосъдието (това е използваната сега дума, защото след една година непрестанни търсения, без да се открие НИЩО, съглашателството е мъртво)\", гласи изводът на Тръмп, споделен в Туитър. Той определи разследването като \"срам за Америка\". Документът беше подготвен по поръчка на републиканеца Девин Нунес, председател на комисията по разузнаване в Камарата на представителите. В него се отправят обвинения, че високопоставени служители, участващи в началния етап на разследването, са подкрепяли Демократическата партия на изборите през 2016 година. Освен това ФБР и министерството на правосъдието са обвинени, че са злоупотребили с правомощията си за наблюдение срещу служители на предизборния екип на Тръмп. Според документа те са подвели съдия, за да удължи заповедта за наблюдение на Картър Пейдж, съветник по външната политика в предизборния екип на Доналд Тръмп.", "date": "2018.02.03", "title": "Тръмп: Разсекретеният доклад сочи, че съм невинен за предполагаемата руска намеса"}
{"url": "http://www.faktor.bg/bg/articles/novini/svyat/der-spiegel-helmut-kol-e-daryaval-sredstva-za-veterani-ot-vafen-ss", "text": "Като млад политик Хелмут Кол (1930 - 2017) е дарявал средства на организация, подпомагаща намиращи се в затвора нацистки престъпници и техните близки, съобщава германското издание Der Spiegel, като привежда данни, съгласно които, според \"стария канцлер\" Паул Хаусер, \"бащата\" на страховитата паравоенна организация Вафен-СС, е бил \"достоен човек\". Съответните документи, които потвърждават информацията, стават достъпни за обществеността едва сега, предаде \"Фокус\". От тях става ясно, че годишно Кол е дарявал около 200 марки на \"Фонд Хаусер\", набиращ средства за подпомагане на нацистки и техните роднини. Фондът е основан през 1962 г., когато самият Хаусер все още е бил жив, като част от организацията HIAG (Асоциация за взаимопомощ на бивши членове на Вафен-СС), член на която е бил и самият той. Каузата й е била реабилитиране на репутацията и правния статус на Вафен-СС. Фондът, който носи името на Хаусер, е създаден за социална дейност. Кол е смятал генерал-полковника на Вафен-СС за \"достоен човек\". От редакцията обаче подчертават, че активистите на Паул Хаусер са извършили военни престъпления. Изданието не пропуска да отбележи, че той е оказвал съдействие за укриване на нацистки престъпления и техните извършители.  Der Spiegel припомня на читателите, че Хелмут кол също е показал \"странно разбиране“ за Вафен-СС. През 1985 г. той предизвика скандал, когато заедно с тогавашния президент на САЩ Роналд Рейгън посети военно гробище, в което са положени тленните останки на членове на организацията.", "date": "2018.02.03", "title": "Der Spiegel: Хелмут Кол е дарявал средства за ветерани от Вафен-СС"}
{"url": "http://www.faktor.bg/bg/articles/golyam-pozhar-v-rayona-na-paten-vazel-ablanitsa", "text": "Голям пожар гори в района на пътен възел Абланица край Ловеч. Огънят е обхванал сухи треви и храсти, но заради силния вятър се разраства.  На място вече са екипи на пожарната. Засега няма опасност за намиращите се наблизо постройки. Комисар Васил Кацарски директор Регионална дирекция \"Пожарна безопасност и защита на населението\" - Ловеч поясни, че са изгорели около 20 дка. сухи треви и храсти, предаде \"Фокус\". \"В момента има сигнал за пожар, който е много високо в Стара планина. В тъмнината няма как да се реагира, теренът е недостъпен. Няма застрашени населени места, няма никакъв риск за хората“, обясни комисар Кацарски.", "date": "2018.02.03", "title": "Голям пожар в района на пътен възел Абланица"}
{"url": "http://www.faktor.bg/bg/articles/obshtestvo/ulitsata/i-bitkata-za-vidinska-eparhiya-kontrolirana-ot-kremal-danail-e-favorit", "text": "Очаква се днес протестиращи от Видинска и Пловдивска епархии да блокират входа на патриаршията в София, където ще заседава Св. синод. Мирянате са против манипулирания според тях избор на нов видински владика, проведен миналата неделя. Изненадващо 27 гласа получи  епископ Данаил, дясна ръка на владиката Йосиф, който отговаря за Америка, Канада и Австралия. С 26 гласа, втори се класира главният секретар на Св. синод епископ Герасим. Реално той беше един от фаворитите за владика. Само с два гласа подкрепа пък остана Поликарп, довереник на пловдивския владика Николай. Утре  синодалните старци трябва да направят избор между Данаил и Герасим, но пазнавачи на канона твърдят, че първо е трябвало да разследват Герасим,  Кандидатурата на Герасим е доста спорна, той няма висше духовно образование, спорни са и месеците, които е живял в манастир. За сметка на това Данаил отговаря на всички канонични изисквания. Освен това миряните твърдят, че е и вярващ, което било съмнително за Герасим.   Епископ Данаил бе най-довереният човек на покойния вече Неврокопски митрополит Натанаил. С негово ходатайството Данаил бе определен за дясна ръка на владиката на Америка, Канада и Австралия Йосиф преди доста години, но дълго време не можe да напусне България и през този период се скрива в Роженския манастир  като игумен. Според хора от църковните среди българските власти и щатските им колеги не го пускали, тъй като бил основен свидетел на Натанаил Неврокопски по делото за садистичната екзекуция през 2002 г. на отец Стефан Камберов от Банско. Едва преди 8 г. епископът хванал самолета за Ню Йорк с американска виза. В монашеското братство епископ Данаил е известен и с радикалното си църковно поведение. Например, ако жена ви е протестантка или католичка, той няма да ви даде причастие. В САЩ българите не го харесват, защото е недиалогичен, но е  Интересното, че и двамата фавороти за видински владика не са към лобито на Николай Пловдивски, който стоше зад Полиарп и се смята, че дърпа конците в синода. Достойните за владишкия трон са от обкръжението на покойния Натанаил, което днес се оглавява от Гавраил Ловчански. Тежката загуба на Поликарп миналата неделя е поражение за владиката Николай и то знаково преди визитата на руския патриарх Кирил на 3 март, коментират в църковните среди. Сред тях бродят и съмнения, че връченият преди дни на Дядо Николай орден на името на Стефан Стаболов е вид компенсация за това, че неговият човек Поликарп е порязан миналата неделя за владика. Любопитно е, че Герасим, който е сред фаворитите за видински митрополит, е протежиран точно от шефовете на Библиотекарския, които раздават отличия на името на убития заради руски интереси Стефан Стамболов. Познавачи на църковния живот очакват, че след трети март у нас Църквата ще има нов фаворит, който Става дума за Гавраил Ловчански.  Утре Св. синод трябва да избере между Данаил и Герасим нов владика на Видинска епархия. Сред черноризците се говори, че дори и случващото се в най-бедната епархия на България се контролира от „големия брат” в Русия. Руската патриаршия винаги трябва да има пълна гаранция, че може да контролира във всеки момент избора на нов български религиозен водач. За това са важни и ключови изборите на владици. Богослови твърдят, че до българското европредседателство на ЕС Русия ще бута като свой фаворит за заместник на патриарх Неофит Гавраил Ловченаски. Но Варненският Йоан се сочи като най-сериозен кандидат за бъдещ патриарх. При тази ситуация най-вероятно утре синодът ще посочи Данаил, а Герасим ще запази поста главен секретар. Прогнозата е, че 9 от гласовете на митрополитите ще са за Данаил, а 2 за Герасим. Не е ясно как ще гласуват Антоний Западновропейски, Йоаникий Сливенски и Григорий Търновски.  Важните избори във Видинска епархия преминаха на фона на скандалите около Истанбулската конвенция и заклеймяването й от Църквата. Докато владиците ни обясняваха колко скверна и покварена била тази конвенция, целенасочено дебатът за нов владика бе замазан и манипулиран. Но църковното лицемерие е втора същност на БПЦ. Камбанният звън със заклинанията на Истанбулската конвенция и третия пол не успяха да заглушат скандалните чатове между игумена на Чипровския манастир и протосингела на Видинска епархия, изтекли в социалните мрежи. Те са по-подходящи за гимназиални закачки между младеж и девойка, а съдържанието им недвусмислено показва, че това което Църквата анатемосва, в живота го прилага практически.", "date": "2018.02.03", "title": "И битката за Видинска епархия контролирана от Кремъл – Данаил е фаворит"}
{"url": "http://www.faktor.bg/bg/articles/novini/balgariya/vidin-izliza-na-protest-iskat-tunel-pod-petrohan", "text": "Жители на област Видин излизат на протест за втора поредна събота. Исканията им остават същите - да има решение на Министерски съвет и спешни действия за изграждане на магистрален път Видин-София и тунел под прохода \"Петрохан\", предаде \"Нова\". Те настояват тунелът и скоростният път да са готови до 2021-ва  година. Целта е магистралата да поеме сериозния трафик, включително и този от камиони към \"Дунав мост 2\".   Протестиращите смятат, че основната причина за катастрофите в района е липсата на такова трасе. Протестът започва в 10.00 часа с автомобилно шествие във Видин. Към обед и за неопределено време протестиращите смятат да блокират международния път от и за \"Дунав мост 2\".", "date": "2018.02.03", "title": "Видин излиза на протест - искат тунел под \"Петрохан\""}
{"url": "http://www.faktor.bg/bg/articles/novini/balgariya/opasno-silen-vyatar-v-pochti-tsyalata-strana", "text": "Жълт код за силен вятър е обявен за почти цялата страна. Предупреждението е в сила за областите Монтана, Враца, Ловеч, Габрово, Велико Търново, Търговище, Разград, Силистра, Добрич, Варна, Шумен, Бургас, Сливен, Ямбол, Хасково, Пловдив, Смолян, Пазарджик, София-град, София-област, Перник, Кюстендил, Благоевград. Оранжев код е обявен за Кърджали.  През следващото денонощие времето ще е динамично. Облачността ще е по-често значителна и главно в планинските райони ще има валежи. Ще духа южен вятър, ще е поривист и в районите, северно от планините временно ще се усилва до бурен. Остава топло за февруари с минимални температури между 3° и 8°, максимални – между 13° и 18°, малко по-ниски в крайните северозападни райони. Атмосферното налягане е по-ниско от средното за февруари и ще продължи да се понижава. Над планините ще преобладава облачно време с превалявания от дъжд, над 2200 метра – от сняг. Ще е ветровито, със силен по билата – бурен югозападен вятър. Температурите ще се повишат и максималната на височина 1200 метра ще е около 11°, на 2000 метра - около 4°. Над Черноморието облачността ще е значителна, почти без валежи. Ще духа силен юг-югозападен вятър. Максималната температура на въздуха ще е 13 - 16°. Температурата на морската вода е 6 - 7°. Вълнението на морето ще бъде 3 бала.", "date": "2018.02.03", "title": "Опасно силен вятър в почти цялата страна"}
{"url": "http://www.faktor.bg/bg/articles/novini/svyat/sasht-startira-programa-za-sazdavane-na-yadren-bombardirovach-ot-novo-pokolenie", "text": "В съответствие с националната ядрена доктрина в САЩ, беше стартирана програма за създаване на бомбардировач от ново поколение B-21 Raider, предаде БНР. Предвижда се в рамките на програмата самолетите да бъдат оборудвани така, че да могат да носят и ядрени оръжия. Те разполагат и с технология с ниска радарна видимост \"стелт\".  Според публикуваната доктрина, в  момента САЩ имат 14 подводници от типа \"Охайо\" с балистични ракети. Те ще останат на въоръжение докато не бъдат заменени от подводници тип \"Колумбия\".   В документа се посочва още, че  ще стартира програма за създаване на наземна оръжейна система за стратегическо възпиране.", "date": "2018.02.03", "title": "САЩ стартира програма за създаване на ядрен бомбардировач от ново поколение"}
{"url": "http://www.faktor.bg/bg/articles/novini/svyat/kndr-izkarala-milioni-dolari-v-narushenie-na-sanktsiite-na-oon", "text": "Северна Корея е придобила близо 200 милиона долара през 2017 г. от износ на продукция в нарушение на санкциите на ООН, сочи доклад на независими експерти, изготвен по поръчка на международната организация, предаде Ройтерс, цитирана от БНР. В доклада  се посочва, че Пхенян е доставял въглища до пристанища в Русия, Китай, Южна Корея, Малайзия, Виетнам и други страни. Доставките са били извършвани главно с фалшиви документи, свидетелстващи, че въглищата са от Русия или Китай, а не Северна Корея.", "date": "2018.02.03", "title": "КНДР изкарала милиони долари в нарушение на санкциите на ООН"}
{"url": "http://www.faktor.bg/bg/articles/novini/balgariya/ognyan-minchev-moskva-s-prismeh-ni-kazva-kontrolirame-dori-pametta-na-stambolov", "text": "„Ако имахме капчица достойнство щяхме отдавна да сме учредили една истинска асоциация за съхранение и популяризиране делото на Стефан Стамболов”. Така политологът Огнян Минчев коментира инициативата на Института по лидерство към УниБИТ, известен като Библиотекраския да раздаде за пореден път Почетния знак „Стефан Стамболов”. Негови носители тази година станаха Пловдивският митрополит Николай и омбудсманът на Република България Мая Манолова. Двамата са номинирани за личен лидерски принос към българската духовност, но критериите не са ясни.  „Ако до 1944 г. съществува независима българска държава, ако българският народ и днес има национално съзнание и свяст - колкото и да са проблемни, причината за това е делото на Стефан Стамболов за еманципиране на България от мъртвата хватка на руската империя. Това дело е подвиг в условията на онази епоха, в която геополитическата игра се води от великите сили, а малките народи са най-често заложници и васали. Стамболов постави България на картата като достойна и независима държава. Е, добре, не ни ли е срам днес Димитър Иванов и Шаренкова да раздават награди на името на Стамболов, а ние да стоим и да гледаме? Това е целенасочено унижение - от Москва с присмех ни казват: \"Ние контролираме дори паметта за този, на чийто пример си мислите, че можете да разчитате\", казва политологът.", "date": "2018.02.03", "title": "Огнян Минчев: Москва с присмех ни казва – контролираме дори паметта на Стамболов"}
{"url": "http://www.faktor.bg/bg/articles/novini/balgariya/roditeli-iskat-kameri-s-onlayn-dostap-v-detskite-gradini", "text": "Близо 18 000 души се обединиха в подписка за въвеждане на задължително видеонаблюдение в детските градини и яслите, предаде \"Дарик\".  Родителите настояват за изграждане на системи за видеонаблюдение във всяко помещение, включително и в дворовете, като идеята е камерите да излъчват онлайн с индивидуална парола за достъп за семейството на всяко дете.  Родителите искат \"електронните очи\" да са с достатъчно висока резолюция за идентифициране на лице при възникнал инцидент. Подписката е национална и стартира под мотото \"Да спрем насилието с камери\". \"Нашата цел е поставянето не само на камери, а и повече контрол върху методите на работа в детските ясли и градини. В България има порочната практика да се възпитават децата с насилие и страх. С тези методи няма какво друго да очакваме, освен агресори, побойници и \"хиперактивни\" деца. Най-тежкото е, че има случаи, в които деца се оперират по спешност заради насилие приложено от възпитателите в яслата\", споделят родители. В момента в Бургас видеонаблюдение има в 16 от 32-те детски градини. От местната власт съобщиха, че по план камери трябвало да бъдат поставени и в останалите забавачници до края на миналата година, но за това е необходимо задължително съгласието, както на служителите, така и на родителите. Предложението обаче срещнало отпор от част от преподавателския състав.", "date": "2018.02.03", "title": "Родители искат камери с онлайн достъп в детските градини"}
{"url": "http://www.faktor.bg/bg/articles/novini/svyat/devin-nunes-nyama-dokazatelstva-za-vrazki-mezhdu-donald-tramp-i-rusiya", "text": "Председателят на комисията по разузнаване на Конгреса на САЩ Девин Нунес заяви, че \"няма доказателства за връзки\" между президента Доналд Тръмп и Русия. Той води разследването на Камарата на представителите в Конгреса по въпроса, пише \"Вашингтон пост\", предаде \"Фокус\". Конгресменът от Републиканската партия от щата Калифорния състави класифицираната \"Бележка\", която разкрива, че ФБР са злоупотребявали със средствата за наблюдение.  Нунес заяви, че министърът на правосъдието и главен прокурор Джеф Сешънс, неговият заместник Род Розенщайн и директорът на ФБР \"ще имат много работа за вършене\", за да изкоренят проблемите в агенцията, но нямат желание да признаят, че има проблем.", "date": "2018.02.03", "title": "Девин Нунес: Няма доказателства за връзки между Доналд Тръмп и Русия"}
