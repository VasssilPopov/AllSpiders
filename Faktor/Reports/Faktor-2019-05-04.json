{"url": "https://www.faktor.bg/bg/articles/novini/svyat/tramp-brani-phenyan-kim-nyama-da-narushi-obeshtanieto-si-za-denuklearizatsiyata", "text": "Американският президент Доналд Тръмп изрази увереност, че севернокорейският лидер не желае да се отметне от ангажиментите си, съобщи Франс прес. Това е първата реакция на Тръмп след информацията, че Пхенян е изстрелял няколко ракети с малък обсег. \"Всичко е възможно в този много интересен свят, но мисля, че Ким Чен-ун осъзнава напълно големия икономически потенциал на Северна Корея и че няма да направи нищо, за да го провали\", каза той в \"Туитър\". \"Знае също така, че съм с него и не иска да наруши обещанието, което ми е дал. Ще има споразумение!\", добави президентът, имайки предвид преговорите по денуклеаризацията на Северна Корея.", "date": "2019.05.04", "title": "Тръмп брани Пхенян: Ким няма да наруши обещанието си за денуклеаризацията"}
{"url": "https://www.faktor.bg/bg/articles/brazilskiyat-prezident-izpadna-v-nemilost-sasht-otkaza-da-mu-vrachi-prestizhna-nagrada", "text": "Крайнодесният президент на Бразилия Жаир Болсонаро внезапно отмени посещение в САЩ след протест срещу хомофобските, расистките и женомразките му коментари, както и заради планове, които засягат екологичната защита в Амазония, пише \"Гардиън\". Болсонару трябваше да бъде удостоен с престижна награда. Но той внезапно отмени визитата. Кметът на Ню Йорк разкритикува планираното му присъствие и големите корпоративни спонсори се оттеглиха. Говорител на държавния глава на Бразилия обвини организации и кмета на Ню Йорк Бил де Блазио в идеологически атаки. Отмяната е унизително отстъпване на позиции за Болсонаро, който боготвори САЩ и беше похвален от президента Доналд Тръмп по време на посещение във Вашингтон през март. Анализатори коментират, че това е знак за международно осъждане на екстремистките му възгледи и на позициите му срещу околната среда. Ежегодната церемония \"Личност на годината\" трябваше да се състои на 14 май от Бразилско-американската търговска камара. Болсонару заедно с държавния секретар на САЩ Майк Помпео щяха да бъдат удостоени за сближаване на търговските и дипломатическите отношения между Бразилия и САЩ, както и за ангажимента им да изградят силно и дълготрайно партньорство. Домакин на събитието трябваше да бъде Американският природонаучен музей, но музеят се оттегли след критика по адрес на ЛГБТ общността и природозащитни организации. \"Жаир Болсонаро е опасен човек\" написа в \"Туитър\" кметът на Ню Йорк и благодари на музея за решението. Събитието е преместено в хотел Marriott Marquis, но Delta Airlines и Bain & Company се оттеглиха, информира Си Ен Ен. (източник: news.bg)", "date": "2019.05.04", "title": "Бразилският президент изпадна в немилост - САЩ отказаха да му връчи престижна награда"}
{"url": "https://www.faktor.bg/bg/articles/tsvetanov-na-praznika-na-chevermeto-v-zlatograd-evropeyskata-solidarnost-ni-dade-vazmozhnost-da-stanem-chast-ot-golyamoto-evropeysko-semeystvo", "text": "Винаги е имало внушения, че като се присъединим към Европейския съюз ще загубим идентичността си. А виждате какво се случва в Златоград – всяка изминала година гостите и хората с носии са все повече. Никой не отнема идентичността ни. Напротив, Европа подкрепя идентичността ни. Виждате че носията стана нова мода. Това заяви зам.-председателят на ГЕРБ и председател на Националния предизборен щаб на партията Цветан Цветанов по време на шестия поред празник на златоградското чеверме и гайдарското надсвирване.  По думите му Златоград все повече се възприема като перлата в Родопите, където всеки може да се зареди с позитивна енергия. „Снощи, когато дойдохме да видим как върви подготовката, имаше гости от Дулово, Велико Търново, Видин, Монтана. Това означава, че българите старателно съхраняват традициите си и искат да опознаят родината ни колкото може повече. Европейската солидарност ни дава всички възможности да бъдем част от голямото европейско семейство, но запазвайки същността си като нация със своите бит, култура, обичаи, традиции. Тя ни дава и просперитет. Тук мога да дам за пример всички кметове от Смолянска област, които съумяха да се възползват максимално от солидарността, за да подобрят инфраструктурата и средата за живеене на своите съграждани“, допълни Цветанов. Призивът на председателя на Народното събрание Цвета Караянчева е в тази предизборна кампания да се говори за българските ценности, които тярбва да занесем в Европа. По думите й те трябва да бъдат утвърдени и това трябва да е нашата национална задача. „За съжаление кампанията върви не в посока на политики, ценности и плюсове, които България може да получи от европейското семейство и европейската интеграция, а вървят личностни нападки, лъжи - включително в ефир. Ние обаче никога не залагаме на черния пиар“, посочи Караянчева. Тя подчерта, че европредседателството от миналата година е било най-успешно и до днес България получава поздравления. „Ние още оттогава трябва да вървим с високо вдигнати глави. И опозицията също трябва да подчертава това наше успешно председателство, успешната ни реализация в Европа. Защото за тези две години наистина България стана лидер на Балканите“, добави още тя. „За пореден път се убеждавам, че няма по-красива от Родопа планина, няма по-самобитни традиции от нашите, няма по-истински хора от родопчаните. В Златоград се наложи един нов стил на управление, а за няколко мандата на кмета Янчев хората видяха и усетиха ползите от ЕС чрез вложените европейски средства в различни проекти“, коментира кандидатът за евродепутат Марин Захариев.", "date": "2019.05.04", "title": "Цветанов на празника в Златоград: Европейската солидарност ни даде възможност да станем част от голямото европейско семейство"}
{"url": "https://www.faktor.bg/bg/articles/pentagonat-zaplashi-turtsiya-s-izvazhdane-ot-programata-za-f-35", "text": "Пентагонът може да се откаже от подкрепата на Турция в производството на изтребителя Ф-35, ако Анкара не прекрати сделката за закупуване на руски зенитно-ракетен комплекс С-400. Това заяви временно изпълняващият длъжността министър на отбраната на САЩ Патрик Шанахан, цитиран от АФП. \"Ако Турция реши, че С-400 е решение, което искат да изпълнят, ние ще трябва да извадим Турция\", предупреди министърът и добави, че Вашингтон остава категоричен в опозицията си относно придобиването на С-400 от страна на Анкара. Шанахан потвърди, че се е срещнал с представители на Lockheed Martin и United Technologies Corp през миналия месец. United Technologies произвежда двигателя на самолета, а Lockheed Martin останалата част от Ф-35. Вчера турският военен министър Хулуси Акар увери, че Турция не се дистанцира от НАТО със закупуването на зенитно-ракетен комплекс С-400 от Русия.", "date": "2019.05.04", "title": "Пентагонът заплаши Турция с изваждане от програмата за Ф-35"}
{"url": "https://www.faktor.bg/bg/articles/novini/balgariya/sled-mrazeshtiya-evropeyska-balgariya-kiril-gundyaev-papa-frantsisk-idva-s-poslanie-za-mir-za-smirenie-za-edinenie", "text": "В навечерието сме на добротворната визита на Негово Светейшество Папа Франциск в България и в Р Северна Македония. Убеден съм, че всеки християнин, всеки български гражданин приема посланието на тази визита: „едно поклонничество под знака на вярата, на единството и на мира.” Единство и мир – това е нужно днес на България, това е нужно и на света. И не случайно в обръщението си към нас, българите, Негово Светейшество нарече отечеството ни   Това ни е необходимо днес. Вяра и увереност в собствените ни сили, в мисията ни като европейски народ.  Приех поканата да присъствам на церемонията по официалното посрещане на Н.Св. Папа Франциск. За мен това ще бъде трета среща с римски Папа. Първите две бяха с Н.Св. Йоан Павел ІІ – „полският папа” символ на раздялата ни с комунизма. Убеден съм, че визитата на Папа Франциск ще стане символ на волята ни като народ за по-добър живот, за мир и разбирателство.  Н.Св. Йоан Павел II бе поет и философ, автор на прекрасна интелектуално-религиозна поезия, преведена на български език от поета Първан Стефанов. А консултант на преводите бе моята незабравима преподавателка по славянски литератури проф. Ванда Смоховска – Петрова. За мен и за моето „синьо” поколение, той бе духовния пастир, който подкрепи борбата на полската \"Солидарност\" за свобода и даде надежда на всички народи от бившия комунистически „лагер”, че могат да избягат от него, ако се обърнат с лице към Бога, към демокрацията и свободата.  С Н.Св. Папа Йоан Павел II имах щастието да разговарям на 24 май 1993 г. във Ватикана. Тогава той нарече България \"добра земя\", а споменът го върна в Краков и Ягелонския университет. Оттам – към голямата духовна и културна мисия на средновековна България и нейния принос за развитието на европейската цивилизация. Няколко години по-късно, вече като посланик в Полша, отново бях близо до Него. Това стана в полския Сейм.  Богоугодната му визита в България в навечерието на 24 май 2002 г. остана запомнена с опитите на бивши служители на ДС да принизят значението ѝ като представят манипулирана от тях гледна точка за \"българската следа\" в атентата срещу Него. А това бе престъпление осъществено от националист, но много желано от съветски и български партийни комунистически ръководители.  А те вече имаха опит в такива убийства.  Достатъчно е да припомня убийството на писателя Георги Марков. Впрочем разследването показа, че лица, свързани с атентатора, съмнително често са прибивавали в столичния хотел „Витоша Ню Отани” – нещо като „къща за гости” на  Държавна сигурност.  Извън медийното внимание остана  великата мисия на посещението папа Йоан Павел II – да отправи послание към света, че и  от което следваше, че нашето място е в НАТО и в Европейския съюз. За тези от нас, които тогава разбрахме това послание, то бе достатъчно, за да осмисли живота ни. И само две години по-късно България – благословена от Папата, бе приета в НАТО, а след още три години – и в Европейския съюз. Защото това приемане не става без Божията помощ, без силна вяра. Разбира се, имаше, има и днес у нас противници на този български успех. Объркани души, простено да им е.  Днес сходно послание ще олицетвори визитата на Н.Св.Папа Франциск в Р Северна Македония. Затова и съм сигурен, че до края на годината Р Македония ще бъде пълноправен член на НАТО, а до пет години и член на Европейския съюз.  Но защо съм сигурен?  Защото в земите на НАТО и ЕС се живее по-добре, по-достойно, трудностите и изпитанията в тях се преодоляват със солидарни усилия,  добрината се шири между хората, има сигурност и мир. А нима македонците искат нещо друго за своята държава, за себе си? Едва ли.   В архива си съм съхранил словото, което  произнесох  на 20 май 2002 г. в залата на Дома на армията в Скопие на тържеството за Деня на българската писменост и култура. Цитирах енцикликата „Centesimus annus” от 1991 г. на Негово Светейшество.  ”Необходимо е голямо усилие за моралното и икономическото изграждане на страните, които изоставиха комунизма. Редно е сегашните трудности в екскомунистическите страни да бъдат облекчени от общото усилие на другите нации”.   Всъщност това послание се сбъдва пред очите ни. Сбъдва се след приемането ни в Европейския съюз и НАТО. Няколко дни по-късно в София Н. Св. Папа Йоан Павел II ясно заяви, че от нашата държава „християнството премина в други територии, като достигна през съседна Румъния в старата Киевска Рус, разпростирайки се до Москва и останалите Източни области”.  Тогава той определи мисията на Св.св.Кирил и Методий и техните ученици като „велик принос в оформянето на общите християнски европейски корени” и допълни, че тяхната „дълбочина и жизненост”„определят една от най-важните ориентировъчни културни точки, от които не може да не тръгне всеки сериозен опит за преосъществяване по един нов начин на сегашното обединение на Континента”.  В словото си той обърна внимание и на още една истина. Определи превеждането на „разбираем език” на Свещените книги с литургична и вероучителна цел като „полагане литературните основи на съответните национални езици”. Затова и мисията на светите братя Кирил и Методий е не само мисия на „славянски апостоли”, но и мисия    Нещо, което руснаците никога не би трябвало да забравят. Защото ще е грехота. И допълни, че „всяка култура представлява въплътен в историята израз на идентичността на един народ; тя изковава душата на този народ, който се идентифицира със своята ценностна система”.   В Република Македония тогава направиха опит да скрият информацията за визитата на Н.Св. Йоан Павел II в България. Глупавото мълчание бе заразило всички медии. Затова и дадох специална пресконференция на която представих целите и смисъла на това историческо събитие в „нашия регион”. Македонските журналисти слушаха и си водеха записки. Благодариха и си тръгнаха. Но мълчанието остана. Сега няма да е така, макар да не изключвам отново в медиите да зърна „бившите” от ДС и сегашните от БСП.  Но тяхното време е „бита карта”. Макар че имат нова цел – да работят срещу Европейския съюз, да обслужват, както винаги са го правили, чуждата нам руска политика. Помним добре скандалната и арогантна визита на руския патриарх Кирил. Скандална и арогантна, защото този „духовник” не скриваше непоносимостта си към европейска България. До последно се надявах, че ще се извини на българския народ за злото, което ни причини наложения у нас от Москва режим след окупацията на държавата ни от Съветския съюз през 1944 г. Или поне ще заклейми този режим като небогоугоден.  Но не би.  Вярвам, че с друго ще запомним визитата на Н.Св. Папа Франциск у нас –  с послание за мир, за смирение, за единение, за добротворство, за да няма бедни и унижени. А в Р Северна Македония визитата му ще бъде ясен знак, че страната ще бъде приета в по-добрия свят, в нашия европейски свят.", "date": "2019.05.04", "title": "След мразещия европейска България Кирил Гундяев, папа Франциск идва с послание за мир, за смирение, за единение"}
{"url": "https://www.faktor.bg/bg/articles/novini/balgariya/borisov-v-rakovski-za-vtori-pat-papa-idva-v-balgariya-znachi-demokratichnite-promeni-sa-neobratimi-video", "text": "\"Много важно посещение, цял свят ще го следи. 780 камери ще снимат месата, ще я предават по цял свят. Вие помните новите църкви, които построихме. Неслучайно папа за втори път идва в Раковски, може да сравните какво е било преди и какво е сега.\" Това каза премиерът Бойко Борисов на посещение в Раковски преди визитата на папа Франциск там. \"Помните какъв беше площадът в Раковски, какви бяха улиците, каква беше църквата. Нямам неизпълнено обещание към Раковски до ден днешен - паркове, градини, блокове санирани и даже на санираните блокове е ликът на папа Йоан Павел II\", допълни Борисов. \"Папата има покани в стотици държави, това е много тежка организация. Дай Боже, всичко да мине добре. 2 месеца стотици хора изпипват детайли. В света няма да има вестник, който да не пише за папата утре. Това е много добра реклама за България\", каза още Борисов. \"За втори път папа посещава България, което значи, че демократичните процеси са необратими. Българските католици буквално са били интернирани, те са мъчени и гонени от комунистите. Вие помните и църквите, които построихме новите, те не бяха пипани, защото това е било като прокажено място. Не случайно за втори път папа идва в Раковски, а вие може да сравните кадрите от преди две години, какво е било и какво е сега\", завърши Борисов.", "date": "2019.05.04", "title": "Борисов в Раковски: За втори път папа идва в България, значи демократичните промени са необратими (Видео)"}
{"url": "https://www.faktor.bg/bg/articles/novini/svyat/opashki-se-izviha-v-bryuksel-v-denya-na-otvoreni-vrati", "text": "Огромни опашки се извиха пред европейските институции в Брюксел от сутринта в Деня на отворените врати. Хора от различни страни дойдоха, за да се запознаят с начина, по който функционира Европейският съюз, предава БНР. Още преди 10 часа, когато Европейската комисия, Съвета на ЕС и Европейския парламент отвориха врати, стотици хора вече чакаха пред тях. Посетителите имаха възможността да седнат на мястото на своите министри в Съвета,  да видят залата, в която заседават комисарите в Европейската комисия, както и пленарната зала в Европейския парламент, където понякога заседават евродепутатите. Бяха организирани и интерактивни игри, които по развлекателен начин да обяснят различни аспекти от европейските институции Олаф е един от организаторите, които обясняват на гражданите как работи Европейският парламент. Какви въпроси задават най-вече те?„Въпросите им са фокусирани най-вече върху евроизборите, как се провеждат те, върху кандидатите от различните партии. Искат да знаят и повече за тези, които са в парламента, най-вече от техните страни“, каза той. 19-годишната Кейтъл е от белгийска Фландрия. Ето какво отговори тя на въпрос на „Хоризонт“ за впечатленията си: „Много е интересно, наистина много ми хареса. Обясненията на гидовете ми помогнаха да разбера как работи Европейският съюз. Наистина е очарователно да видиш как изглежда мястото, където се вземат решения“.", "date": "2019.05.04", "title": "Опашки се извиха в Брюксел в Деня на отворени врати"}
{"url": "https://www.faktor.bg/bg/articles/karakachanov-balgariya-shte-nastoyava-novite-iztrebiteli-da-se-plashtat-na-vnoski", "text": "\"България ще настоява за равни плащания по проекта за нови изтребители. Цената трябва да е фиксираната от парламента\". Това заяви министърът на отбраната Красимир Каракачанов, цитиран от БНР. След Гергьовден в САЩ за преговори ще замине преговорен екип от няколко министерства. Според министъра еднократно плащане „би затруднило реализацията на други проекти“. Стойността на проекта е милиард и 800 милиона лева. Каракачанов каза, че в Долна Митрополия може да има център за обучение на пилоти на новите самолети. Подготовката на проекта за Сухопътните войски „е на самия край“, каза Каракачанов, като призна, че той вече се е забавил с около половин година. Министърът на отбраната поздрави военните контингенти зад граница с наближаващия празник на Българската армия.", "date": "2019.05.04", "title": "Каракачанов: България ще настоява новите изтребители Ф-16 да се плащат на вноски"}
{"url": "https://www.faktor.bg/bg/articles/koltsentar-na-balkanite-dostavya-droga-vav-velikobritaniya-samo-za-10-minuti", "text": "Албанци, сърби и хървати, които се смятат за най-активни в наркобизнеса във Великобритания, са изобретили супер бърза доставка на наркотици, предаде Танюг, позовавайки се на британски анализатори, съобщава новини.бг. Чрез специално приложение, подобно на това за Юбер, клиентът може да поръча по мобилния си телефон кокаин и да го получи за 10 минути. Според британските експерти всичко това се управлява от оперативен център, разположен \"някъде на Балканите\". Неотдавнашният арест на хърватския наркодилър Дарян Йешовник в Сърбия би могъл поне отчасти да хвърли светлина върху търговията с кокаин, която стана най-сериозният престъпен бизнес в Европа, воден преди всичко от дилъри от Балканите. При анализи на отпадните води в Загреб, направени миналата година, е установено, че в хърватската столица годишно се консумират 63 килограма кокаин. Според анализаторите, колкото и големи количества наркотици да залавят властите в Европа, те представляват вероятно само 10 или 15 процента от общото количество, а наркодилърите намират начини за разпространение на останалите наркотици.", "date": "2019.05.04", "title": "Колцентър на Балканите доставя дрога във Великобритания само за 10 минути"}
{"url": "https://www.faktor.bg/bg/articles/novini/svyat/politsiyata-zakopcha-lider-na-anarhistkata-organizatsiya-rubikon-v-gartsiya", "text": "Гръцката полиция е арестувала вчера неназован лидер на анархистката организация \"Рубикон\", съобщава в. \"Катимерини\", позовавайки се на съобщение на полицията. 53-годишният лидер на групировката е бил арестуван вчера, след като членове на \"Рибикон\" атакуваха съдебен офис, който се използва и като агенция за събиране на дългове от името на банка. Анархистите изпочупили оборудването в офиса, намиращ се срещу сградата на гръцкия парламент. Същевременно официалният лидер на \"Рубикон\" Йоргос Калаидзидис отправи заплахи към съдии от профила си във Фейсбук. Той призова съдиите да дадат отпуск от затвора на осъдения за тероризъм Димитрис Куфодинас, който провежда гладна стачка. Куфодинас излежава няколко доживотни присъди от 2002 г. за участието си във въоръжени атаки на терористичната групировка \"17 ноември\". Лидерът на \"Рубикон\" заплаши във Фейсбук, че ако съдиите не му дадат отпуск, \"всичко ще стане червено\".", "date": "2019.05.04", "title": "Полицията закопча лидер на анархистката организация \"Рубикон\" в Гърция"}
{"url": "https://www.faktor.bg/bg/articles/ima-chetvarti-zadarzhan-uchastnik-v-shemata-s-nezakonnite-migranti-kray-s-yantra", "text": "Задържаха четвърти участник в схемата за придвижването на бежанците до село Янтра. Той е местен и се казва Александър Стефанов, съобщава Нова ТВ. 26-те нелегални мигранти бяха хванати в петък край село Янтра близо до Горна Оряховица. Те са арестувани около 17:30 ч. Установено е, че те са от Афганистан. По-голямата част от задържаните са непълнолетни момчета. Сред тях има и малки деца. Още в събота мигрантите трябва да бъдат екстрадирани до бежански центрове. Медицинските прегледи установиха, че те са заразени с краста. С тях са работили психолози. Цяла нощ са продължили дейностите по документирането и установяването на самоличността им. По неофициална информация са били свалени от микробус край Землище, преминали са много дълго разстояние пеша. Късно през нощта те трябвало да бъдат натоварени в камион и да отпътуват по неизвестен засега маршрут.", "date": "2019.05.04", "title": "Има четвърти задържан, участвал в схемата с незаконните мигранти край с.Янтра"}
{"url": "https://www.faktor.bg/bg/articles/vizhte-kak-reorganizirat-dvizhenieto-v-sofiya-za-poseshtenieto-na-papa-frantsisk", "text": "Въвежда се временна организация на движението във връзка с Апостолическо посещение на Негово Светейшество Папа Франциск. Това съобщиха от пресцентъра на Столична община. Във връзка с Апостолическо посещение на Негово Светейшество Папа Франциск в периода 05 май - 07 май 2019 година се въвеждат промени в организацията на движение. Забраняват се престоят и паркирането на пътни превозни средства, както следва: - До приключване на мероприятията на 06 май 2019 г. на всички паркинги на пл. „Княз Александър I “. - До приключване на мероприятието на 05 май 2019 г. на северозападната дъга на пл. „Св. Ал. Невски“ между ул. „11-ти август“ и ул. „Оборище“, зад храм „Св. София“. - от 08.00 часа на 04 май 2019 г. до приключване на мероприятията на 06 май 2019 г.: на пл. „Николай Гяуров“; на паркинга на моста пред Националния стадион „Васил Левски“; на ул. „Ген. Гурко“ между бул. „Евлоги и Христо Георгиеви“ и бул. „Васил Левски“; при сектор Г на Националния стадион „Васил Левски“. - от 12.00 часа на 04 май 2019 г. до приключване на мероприятията на 06 май 2019 г.: ул. „Славянска“ между ул. „Г. С. Раковски“ и площада пред Народен театър „Иван Вазов“; ул. „Иван Вазов“ между ул. „Г. С. Раковски“ и площада пред Народен театър „Иван Вазов“; ул. „Г. Бенковски“ между бул. „Цар Освободител“ и ул. „Иван Вазов“. - от 22.00 часа на 04 май 2019 г. до приключване на мероприятията на 07 май 2019 г. на: пл. „Св. Александър Невски“; ул. „Оборище” между ул. „Г.С. Раковски” и бул. „Васил Левски” и да се закрият базарите за художествени изделия; ул. „11-ти август” между бул. „Кн. Ал. Дондуков” и пл. „Св. Ал. Невски”; ул. „15-ти ноември” между бул. „Цар Освободител” и пл. „Св. Ал. Невски”; ул. „Врабча“ между ул. „Г. С. Раковски“ и бул. „Васил Левски“; ул. „Московска” между бул. „Васил Левски” и бариерата на британското посолство; ул. „Дунав“ между бул. „Кн. Ал. Дондуков“ и пл. „Св. Александър Невски“; бул. „Кн. Александър Дондуков“ между бул. „Васил Левски“ и пл. „Независимост“; ул. „Съборна“ между пл. „Св. Неделя“ и ул. „Кн. Александър I“; ул. „Дякон Игнатий“ между бул. „Цар Освободител“ и ул. „Ген. Гурко“; ул. „Кн. Александър I“ между бул. „Цар Освободител“ и ул. „Ген. Гурко“; ул. „Аксаков“ между ул. „Г. С. Раковски“ и ул. „Дякон Игнатий“; ул. „Будапеща“ в частта пред „Арена ди Сердика“; ул. „Париж“ между бул. „Кн. Ал. Дондуков“ и ул. „Московска“. - от 22.00 часа на 05 май 2019 г. до приключване на мероприятието на 06 май 2019 г. на: ул. „8-ма“, ж.к. „Враждебна“, от бул. „Владимир Вазов“ до Летище София; на паркинга на София хотел Балкан; на ул. „Кн. Борис I“ между бул. „Тодор Александров“ и ул. „Екзарх Йосиф“; на ул. „Триадица“ между ул. „Сердика“ и бул. „Кн. Мария Луиза“; бул. „Кн. Мария Луиза“ между бул. „Кн. Ал. Дондуков“ и ул. „Триадица“; ул. „Екзарх Йосиф“ между „бул. „Кн. Мария Луиза“ и ул. „Кн. Борис I“. Забранява се влизането в двете посоки на пътни превозни средства: - до приключване на мероприятията на 06 май 2019 г. по бул. „Цар Освободител“ между ул. „Г. С. Раковски“ и пл. „Независимост“. - до приключване на мероприятията на 05 май 2019 г. по ул. „Оборище“ между ул. „Г. С. Раковски“ и ул. „11-ти август“. Забранява се влизането на пътни превозни средства в двете посоки , само при необходимост и по преценка на отдел „Пътна полиция“ при СДВР, както следва: - от 10.00 часа на 05 май 2019 г. до приключване на мероприятията на 07 май 2019 г.: по бул. „Кн. Ал. Дондуков“ между бул. „Васил Левски“ и пл. „Независимост“; по ул. „11-ти август” между бул. „Кн. Ал. Дондуков” и пл. „Св. Ал. Невски”; по ул. „Врабча“ между ул. „Г.С.Раковски“ и бул. „Васил Левски“; по ул. „Московска” между бул. „Васил Левски” и бариерата на британското посолство; по ул. „Дунав“ между Бул. „Кн. Ал. Дондуков“ и пл. „Св. Александър Невски“; по ул. „Париж“ между бул. „Кн. Ал. Дондуков“ и ул. „Московска“; по ул. „Будапеща“ , в частта пред „Арена ди Сердика“; по ул. „Оборище“ между ул. „Г. С. Раковски“ и бул. „Васил Левски“; по ул. „15-ти ноември” между бул. „Цар Освободител” и пл. „Св. Ал. Невски”. - от 07.00 часа до приключване на мероприятията на 05 май 2019 г. и от 12.00 часа до приключване на мероприятията на 06 май 2019 г. по: ул. „Кн. Александър I“ между ул. „Ген Гурко“ и бул. „Цар Освободител“; ул. „Аксаков” между ул. „Г.С.Раковски” и ул. „Дякон Игнатий”; ул. „Г. Бенковски” между ул. „Иван Вазов” и бул. „Цар Освободител”; ул. „Леге” между ул. „Съборна” и бул. „Цар Освободител”; ул. „Дякон Игнатий“ между ул. „Аксаков“ и бул. „Цар Освободител“; - от 12.00 часа на 05 май 2019 г. до приключване на мероприятията на 06 май 2019 г. по бул. „Цар Освободител“ между ул. „Г. С. Раковски“ и бул. „Васил Левски“. - от 12.00 часа до приключване на мероприятията на 06 май 2019 г. по: бул. „Кн. Мария Луиза“ между бул. „Александър Стамболийски“ и ул. „Екзарх Йосиф“, с изключение на колите на масов градски транспорт; бул. „Тодор Александров“ между бул. „Христо Ботев“ и бул. „Кн. Мария Луиза“; ул. „Кн. Борис I“ между бул. „Тодор Александров“ и ул. „Екзарх Йосиф“; ул. „Екзарх Йосиф“ между „бул. „Кн. Мария Луиза“ и ул. „Княз Борис I“; ул. „Триадица“ между ул. „Сердика“ и бул. „Кн. М. Луиза“. До 05.00 часа на 06 май 2019 г. нощните автобусни линини ще се движат по промени маршрути, както следва: - N1 (в посока ж.к. Младост 4): от бул. „Тодор Александров” през пл. „Независимост”, по бул. „Княз Александър Дондуков”, надясно по бул. „Васил Левски” и по бул. „Цар Освободител” по маршрута двупосочно; За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „ул. Париж”; - с код 6456 „ул. 6-ти септември” - N2 (в посока Студентски град): от бул. „Тодор Александров” през пл. „Независимост”, по бул. „Княз Александър Дондуков”, надясно по бул. “Васил Левски” и по маршрута двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „ ул. Париж”; - с код 6456 „ул. 6-ти септември”. - N3 (в посока автостанция Изток): от бул. „Тодор Александров” през пл. „Независимост”, по бул. „Княз Александър Дондуков” и след кръстовището с бул. „Васил Левски” направо по маршрута до автостанция Изток двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „Ул. Париж”; - с код 6456 „Ул. 6-ти септември” - двупосочна с кодове 6439 и 6440 „Площад Св. Александър Невски”; - с код 1241 „Площад Паметник Левски”; - с код 2012 „Ул. Кракра” - N4 (в посока ж.к. Дружба 2): от бул. „Тодор Александров” през пл. „Независимост”, по бул. „Княз Александър Дондуков”, надясно по бул. „Васил Левски” и наляво по бул. „Янко Сакъзов” по маршрута двупосочно. За линията се закриват спирки: - двупосочна за прекачване с кодове 6435, 6436, 6455 и 6468 „Площад Княз Александър I”; - с код 6457 „Ул. Париж”; - с код 6456 „Ул. 6-ти септември” - двупосочна с кодове 6439 и 6440 „Площад Св. Александър Невски”. За маршрутите на автобусни линии №№ N1, N2, N3 и N4 се разкрива временна двупосочна спирка за прекачване на пътниците между 4-те линии на бул. „Княз Ал. Дондуков“ при ул. „Сердика“.", "date": "2019.05.04", "title": "Вижте как реорганизират движението в София за посещението на папа Франциск"}
{"url": "https://www.faktor.bg/bg/articles/obshtestvo/ulitsata/borisov-inspektira-remontite-po-am-trakiya", "text": "Премиерът Бойко Борисов инспектира ремонтите по виадуктите на АМ \"Тракия\". \"Проверих напредъка на ремонтите по виадуктите на АМ \"Тракия\". Работи се без почивка. Очакванията са, че за първи юли ремонтите ще приключат\", написа Борисов в пост на профила си в социалната мрежа \"Фейсбук\". Иначе премиерът разговаря с работниците на виадуктите. Те го увериха, че до 1 юли, когато започва сезонът, ремонтите ще са приключили. На място била създадена извънредна организация на работа за ремонта на съоръженията. Присъствието на Борисов на 70-метровия виадукт в ремонт беше сензационно за работниците. Те не пропуснаха да си направят селфи с него, както се вижда в споделеното в поста видео.", "date": "2019.05.04", "title": "Борисов инспектира ремонтите по АМ \"Тракия\""}
{"url": "https://www.faktor.bg/bg/articles/novini/balgariya/karayancheva-zaradi-nashite-si-razpri-shte-izpusnem-vazmozhnostta-da-zayavim-po-kategorichno-pozitsiite-si-v-evropa", "text": "Родопа ни зарежда и ни учи, Родопа е нашата планина. Това заяви Цвета Караянчева в словото си при откриването на традиционния Празник на чевермето в Златоград. Тя пристигна на празника пременена в автентична народна носия.  Председателят на Народното събрание припомни, че живее в Родопите, която според нея е\"най-хубавата и най-гостоприемната планина с най-хубавите хора\".  Караянчева поздрави жителите на Златоград за празника, с който са съхранили традицията и я продължават. Където и да се чуе, родопската гайда пее и плаче, пее и се радва, тя радва сърцето ни, тя ни говори, допълни председателят на парламента. Трябва да научим нашите деца, че сме силни и горди, защото имаме традиции, имаме история, посочи Цвета Караянчева. Гости от страната и от съседна Гърция се събраха на Празника на златоградското чеверме, който представя етнографските и фолклорни традиции на региона. Празнично шествие, водено от 111 гайдари, сред които и кметът на Златоград Мирослав Янчев, премина през града. Председателят на парламента подчерта пред журналисти, че за тези две години наистина България е станала лидер на Балканите. Затова на фона на лидиращата позиция на България на Балканите и успешното ни европредседателство през 2018 г. неубедително звучат опитите за очерняне и омаскаряване на управляващите по време на предизборната кампания.  Загледани в собствените си разправии, в тези избори може би ще изпуснем възможността да заявим по-категорично позицията си, смята председателят на парламента. Според нея българските евродепутати трябва да бъдат заедно в ЕП, да пазят националните интереси. Цвета Караянчева изрази надежда, че в оставащите седмици от предизборната кампания ще се смекчи тонът и ще се говори в конкретика, без да се използват лъжи, заплахи и всякакви способи на очерняне и омаскаряване. Черният пиар не носи дивиденти и това е доказано в годините, допълни Караянчева. По нейна оценка кампанията досега не върви в посока на политики и на плюсове, които България може да получи от европейското семейство и евроинтеграцията. Вървят преди всичко лъжи, личностни нападки, а когато започнем да говорим небивалици, сами хвърляме кал върху себе си, смята шефът на НС. Според нея дори опозицията трябва да подчертава нашето успешно европредседателство, за което \"всички ни поздравяват\", но не го правят.", "date": "2019.05.04", "title": "Караянчева: Заради нашите си разпри ще изпуснем възможността да заявим по-категорично позициите си в Европа"}
{"url": "https://www.faktor.bg/bg/articles/chudo-boing-737-padna-v-reka-seynt-dzhons-v-shtata-florida-vsichki-patnitsi-sa-nevredimi", "text": "Самолет Боинг 737 със 136 пътници на борда падна вчера в река Сейнт Джеймс в щата Флорида след приземяването си, предаде БТА, цитирайки Ройтерс. Кметът на Джаксънвил написа в Туитър, че всички пътници са невредими.  \"Самолетът не е потънал. Всички на борда са живи и здрави\", написа в Туитър шерифската служба на Джаксънвил. Полетът е идвал от Куба, заявиха от авиационната база.", "date": "2019.05.04", "title": "Чудо: \"Боинг\" 737 падна в река Сейнт Джонс в щата Флорида, всички пътници са невредими"}
{"url": "https://www.faktor.bg/bg/articles/rohani-zaplashi-sasht-s-otvetni-deystviya-zaradi-nalozhenite-sanktsii", "text": "Иран би трябвало да увеличи непетролния износ и да продължи продажбите на петрол, за да противодейства на американските санкции, каза иранският президент Хасан Рохани, според когото Вашингтон взема на прицел резервите от твърда валута на Техеран, предаде Ройтерс. \"Америка се опитва да намали нашите чуждестранни резерви . . . Затова трябва да увеличим прихода си в твърда валута и да съкратим валутните си разходи\", заяви Рохани по държавната телевизия. \"Би трябвало да повишим производството, да увеличим своя (непетролен) износ и да се противопоставим на заговорите на Америка срещу продажбата на нашия петрол\", каза той.", "date": "2019.05.04", "title": "Рохани зове: Да се противопоставим на заговорите на Америка срещу нас"}
{"url": "https://www.faktor.bg/bg/articles/sebastiyan-kurts-se-obyavi-za-radikalna-promyana-na-lisabonskiya-dogovor", "text": "Австрийският канцлер Себастиан Курц предлага промяна на Лисабонския договор, предаде БТА, цитирайки ДПА. „Имаме дългова криза, криза на еврото, криза с мигрантите, криза с климата и хаос около Брекзит. Нуждаем се от нов договор за Европейския съюз. Старият вече не отговаря на сегашната действителност\", заяви Курц пред австрийския всекидневник \"Клайне цайтунг\" и други медии три седмици преди изборите за Европейски парламент. Лисабонският договор не трябва да бъде фундаментално изменян в частта за съществуващите институции на ЕС, но броят на еврокомисарите следва да бъде намален, изтъкна Курц. Освен това Европейският парламент трябва да се базира само в Брюксел, а не в Брюксел и в Страсбург, както е сега.  \"Европейският парламент трябва да спре да бъде пътуващ цирк. Нужен ни е нов договор с по-ясни санкции срещу държавите членки, които акумулират дългове, с наказания за страните, които позволяват на незаконните мигранти да преминават вместо да ги регистрират, и със сурови последици за нарушаването на върховенството на закона и либералната демокрация\", категоричен бе австрийският канцлер. Австрийската народна партия на Курц е член на Европейската народна партия, която през март временно замрази членството на управляващата партия в Унгария Фидес заради антиевропейските й позиции. Австрийският лидер отбеляза, че не разглежда крайнодесните популисти като съюзници на ниво Европейски съюз, въпреки че собственото му коалиционно правителство включва крайнодясната Австрийска партия на свободата. \"Целта ни е да направим ЕС по-добър, а не да го унищожим или да се занимаваме с фантазии\", изтъкна Курц. Курц отправя предложението си месец, след като френският президент Еманюел Макрон оповести детайлния си план за реформа на ЕС, отбелязва ДПА. Макрон предложи създаването на европейска агенция за защита на демокрациите, която да помогне на държавите членки на ЕС да защитават изборите си от кибератаки и манипулации. Френският президент призова също така за реформа на Шенгенското пространство и за създаването на обща гранична служба и служба за предоставянето на убежище. Според Макрон евентуален нов договор за ЕС трябва да определя задълженията на ЕС в сферата на отбраната, било то в сътрудничество с НАТО или с други съюзници на блока. Тези задължения следва да включват отделяне на повече средства за отбрана, клауза за взаимна отбрана и европейски съвет за сигурност, който да включва ЕС. Въпреки че Курц е против предоставянето на ЕС на компетентност в сферата на отбраната, той заяви, че страните членки на блока биха могли да си сътрудничат по-тясно в тази област. Австрийският канцлер е обаче против плановете на Макрон за създаване на нови агенции на ЕС. \"Всеки път, когато има проблем, възниква предложение за създаването на нова институция\", каза Курц.", "date": "2019.05.04", "title": "Себастиан Курц се обяви за радикална промяна на Лисабонския договор"}
{"url": "https://www.faktor.bg/bg/articles/erdogan-ako-evropa-zhivee-v-mir-sega-zaslugata-e-na-turtsiya", "text": "Европа е задължена на Турция заради подслоняването на четири милиона бежанци. Това подчерта държавният глава на страната Реджеп Ердоган, предаде Анадолската агенция. \"Ако днес европейските страни живеят в мир, то това е благодарение на Турция и приемането в пределите на четири милиона бежанци\", заяви Ердоган от конгресния център в Истанбул, където присъства на събитие, посветено на иновациите. Турция е основен път за бежанците, които се опитват да достигнат Европа, особено след 2011 г., когато започна сирийската гражданска война. Подчертавайки, че Турция не е в състояние да намери достатъчна подкрепа в усилията си за възстановяване на сирийската сигурност, Ердоган отбеляза, че Анкара няма да позволи заплахата срещу нея, произтичаща от разкъсваната от конфликта близкоизточна република, да остане и в бъдеще. Той подчерта, че страната му ще продължи борбата си, докато цяла Сирия не бъде предадена на истинските ѝ притежатели - гражданите ѝ. \"Всички икономически и политически ходове срещу независимостта на страната ни са обречени на провал\", предупреди Ердоган. Турция е страната, приела най-голям брой бежанци след избухването на войната в Сирия.", "date": "2019.05.04", "title": "Ердоган: Ако Европа живее в мир сега, заслугата е на Турция"}
{"url": "https://www.faktor.bg/bg/articles/borisov-gotvi-skapi-darove-za-papa-frantsisk", "text": "Министър-председателят Бойко Борисов ще подари златовезана икона, омофор и българско кисело мляко на Негово светейшество папа Франциск. Премиерът ще връчи даровете си на Светия отец при посрещането му на летище София на 5 май, съобщи правителствената информационна служба. Златовезаната икона е на Светите братя Кирил и Методий, чието велико дело главата на Римокатолическата църква отбеляза и в специалното си видеообръщение към българския народ в навечерието на посещението му у нас. Лентата, символизираща епископската власт - омофорът, който премиерът Борисов ще дари на папа Франциск, впечатлява с украсата си. В краищата му са извезани златни кръстове, а в горната му част - образите на Свети Петър и Свети Павел. Премиерът е подготвил подарък и за държавния секретар на Светия престол - кардинал Пиетро Паролин, който също ще получи златовезана икона на Свети Петър и Свети Павел. И двете икони се отличават с прецизна и фина изработка, както и с вложените златни конци. Те са дело на българско ателие за богослужебни одежди. Министър-председателят Бойко Борисов ще подари на Светия отец и традиционно българско кисело мляко. Продуктът, който целият свят свързва с нашата страна, е добре познат на папа Франциск още от детството му в Аржентина.", "date": "2019.05.04", "title": "Борисов готви скъпи дарове за папа Франциск"}
{"url": "https://www.faktor.bg/bg/articles/kakvo-vsashtnost-iskat-evropeytsite", "text": "След по-малко от месец европейците ще изберат следващия Европейски парламент. Ако четете големите вестници и слушате политическите лидери, ще останете с убеждението, че европейските избиратели са радикално поляризирани и изправени пред съдбовен избор. Често може да се чуе, че изборите този месец ще бъдат същински референдум. Крайната десница очаква това да бъде референдум по въпроса за миграцията (или по-точно за провала на Брюксел да се справи с нея), докато прогресивните проевропейци виждат в тези избори референдум за самото оцеляване на Европейския съюз. Крайнодесните стратези се надяват тези изборите да приличат на победата на Доналд Тръмп от 2016 г., докато прогресивните проевропейци се надяват изборите да бъдат като втория тур от президентските избори във Франция през 2017 г., когато Еманюел Макрон победи Марин Льо Пен. Ала и двата лагера са съгласни в едно. Изправени сме пред племенна война между популисти националисти и ревностни проевропейци. Едно дълбинно социологическо проучване за изборите, проведено сред 50 000 души в 14-те най-многобройните държави от Европейския съюз, извършено от агенция YouGov от името на Европейския съвет за външна политика, установи, че съществува истинска пропаст между изгражданите от медиите представи за нагласите в Европа в навечерието на изборите и реалността. Това не означава непременно, че положението е по-обнадеждаващо, а само, че е различно. Представата за дълбоко поляризирани избиратели е вярна само за Полша, където преминаването на границата, разделяща популисткото националистическо правителство и опозицията, е също толкова вероятно, колкото смяната на лагерите във време на война. За останалите страни проблемът не е, че избирателите не могат да бъдат убедени да променят мнението си, проблемът е, че те не могат да вземат решение. Наблюдавайки кампанията за изборите, си припомних стиховете от една смешна книжка от детството си: „Лорд Роналд не каза нищо, изскочи от стаята, метна се върху коня си и препусна лудо във всички посоки“. Голямо мнозинство от европейците искат промяна, но това желание може да намери различни изрази. В Холандия например през март на местните избори избирателите дадоха подкрепата си на една антиемигрантска, дясна партия. Същият месец словаците избраха за президент жена либерал, след като дълги години страната беше смятана за крепост на популистите. И двата избора бяха срещу статуквото, но докато в Холандия за статукво се приемат традиционните партии, в Словакия за такова се приемат популистите. Важното днес не е, че традиционните политически партии се придвижват към крайностите, а че избирателите се движат във всички посоки – отляво надясно или от антисистемни към традиционни партии. Постоянното пресичане на идеологически граници през 2019 г. е новата европейска версия на миграционната криза. Ала в случая с миграцията на избирателите процентът на тези, които се връщат обратно, изглежда значително по-висок. Повече от половината от избирателите, твърдящи, че обмислят възможността да гласуват за радикални партии, казват също, че е възможно да променят мнението си. Тези избори се характеризират с пълна несигурност. Според нашето проучване половината от избирателите обмислят да си останат по домовете. Поне 15% не са взели дори това решение. А сред решилите да гласуват 70% се колебаят за кого да гласуват. Следователно 97 милиона избиратели продължават да се колебаят. През 1688 г. швейцарският лекар Йоханес Хофер въвежда термина „носталгия“, с който описва една нова болест. Симптомите ѝ са меланхолия, предизвикана от копнежа по завръщане в родната земя. Страдащите от тази болест често се оплакват, че чуват гласове и виждат привидения. Днес Европа е заплашена от епидемия на носталгия. Европейските избиратели са ядосани, объркани и носталгични. Мнозина вярват, че светът вчера е бил по-добро място от днес, но не са уверени кога точно е било това славно вчера. Опасяват се, че децата им ще живеят по-зле от тях самите, но не знаят как да предотвратят това. Парадоксът на Европа се състои в това, че европейците са единодушни в мнението си, че светът вчера е бил по-добър, но са разделени по въпроса кога е бил този златен период. Антиемигрантските партии мечтаят за връщане към времето на етнически хомогенните държави – сякаш те някога са съществували, докато много от левите са носталгични към прогресивността, превърнала се в определяща черта на европейската интеграция. Европейските избиратели са разкъсвани между желанието си за промяна и носталгията си към миналото. Европа не е разделена между тези, които вярват в Брюксел, и онези, които вярват в своите национални държави. Най-голяма група сред европейците са тези, които са скептични едновременно към Европейския съюз, и към националната държава. Ала те до голяма степен са обединени от страха, че вчерашният ден е бил по-добър от днешния, както и че днешният ден ще бъде по-добър от утрешния. Не е ясно дали изборите за Европейски парламент ще изострят болестта, ще задълбочат обърнатото назад страдание или ще бъдат началото на възстановяване, обърнато към бъдещето. Сигурно е само едно: границата между традиционните проевропейски партии и радикалните евроскептични партии е най-слабо охраняваната днес граница в Европа. Следващите седмици ще са от голямо значение, за да решат избирателите от коя страна на тази граница мнозинството ще намери подслон.", "date": "2019.05.04", "title": "Какво всъщност искат европейците?"}
{"url": "https://www.faktor.bg/bg/articles/novini/svyat/-speys-eks-uspeshno-izstrelya-retsikliruemata-raketa-falkan-9", "text": "След поредица отложени стартове американската частна космическа компания \"Спейс екс\" успешно изстреля своята рециклируема ракета \"Фалкън 9\" , съобщава Ройтерс. Това е 17-ата по ред мисия с товари за Международната космическа станция от 2012 година, които ще бъдат доставени с капсулата \"Драгън\". След успешното извеждане на кораба в открития космос, ракетата \"Фалкън 9\" успя да извърши безпроблемно планирано кацане на корабна платформа в Атлантическия океан край Кейп Канаверъл, щата Флорида. Очаква се капсулата \"Драгън\" да се скачи с орбиталния комплекс в понеделник, където ще достави оборудване и храни за екипажа. Изстрелването идва две седмици след неуспешния старт на пасажерската версия на космическия кораб \"Драгън крю\", който експлодира по време на тест на двигателите. Товарната мисия до МКС обаче беше отлагана няколко пъти през изминалата седмица заради проблем със захранването на орбиталния комплекс, който беше своевременно отстранен.", "date": "2019.05.04", "title": "\"Спейс екс\" успешно изстреля рециклируемата ракета \"Фалкън 9\""}
{"url": "https://www.faktor.bg/bg/articles/prezidentat-pozdravi-visshite-ofitseri", "text": "Не забравяйте, че към вас има високи изисквания и големи обществени очаквания за съхраняване и издигане на авторитета на Българската армия и развитие на съвременни отбранителни способности. Това каза президентът и върховен главнокомандващ на Въоръжените сили Румен Радев на церемония в Гербовата зала на \"Дондуков\" 2, където днес, в навечерието на Деня на храбростта и празник на Българската армия - 6 май, връчи пагоните на удостоени с висше офицерско звание военнослужещи. Служете на България отговорно и всеотдайно, с чест и достойнство, каза държавният глава, като пожела успех на висшите офицери в дейността им. Президентът освобождава контраадмирал Митко Петев от длъжността командир на Военноморските сили, от 23 юни т.г., и го назначава от същата дата за военен представител на началника на отбраната във Военния комитет на НАТО и във Военния комитет на Европейския съюз. Президентът удостоява Петев с висше офицерско звание \"вицеадмирал\". Радев поздрави вицеадмирал Петев с поредното висше офицерско звание и назначаването му на новата длъжност, като посочи че заемането й е голяма отговорност и изисква високи компетенции в областта на колективната отбрана, всекидневно отстояване на българските национални интереси и позиции в международна среда. Убеден съм, че с личните ви качества и висок професионализъм, в които съм имал възможност да се убедя лично, вие ще съхраните и надградите постигнатото от страната ни като надежден член на НАТО и на ЕС, добави президентът. Държавният глава удостоява началника на Военномедицинската академия бригаден генерал Венцислав Мутафчийски с висше офицерско звание \"генерал-майор\", от 6 май т.г. Президентът поздрави генерал-майор Мутафчийски със званието, като посочи, че то е резултат от безспорния му професионализъм, авторитет, демонстрирани знания и лидерски умения, изтъквайки и международния опит на генерала. Румен Радев назначава полковник Деян Дешков за командир на 61-а механизирана бригада, като го удостоява с висше офицерско звание \"бригаден генерал\", от 1 юни т.г. Президентът поздрави Дешков с първото висше офицерско звание и със заемането на отговорната длъжност, която определи като закономерен и логичен етап от професионалния му път. Президентът отбеляза и опита и участието на Дешков в контингентите ни в Ирак и Афганистан. Осъзнаваме, че повишението ни е признание към нашите подчинени военнослужещи и цивилни служители, каза на церемонията вицеадмирал Петев. Осъзнаваме, че то е и ангажимент да надградим постигнатото и да отдадем сили, воля и интелект, за да можем да оправдаем доверието, каза Петев, като увери върховния главнокомандващ и присъстващото политическо и военно ръководство на МО, че ще останат верни на клетвата пред бойните знамена, ще запазят честта на пагона и ще направят всичко необходимо да защитят престижа, свободата и независимостта на България.", "date": "2019.05.04", "title": "Президентът поздрави висшите офицери: Към вас има високи изисквания и очаквания, не го забравяйте!"}
{"url": "https://www.faktor.bg/bg/articles/novini/balgariya/vanshno-balgarite-v-germaniya-shte-mogat-da-glasuvat-za-evroparlament-za-parvi-pat", "text": "Благодарение на усилията на Министерството на външните работи и посолството ни в Берлин за първи път българските граждани в Германия ще могат да гласуват в 13 допълнителни секции по време на изборите за членове на Европейски парламент от Република България на 26 май, след като федералните власти уважиха желанието на страната ни за разкриване на още секции, съобщиха от пресцентъра на МВнР. Те ще допълнят секциите към трите ни дипломатически и консулски представителства в Германия и петте офиса на почетните ни консули. Така на изборите за ЕП сънародниците ни, които упражнят в Германия правото си на глас за членове на ЕП от България, ще могат да го направят в общо 21 града. В столицата Берлин ще се гласува в сградата на посолството, като ще се влиза от входа на „Лайпцигер щрасе“ 19. Консулските ни представителства в Мюнхен и Франкфурт на Майн ще открият избирателни секции на адресите си „Валхалащрасе“ 7 и „Екенхаймер ландщрасе“ 101 съответно. В Хамбург българите могат да гласуват в офиса на почетния ни консул на улица „Алстертор“ 15. В Дармщадт секцията ще е на адреса на почетното консулство на „Хилпертщрасе“ 3, а в Магдебург – на „Хекелщрасе“ 9. Избирателни секции ще имаи в почетните консулства на България в Мюнстер – „Бисмаркалее“ 1 (Търговска камара) и в Щутгарт –„Мьорикещрасе“ 11. Всички секции ще бъдат отворени за гласуване между 7.00 ч. сутринта и 20.00 ч. вечерта на 26 май. Отделно българската държава ще организира отварянето на избирателни секции в градовете Аахен, Бремен, Дортмунд, Дрезден, Ерфурт, Фрайбург, Хановер, Карлсруе, Кьолн, Констанц, Лайпциг, Нюрнберг и Регенсбург. Те ще бъдат отворени за гласуване между 7.00 и 20.00 ч. на 26 май, а адресите им ще бъдат своевременно съобщени на интернет-сайта на посолството ни в Берлин и на интернет-сайта на МВнР. Българите, които ще гласуват в Констанц, следва да знаят, че няма да има възможност за паркиране на автомобили до секцията в града. Разкриването на допълнителни секции ще улесни постоянно живеещиите в Германия българи при избора им да упражнят правото си на вот. Досега германските федерални власти са правили подобни изключения за български избори през 2014 г. и 2015 г., като и в двата случая са позволявали разкриването на допълнителни секции в девет града. Всеки български гражданин, който има актуален адрес в Германия, може да гласува в изброените 21 града, стига да не е упражнил правото си на глас същия ден в България, както и обратно – никой, гласувал в Германия за европарламент българин не може да гласува повторно у нас. Политическа дейност от страна на български граждани във Федерална република Германия е разрешена само според предписанията и в границите на действащото германско законодателство.", "date": "2019.05.04", "title": "Външно: Българите в Германия ще могат да гласуват за Европарламент за първи път в 21 града"}
{"url": "https://www.faktor.bg/bg/articles/novini/balgariya/ministar-karakachanov-shte-pozdravi-za-6-ti-may-voenniya-ni-kontingent-zad-granitsa", "text": "По традиция в навечерието на Деня на Храбростта и празник на Българската армия министърът на отбраната Красимир Каракачанов и началникът на отбраната генерал Андрей Боцев ще участват във видеоконферентна връзка с националните командири на българските военни контингенти, участващи в операции и мисии в Афганистан, Ирак, Босна и Херцеговина, Косово и Мали. Те ще поздравят по повод празника българските военнослужещи, които изпълняват задачи в операции и мисии на НАТО и ЕС. Това съобщиха от пресцентъра на Министерството на отбраната. Участие ще вземе и командващият на Съвместното командване на силите генерал-лейтенант Любчо Тодоров. Видеоконферентната връзка с националните командири на военни контингенти ще се проведе от 13.00 часа в конферентната зала на административната сграда на Министерството на отбраната на бул. „Ген. Тотлебен” №34.", "date": "2019.05.04", "title": "Министър Каракачанов ще поздрави за 6-ти май военния ни контингент зад граница"}
{"url": "https://www.faktor.bg/bg/articles/idvat-oblatsi-ot-zapad-do-28-gradusa-v-iztochna-balgariya", "text": "В събота облачността от запад ще се увеличи, но само на отделни места в западните райони ще превали слаб дъжд. Вятърът от юг-югозапад ще се усили до умерен, на места в източните райони и временно силен. Минималните температури ще са между 7 и 12 градуса. Максималните температури в Източна България ще са до 27 - 28 градуса, а в останалата част от страната - между 20 и 25 градуса. Над Черноморието ще бъде предимно слънчево. Ще духа слаб до умерен юг-югоизточен вятър. Максималните температури на въздуха ще са 18-23 градуса. Температурата на морската вода ще е 14-15 градуса. Вълнението на морето ще бъде около два бала, след обяд ще се усили. Над планините облачността ще се увеличи, повече над западните райони и Рило-Родопската област, където на отделни места ще превали. Ще духа умерен до силен юг-югозападен вятър. Максималната температура на височина 1200 метра ще бъде около 13 градуса, на 2000 метра - около 7 градуса.", "date": "2019.05.04", "title": "Идват облаци от запад, до 28 градуса в Източна България"}
{"url": "https://www.faktor.bg/bg/articles/novini/balgariya/klimatologat-ochakva-ni-lyato-s-normalni-temperaturi", "text": "Арктичен студ няма да има по Гергьовден. Максималните ще бъдат до 12-13 градуса, а минималните ще са около 5-6. Това увери в студиото на Нова ТВ климатологът Георги Рачев. По високите места ще вали и сняг, в планините ще има нова снежна покривка, но не е нищо феноменално, посочи той и добави, че още в сряда започва затоплянето и термометърът ще скочи до 25 градуса. Сутрините на май ще има много слънце, а след обяд - малко ще превалява и прегърмява, след което отново ще имаме ведро време.   Всяка капка дъжд предполага много добра реколта, подчерта Рачев. По неговите думи ни очаква едно лятото, което ще бъде с нормални температури, но малко по-влажно от нормалното.", "date": "2019.05.04", "title": "Климатологът: Очаква ни лято с нормални температури"}
{"url": "https://www.faktor.bg/bg/articles/ekstradirat-zalovenite-v-s-yantra-nezakonni-migranti", "text": "26 негегални мигранти бяха задържани в петък край село Янтра близо до Горна Оряховица. Селото се намира на пътя Русе - Велико Търново. Мигрантите са арестувани около 17:30 ч. Установено е, че те са от Афганистан. По-голямата част от задържаните са непълнолетни момчета. Сред тях има и малки деца. Заловени са и трима каналджии - български граждани.Още днес мигрантите трябва да бъдат екстрадирани до бежански центрове. Те вече са качени в автобус, който ще ги транспортира до транзитния бежански център в Любимец. Медицинските прегледи установили, че са заразени с краста. Цяла нощ са продължили дейностите по документирането и установяването на самоличността им. По неофициална информация те са били свалени от микробус край Землище, преминали са много дълго разстояние пеша. Късно през нощта те трябвало да бъдат натоварени в камион и да отпътуват по неизвестен засега маршрут. С тях са работили психолози. Пред камерата на NOVA те признаха, че са от Афганистан", "date": "2019.05.04", "title": "Екстрадират заловените край с. Янтра незаконни мигранти"}
{"url": "https://www.faktor.bg/bg/articles/vrashtat-ni-dnes-pod-konvoy-vetko-arabadzhiev", "text": "Бизнесменът Ветко Арабаджиев, който е обвинен като лидер на престъпна група за данъчни престъпления и пране на пари, ще бъде върнат под конвой от Испания днес на Летище \"София\". Той ще бъде задържан за 72 ч от прокурор, а след това от обвинението ще настояват и за постоянен арест на бизнесмена пред специализирания съд. Семейство Арабаджиеви бяха арестувани в началото на март в градчето Кабрера де Мар край Барселона. Няколко месеца преди това бяха обявени за издирване заради разследването за данъчни престъпления.", "date": "2019.05.04", "title": "Връщат ни днес под конвой Ветко Арабаджиев"}
{"url": "https://www.faktor.bg/bg/articles/novini/balgariya/zhurnalist-ot-radio-vatikana-papa-frantsisk-e-komunikatsionen-fenomen-toy-mozhe-da-govori-s-malchanie-s-zhestovete-i-s-ochite", "text": "Папа Франциск е един смел реформатор, който проявява доверие към професионализма и новите технологии, но и умее да предава своите послания по един модерен начин. Това сподели пред Нова ТВ Димитър Ганчев, ръководител на българската секция в Радио \"Ватикана\". По думите му Франциск е комуникационен феномен - той знае да говори с всички социални категории, той е модел за тотална комуникация - човек, който може да говори с жестове, с мълчание, с очите и с тялото си. Ганчев обясни, че 70 ватиканисти ще пътуват с папския самолет. А 600 ще са всички журналисти, които ще отразяват визитата му. При посещението на папа Йоан Павел Втори журналистите са били почти два пъти повече - 1052. България има една уникална възможност да бъде втората спирка след Абу Даби, която е остров на мирното съжителство между религиите. Това е възможност да бъде продължен новият проект на папа Франциск - да продължи послание си за мирно съжителство между религиите.  \"Мир на земята\" е мотото, но то е по-старо. Папа Франциски идва в България, за да зададе един доста провокативен въпрос - дали българите сме разбрали урока за истинския мир, който ни е оставил т.нар. български папа - Анджело Ронкалий, по популярен като папа Йоан XXIII.", "date": "2019.05.04", "title": "Журналист от Радио \"Ватикана\": Папа Франциск е комуникационен феномен - той може да говори с мълчание, с жестове и с очи"}
{"url": "https://www.faktor.bg/bg/articles/borisov-gerb-i-sds-osaznavame-che-edinstvoto-pravi-silata", "text": "Бойко Борисов, в качеството си на председател на Председателския предизборен щаб на ГЕРБ и партии, подкрепили листата на ГЕРБ и СДС за европейските избори, присъства на подписването на политическо споразумение между СДС и Движение \"Гергьовден\". Документът бе ратифицират от председателите на двете формации Румен Христов и Драгомир Стефенов. \"За нас от Движение \"Гергьовден\" беше съвсем естествено да подкрепим тази дясна и дясно-центристка листа, която със сигурност ще вкара депутати в европейския парламент. И като гледаме червените облаци, които са надвиснали над България, ние не искаме да виждаме БСП във властта. Това е причината да подпишем това споразумение и да подкрепим листата на ГЕРБ и СДС\", разкри председателят на \"Гергьовден\" Драгомир Стефанов. От своя страна премиерът Бойко Борисов и председател на ПП ГЕРБ обясни, че хората в ГЕРБ и СДС съзнават, че единството прави силата. Защото ако се разпилеят тези гласовете за всяка една от тях, те отиват в нищото.  Ние в ГЕРБ започнахме да осъзнаваме, че не сме единствените десни, че единствени имаме кадри, които да управляват. Затова ще бъде добре да намерим талантливи и млади хора и сред нашите партньори, посочи още Борисов.  По думите на Борисов \"Да, България\" и БСП работят заедно. Не случайно и за двете формации главният противник е ГЕРБ. Но ако направим анализ за тяхното потекло, ще си дадем отговор защо са толкова близки.  На въпрос как оценява посещението на папа Франциск у нас, премиерът отбеляза, че това е добре за България.  Има един факт - когато папата отиде в една държава, целият свят се съсредоточава в нея, да види защо отива там. Факт е, че след България, папата ще отиде и в Македония. И това, което ние направихме за Македония, Гърция - за новото име на Македония. Всички усилия, които положихме Македония да стане член на НАТО и ЕС. Така че това е жест на папата към българите, които са изключително толерантен народ. Надявам се това посещение да бъде една добра реклама за България пред света. Мисля, че визитата на този обичан папа е добре за България, изтъкна.", "date": "2019.05.04", "title": "Борисов: ГЕРБ и СДС осъзнаваме, че единството на десните прави силата (Видео)"}
{"url": "https://www.faktor.bg/bg/articles/tsvetanov-1-63", "text": "„За европейски избори европейските политики трябва да бъдат водещи в предизборната кампания, но те винаги минат през призмата и на вътрешната политика. Защото ние винаги разчитаме на силна и обединена Европа и солидарността, която получава страната ни във всички тези години след влизането ни в ЕС“. Това каза председателят на предизборния щаб на ПП ГЕРБ и зам.-председател на партията Цветан Цветанов в интервю за предаването „Седмицата“ по Дарик радио. На въпрос какво влияние ще имат всички скандали през последните седмици върху изборите, той отговори: „Аз досега запазвам пълно мълчание по темата, защото все пак има институции, които трябва да си свършат работата. Защото каквото и да кажа в такава ситуация, с отсрещната негативна енергия, която създадоха нашите политически опоненти, дебатът ще остане безсмислен“, подчерта Цветанов.  Той обясни, че в свое изявление е обяснил всичко и е видял, че няма съществен ефект. „Това, което предприех като политическо действие, за да не създаваме усещането, че има хора, които на всяка цена искат да останат на определени позиции в държавата, е да подам остава. Във всички тези години на Преход кога за съмнения са напускали дадена позиция? Аз съм отговорен човек и за мен ГЕРБ е кауза“, заяви Цветанов. Той посочи, че излизането му от парламента е политическо действие, за да може институциите в България да си свършат работата и за да няма съмнение, че някой ще окаже въздействие върху тях. Цветанов припомни, че през 2013 г. атаките към него са станали два месеца преди изброите и посочи, че сега става същото.  „А през 2014 г. на местните избори имаше отново възможност да стана вътрешен министър. Аз тогава отказах, понеже не бяха приключили делата“, заяви зам.-председателят на ГЕРБ.  Цветанов обясни, че ГЕРБ иска да покаже, че има политици, които могат да поемат и политическа отговорност в такава сложна ситуация. „Защото видяхме, че нашите политически опоненти при идентични случаи въобще не предприеха нищо“, подчерта Цветан Цветанов.", "date": "2019.05.04", "title": "Цветанов: Ще запазя мълчание за скандалите, за да може институциите да си свършат работата"}
