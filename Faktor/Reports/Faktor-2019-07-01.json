{"url": "https://www.faktor.bg/bg/articles/novini/balgariya/za-edno-denonoshtie-prez-kulata-sa-minali-nad-30-000-avtomobila", "text": "За едно денонощие през \"Кулата\" са минали над 30 000 автомобила. За същия период вчера през ГКПП Маказа в двете посоки са преминали общо 11 584 моторни превозни средства. Изключително интензивен бе трафикът на вход и изход през ГКПП Кулата и ГКПП Маказа на българо-гръцката граница през вчерашния ден, 30 юни, съобщават от ГД \"Гранична полиция\".  Граничните пунктове продължават да работят при пълен капацитет. Това съобщиха от пресцентъра на МВР. В дните със силно интензивен трафик през двата основни пункта на границата с Гърция, от ГД \"Гранична полиция\" препоръчват водачите да преминават и през ненатоварените пунктове Илинден, пунктовете, Ивайловград, Златоград и Капитан Петко Войвода.", "date": "2019.07.01", "title": "За едно денонощие през \"Кулата\" са минали над 30 000 автомобила"}
{"url": "https://www.faktor.bg/bg/articles/dobri-novini-ot-izraelskoto-letishte-ben-gurion", "text": "Пътнически самолет от Германия с повредена лява гума извърши днес успешно аварийно кацане на летище \"Бен Гурион\" в Израел, предаде ДПА, като се позовава на летищните власти. \"Боинг 737-400\" на авиокомпания \"Електра еъруейз\", който излетял от град Кьолн, бил ескортиран от два израелски изтребителя \"Ф-16\", за да помогнат за безопасно приземяване. На борда на самолета е имало 152 пътници. Вестник \"Таймс ъв Израел\" съобщи, че полетът бил изпълняван от българска чартърна авиокомпания. Израелският премиер Бенямин Нетаняху написа във Фейсбук: \"Добри новини от летище Бен Гурион. Поздравявам спасителните служби и военновъздушните сили за изключителната им подготовка!\"", "date": "2019.07.01", "title": "БГ самолетът успешно кацна на \"Бен Гурион\", пътниците и екипажът - невредими"}
{"url": "https://www.faktor.bg/bg/articles/grazhdani-atakuvat-radev-prezidentat-nalozhi-na-inat-porednoto-si-veto", "text": "Категорично се противопоставяме на ветото на президента върху Закона за Черноморското крайбрежие. Считаме, че той е подведен и мотивите му са съшити с бели конци. Това заяви председател на УС на Национална асоциация \"Българско Черноморие\" Димитър Канариев на пресконференция в БТА. Той посочи, че заедно с Националното сдружение за защита на собствениците на имоти и Сдружение \"Зелен алианс\" са внесли отворено писмо до народните представители с позицията си относно наложеното вето на текстове, които според тях създават ясен регламент за къмпингуването в неурегулирани места. Чрез това вето президентът защитава нелоялната конкуренция, която се случва в летния черноморски туризъм, категоричен е Канариев, допълвайки, че практикуващите диво къмпингуване не заплащат нищо на никого и ощетяват бранша и държавата. Той заяви, че подобряването на културата на желаещите да почиват сред природата е възможно само чрез ясно регламентиран и прородосъобразен начин, какъвто е заложен във въпросните текстове на закона. Държавният глава неправилно приема, че това е повишаване на рестрикциите поради причината, че до момента такива не съществуват, отсече Канариев. Той уточни, че глобите не са рестрикции, а средства за наказание на нарушителите. Канариев увери и че организациите, които не одобряват ветото, не са против дивото къмпингуване, но според тях трябва да има ясни правила за целта. В мотивите си президентът заявява, че не се противопоставя на опитите да се въведат правила, но алогично налага вето на чл. 10а, който създава ясни правила за възможност за почивка сред природата, посочва още Канариев. Той даде пример със законодателните практики в останалите европейски страни - навсякъде дивото къмпингуване е забранено. България е единствената страна в ЕС, където още няма категорична забрана, посочи Канариев. Той обясни, че законът предвижда, че условията и редът за определянето на местата за този вид къмпингуване се определят в наредба, която трябва да влезе в сила до шест месеца. Относно санкциите пък в Закона се посочвало, че те влизат в сила една година след приемане на въпросната наредба. Според Канариев Законът дава възможност за облекчен режим, който да организира еко биваци със символични такси и основни санитарни условия. Той посочи, че в момента публичните разходи са в размер на стотици хиляди левове - по негови думи извозването на контейнер с отпадъци струва около 200 лв. Канариев изтъкна, че Община Шабла харчи до 160 000 лева на летен сезон за извозване на 500 т отпадъци от места сборища за диво къмпингуване, като тези средства се плащат от местните данъкоплатци, докато къмпингуващите не заплащат нищо. Той обясни, че промените в Закона целели именно предотвратяването на замърсяването и унищожаването на околната среда. Според него президентското вето насърчава нарушаването на правата на частната собственост, замърсяването на околната среда, както и нелоялната конкуренция и практиките против интересите на държавата - неплащане на данъци и такси. Не подкрепяме налагането на вето на политически инат, каза още Канариев. От своя страна председател на УС на Национално сдружение за защита на собствениците на имоти Здравко Младенов изрази убеденост, че президентът е бил подведен от някого, защото ако е бил вникнал в Закона както трябва, едва ли е щял да предприеме тази стъпка.", "date": "2019.07.01", "title": "Граждани атакуват Радев: Президентът наложи \"на инат\" поредното си вето"}
{"url": "https://www.faktor.bg/bg/articles/protestirashti-v-honkong-prevzeha-parlamenta", "text": "Демонстранти срещу пропекинското правителство нахлуха в сградата на парламента в полуавтономната територия Хонконг и развяха знамето от епохата на британския колониализъм, след като щурмуваха зданието в деня на годишнината от връщането на територията на Китай, предаде Франс прес. Флагът с британските цветове беше развят от трибуната на местния парламент - Законодателния съвет. Десетки протестиращи нахлуха в сградата като счупиха блиндирани стъкла след неколкочасова обсада. Зданието беше щурмувано от маскирани протестиращи с каски. Групичка, съставена главно от студенти, използва метална количка, пръти и части от скеле, за да разбие укрепените стъклени врати, който накрая поддадоха. Демонстрантите скандираха лозунги, написаха графити в парламента, унищожиха картини и седнаха на банките на законодателите в израз на предизвикателство към Китай заради излязло от контрол негодувание от законопроект за екстрадицията. Някои носеха пътни знаци, други бяха нагънали метални листове и бяха взели части от скеле, а около сградата в центъра на финансовия квартал се бяха стекли хиляди хора. Правителството призова за незабавен край на насилието и каза, че е спряло всякаква работа по законопроекта за екстрадиция, който автоматично ще бъде отменен през юли догодина. То осъди тази вечер \"крайното насилие\", използвано от протестиращите, за да влязат в сградата на парламента. Местната полиция отправи ултиматум до демонстрантите, влезли в законодателния орган, да напуснат, за да не бъдат изведени със сила. Протестиращите не дадоха веднага отговор на това. Законодателният съвет издаде разпореждане протестиращите да напуснат незабавно, но не уточни какво ще се случи, ако не го направят. Секретариатът на парламента излезе с изявление, с което всякаква делова дейност през утрешния ден се отменя. Канцелариите на централното правителство съобщиха, че утре ще бъдат затворени \"поради съображения за сигурност\". Полицаи за борба с безредиците с шлемове и палки по-рано изстреляха лютив газ докато противопоставянето продължаваше в знойната вечерна горещина. Някои демонстранти отстраниха железни решетки, които обезопасяваха части от сградата на парламента. На транспаранти, поставени на надлези в района на протеста, се четеше \"Освободете Хонконг\". Демонстранти, омотани във фолио, за да предпазят кожата си от сълзотворен газ, още веднъж парализираха части от азиатския финансов център и окупираха пътища, които преди това бяха блокирали с метални бариери.", "date": "2019.07.01", "title": "Маскирани протестиращи в Хонконг превзеха парламента"}
{"url": "https://www.faktor.bg/bg/articles/novini/svyat/erdogan-podgotvya-strategicheska-sreshta-za-siriya", "text": "Турският президент Реджеп Ердоган посочи пред журналисти в Токио, че е обсъдил последните развития във връзка със Сирия и специално с региона на Идлиб на срещите с американския си колега Доналд Тръмп и руския държавен глава Владимир Путин в Осака, съобщава в.\"Хюриет дейли нюз\". Вестникът припомня, че турски наблюдателни постове в провинция Идлиб бяха обстрелвани от сирийски правителствени сили. Ние направихме нашите оценки за всички тези неща. Нашите мерки са предприети. Освен това обсъдихме провеждане на тристранна среща на върха Турция-Русия-Иран. Това ще бъде направено много скоро, в началото на юли, каза Ердоган. Тази среща ще бъде последвана от четиристранна среща на върха между Турция, Русия, Франция и Германия, е посочил държавният глава. Турция продължава да работи с Русия по въпроса за Идлиб с искане тя да използва влиянието си върху сирийския режим за спиране на нападенията в тази провинция, е заявил още Ердоган.", "date": "2019.07.01", "title": "Ердоган подготвя стратегическа среща за Сирия"}
{"url": "https://www.faktor.bg/bg/articles/novini/balgariya/avariya-s-tovaren-vlak-sprya-dvizhenieto-mezhdu-kresna-i-blagoevgrad", "text": "Товарен влак в междугарието Черниче – Пейо Яворов престоява заради скъсан пантограф, съобщиха от БДЖ. Има нарушение по контактната мрежа. Влаковете в района между Кресна и Благоевград са спрени, а пътниците се извозват с автобуси. Работи се по възстановяване на мрежата.", "date": "2019.07.01", "title": "Авария с товарен влак спря движението между Кресна и Благоевград"}
{"url": "https://www.faktor.bg/bg/articles/novini/svyat/arest-i-ataka-nad-dron-eskaliraha-naprezhenieto-mezhdu-turtsiya-i-haftar", "text": "Либийският командир Халифа Хафтар освободи шестима турци, след като задържането им доведе до ескалация в напрежението между неговата армия и Анкара.  Турция подкрепя международно признатото правителство в Триполи, което води война със силите на Хафтар. Ден по-рано Турция заяви, че ако гражданите ѝ не бъдат освободени незабавно, милициите на Хафтар ще бъдат \"легитимна цел\". Държавната Анадолска информационна агенция съобщи, че освободените са моряци. Силите на Хафтар съобщиха и че са унищожили турски дрон, паркиран на единственото работещо летище в Триполи, и обявиха \"обща мобилизация\" с покачването на напрежението между двете страни. Ударът и задържането на турските граждани са част от серия мерки, целящи да накажат Турция, задето подкрепя правителството в Триполи, пише агенция \"Ройтерс\". На 4 април военният командир Халифа Хафтар нареди на силите си да започнат настъпление за превземане на Триполи, където е базирано признатото от международната общност правителство на националното съгласие, оглавявано от неговия съперник Файез Сарадж, припомня \"Дневник\".", "date": "2019.07.01", "title": "Арест и атака над дрон ескалираха напрежението между Турция и Хафтар"}
{"url": "https://www.faktor.bg/bg/articles/novini/svyat/armiyata-na-haftar-predupredi-za-nachaloto-na-vazdushni-udari-po-tripoli", "text": "Военно-въздушните сили на Либийската народна армия (ЛНА) на Халифа Хафтар ще започнат да нанасят удари по цели в Триполи, предава РИА Новости, позовавайки се на информация от оперативния щаб на военно-въздушните сили на ЛНА. Датата на началото на въздушната операция не се уточнява, но са отправени препоръки към населението да не доближава военни обекти. ЛНА е взела това решение, след като били изчерпани всички „традиционни методи” за водене на война при освобождаването на Триполи. През 2011 г. международната коалиция, начело със САЩ и НАТО, проведе операция в Либия, в резултат на която бе убит Муамар Кадафи и бе свален неговия 40-годишен режим на управление. Оттогава кризата в страната продължава. На изток, в град Тобрук заседава законно избраният парламент, подкрепян от Либийската народна армия, оглавявана от Халифа Хафтар. На запад, в Триполи, действа Правителство на националното съгласие (ПНС) начело с Файез ал-Сарадж. Правителството е сформирано с подкрепата на ООН и Европейския съюз. В началото на април лидерът на ЛНА Халифа Хафтар започна настъпление към Триполи за „освобождаване от терористите”. Лоялните на правителството въоръжени формирования в отговор обявиха началото на операция „Вулкан на гнева”. През последните дни военновъздушните сили на ЛНА обстрелваха няколко позиции и складове за оръжия в различни райони на Триполи. По данни на Световната здравна организация, в резултат на боевете са загинали повече от 740 души, а повече от 4,4 хиляди са ранени.", "date": "2019.07.01", "title": "Армията на Хафтар предупреди за началото на въздушни удари по Триполи"}
{"url": "https://www.faktor.bg/bg/articles/novini/svyat/frantsiya-vliza-v-bitkata-za-etsb-s-kristin-lagard", "text": "Европейската централна банка (ЕЦБ) може би ще бъде оглавена за първи път от жена. Договорките за ръководните постове в Европейския съюз ясно се завъртат около двете водещи страни в блока - Франция и Германия, съобщава investor.bg. Доскорошният фаворит за поста, гуверньорът на Бундесбанк Йенс Вайдман, изглежда вече не е толкова сигурно, че ще наследи Марио Драги. Според източник на Bloomberg френските власти все още смятат, че може да се преборят за ръководния пост на централната банка и предпочитат той да бъде даден на жена. Според него има няколко кандидатки, подходящи за поста, сред които е и сегашният управляващ директор на Международния валутен фонд Кристин Лагард. Сред другите спрягани имена в миналото са и тези на заместник-гуверньора на Френската централна банка Силви Гулар и главният икономист на Организацията за икономическо сътрудничество и развитие Лоренс Бон. Друга възможност може да е и ръководителката на френската хазна Одил Рено Басо. За момента Франция не лобира активно за своите кандидатки.  Тактиката ще зависи от това дали друг французин, преговарящият на ЕС за Brexit Мишел Барние, може да се пребори за ръководния пост в Европейската комисия, нещо, което на този етап изглежда малко вероятно. Преди началото на срещата на върха в неделя премиерът на Люксембург Ксавие Бетел заяви, че лидерите трябва да се обединят около дама начело на европейската централна банка.  Според друг източник на Bloomberg Италия също подкрепя начело на европейската парична политика да застане французойка. Въпреки че по образование Лагард е адвокат, а не икономист, тя много добре би паснала на позицията, смята Петер Диксону икономист на Commerzbank в Лондон.  Това би било втори път, в който французин застава начело на финансовата институция. Жан-Клод Трише бе неин ръководител от 2003 г. да 2011 г. Досега всички основни пертенденти бяха мъже, включително германецът Йенс Вайдман и гуверньорът на Френската централна банка Франсоа Вилерой дьо Гало.", "date": "2019.07.01", "title": "Франция влиза в битката за ЕЦБ с Кристин Лагард"}
{"url": "https://www.faktor.bg/bg/articles/ognyan-minchev-1-15", "text": "„Позорно е за една държава да демонстрира скандалите между институциите си тогава, когато става дума за ключови решения за националната сигурност като закупуване на тип изтребител за своите ВВС”. Това изтъква в свой коментар политологът Огнян Минче, предизвикан от последните изявления на президента Румен Радев по БНТ, че България трябва да се дистанция от сделката за Ф-16, защото самолетите ставали само за шоу.  „След като едно служебно правителство претупа въпроса за новите изтребители в полза на една от офертите, на цената на политически уволнения и на ръба на институционалните си пълномощия, днес институционално-политическото позорище продължава на мегдана - публично, по медиите. Българските граждани не се интересуват от това какви са взаимоотношенията между президент, премиер, министър на отбраната, парламент... Българските граждани искат да живеят в държава, в която тяхното гражданско достойнство бива охранявано и ценено. Какви са тези селяндурски свади - кой какво договаря, кой какво купува, кой крив, кой прав? Да не би да купуваме дръгливо магаре на пазара, че са се разпищолили в срамни спорове купувачите? Я погледнете държавите около нас - Румъния, Словакия, Гърция...! Къде сте видяли подобни разправии между джамбази като на нашия селяндурски мегдан?”, пита Минчев. Според него институциите дължат на гражданите достойно поведение.  „Спорете, карайте се, конкурирайте се - зад закрити врата. Докато трае процесът на договаряне по сделката. Става дума за национална сигурност. От там нататък - думата за контрол върху стореното има парламентът. По телевизията ми тръгнали - изтребители да купуват! Нещастници...”, казва с гняв политологът.", "date": "2019.07.01", "title": "Огнян Минчев: Нещастници - по телевизията тръгнали изтребители да купуват!"}
{"url": "https://www.faktor.bg/bg/articles/obshtestvo/zakon-i-red/ostaviha-v-aresta-mazha-spipan-s-heroin-za-2-5-mln-leva", "text": "Николай Деянов, който бе хванат с огромно количество хероин, скрит в тайник на микробус, очаквано остава в ареста. Това реши Бургаският окръжен съд, предаде Burgas24.bg. По време на днешното заседание стана ясно, че микробусът, с който е превозвана дрогата, е лично на Деянов. Тя е била скрита в тайник с двойно дъно, върху който са били положени дървени плоскости. Мъжът е родом от село Зелена морава, община Омуртаг. Имал развъдник за кучета, които продавал в Гърция. Последните думи на Деянов втрещиха всички в залата. Вместо да каже какво очаква от съда, мулето на хероин промълви единствено, че иска да му бъдат върнати намерените у него пари, за да може да си пазарува в лавката на ареста. Николай беше хванат да шофира микробус, надрусан с метамфетамин. При извършения оглед на МПС-то бяха открити 110 пресовки с хероин с тегло около 55 кг на стойност от 2 до 5 млн. лв.", "date": "2019.07.01", "title": "Оставиха в ареста мъжа, спипан с хероин за 2.5 млн. лева"}
{"url": "https://www.faktor.bg/bg/articles/za-vtori-pat-tsatsarov-iska-imuniteta-na-deputat-ot-bsp", "text": "За втори път главният прокурор Сотир Цацаров сезира Народното събрание с искане за сваляне на имунитета на депутата Георги Михайлов от БСП. Причината е извършено от него данъчно престъпление, съобщават от прокуратурата. В края на миналата година е било внесено първото искане от прокуратурата за снемане имунитета на Михайлов за безстопанственост и сключване на неизгодни сделки в качеството му на изпълнителен директор на „СБАЛХ“ЕАД. Михайлов даде съгласието си за разследване срещу него. През юни Михайолв е бил привлечен като обвиняем за безстопанственост. Взета му е мярка за неотклонение „парична гаранция“ в размер на 15 000 лв. Обвинен е бил за това, че от 2015 г. до 2017 г. като длъжностно лице - изпълнителен директор на „Специализираната болница за активно лечение на хематологични заболявания“, не е положил достатъчно грижи за ръководенето, управлението, стопанисването и запазването на повереното му имущество и за възложената му работа, от което са последвали значителни щети за предприятието - „СБАЛХЗ“ ЕАД, в размер на 164 106 лв. Михайлов е извършил парични плащания без правно основание в полза на дружеството „Екофарм“ ЕООД в общ размер на 164 106 лв., обясняват от държавното обвинение. Разследването по досъдебното производство продължава и се събират доказателства и за други престъпни деяния против стопанството. В хода на разследването са събрани доказателства и за извършено от Михайлов данъчно престъпление. Главният прокурор повторно е сезирал Народното събрание за даване на разрешение за възбуждане на наказателно преследване на Михайлов за извършено данъчно престъпление, тъй като даденото от него писмено съгласие, не включва разследването и привличането към наказателна отговорност за този тип престъпление.", "date": "2019.07.01", "title": "За втори път Цацаров сезира Народното събрание за обвиняем депутат от БСП"}
{"url": "https://www.faktor.bg/bg/articles/zadarzhaha-heroin-za-milioni-v-rayona-na-burgas", "text": "В ранните часове на 30 юни  при рутинна полицейска проверка униформени установяват водач с неадекватно поведение.  При полевия тест се става ясно,че водачът е употребил амферамини. А последвалата проверка на микробуса установява тайник с двойно дъно, в което полицията открива 110 пресовки или около 55кг хероин с чистота около 50%. Стойността на дрогата е между 2 и 5 млн. лв. Задържан е 47-годишен водач от Област Търговище за 72 ч. Прокуратурата е поискала постоянен арест на мъжа.", "date": "2019.07.01", "title": "Задържаха хероин за милиони"}
{"url": "https://www.faktor.bg/bg/articles/ostaviha-v-aresta-sina-na-galabin-boevski", "text": "Състав на Софийския градски съд остави в ареста Пол Боевски. Съдът разгледа мярката му за неотклонение и реши да остане \"Задържане под стража\". Нито Боевски, нито адвокатът му коментираха решението след края на заседанието. 26-годишният син на олимпийския шампион Гълъбин Боевски е подсъдим за притежание на 46,73 грама наркотици (2,31 грама марихуана, 17,41 грама амфетамин и 27,01 грама кокаин) с цел разпространение. В началото на април Софийската градска прокуратура го привлече като обвиняем за държане и разпространение на наркотични вещества. Законът предвижда наказание \"Лишаване от свобода\" от 2 до 8 години и глоба от 5000 лева до 20 000 лева. Името на Пол нашумя преди 11 години, когато беше приет в болница, след като се простреля в главата с внесен в училище газов пистолет. Баща му Гълъбин - тогава общински съветник от ГЕРБ, подаде оставка, а три години по-късно го заловиха на летището в Сао Пауло с 9 кг кокаин, докато придружава дъщеря си Сара на участия в тенис турнири.", "date": "2019.07.01", "title": "Оставиха в ареста сина на Гълъбин Боевски"}
{"url": "https://www.faktor.bg/bg/articles/moreto-pogalna-za-edin-den-burgazliyka-plovdivchanin-i-sofiyanets", "text": "Трима души са се удавили в неделния ден в Бургаско. Това съобщиха от областната дирекция на МВР в Бургас, цитирани от БГНЕС. 48-годишна бургазлийка се е удавила в местността Иракли. Съобщението за инцидента е получено около 12.15 ч. в Участък – Обзор към Районно управление - Несебър. Жената дошла на неохраняемия плаж заедно със съпруга си, влязла на 30-40 метра навътре в морето. Въпреки опитите й да излезе от бурното море, бургазлийката не успяла да излезе от водата. Тялото й е извадено от плажуващ мъж от Враца. 44-годишен пловдивчанин се удави в бурното море на плаж \"Делфин\" до Ахтопол. За случая е съобщено около 14.10 ч. в неделя в Районно управление - Царево. Тялото му е откарано за аутопсия в отделение \"Съдебна медицина\" при УМБАЛ – Бургас. Работата по случая продължава от служители на Районно управление – Царево. Около 17.40 ч. в неделя в Районно управление - Поморие, е получено съобщение за удавен мъж в морето край поморийската местност \"Косата\". Установено е, че това е 64-годишен софиянец, влязъл малко по-рано да се къпе в морето. Тялото му е открито на пясъчната ивица на неохраняем плаж пред почивна станция \"Мак\" - Габрово.", "date": "2019.07.01", "title": "Трагедия! Джулая погълна за един ден бургазлийка, пловдивчанин и софиянец"}
{"url": "https://www.faktor.bg/bg/articles/lozan-panov-1-3", "text": "В държавите, подкрепили замразяването на членството на Полша в Европейската мрежа на съдебните съвети, очевидно, разделението на властите не е проформа и те са оценили адекватно опасността от нарастващия популизъм в Полша, който не е само полски феномен. Това заяви председателят на Върховния касационен съд Лозан Панов, който участва в дискусия на тема \"Когато Върховният съд на Полша отказа да се подчини на политици\". Събитието се проведе в Съдебната палата, а в него участва първия председател на Върховния съд на Полша Малгожата Герсдорф. Панов припомни, че ВСС е изпратил запитване до МВнР дали подкрепата на съдебния съвет по този казус ще навреди на националните интереси, като след това България се е въздържала при гласуването за замразяването на членството на Полша. По темата за популизма председателят на ВКС цитира холандски учен, според който, когато опозицията е слаба популистите се разочароват, че ги ограничават независимият съд и медиите, и започват да се опитват да ги отслабват. И посочи, че България е на 111-то място по свободата на словото в класацията на \"Репортери без граница\" и допълни, че резултатите от борбата с корупцията достатъчно добре илюстрират как функционира съдебната власт. Лозан Панов представи полския гост Малгожата Герсдорф като заяви, че с действията си тя дава пример за отстояване на независимостта и разделението на властите, отказвайки да напусне поста си и да се подчини на управляващите. Председателят на ВКС припомни, че Полша е станала първата европейска страна в ЕС, срещу която е била задействана наказателна процедура от ЕК заради съдебната реформа в страната. Тя уреждала министъра на правосъдието да има право да уволнява и назначава председателите на съдилищата, както и промяна на възрастта за пенсиониране, като единствено президентът можел да удължава активната служба на съдиите. Друга промяна била, че магистратите можели да бъдат санкционирани, ако властите сметнат, че техните решения са неподходящи. \"Независимостта на съда е защита на гражданите, а не на съдиите\", каза по време на изказването си председателят на Върховния съд на Полша Малгожата Герсдорф. Тя препоръча обществото ни да се образова за това какво означава независимост на съда и на съдиите. Герсдорф допълни, че е имала подкрепата на всички върховни съдии и на обществото, за това е можела да заяви твърдата си позиция срещу законодателите.", "date": "2019.07.01", "title": "Лозан Панов: Резултатите от борбата с корупцията са огледало как функционира съдебната система"}
{"url": "https://www.faktor.bg/bg/articles/obshtestvo/ulitsata/utre-termometrite-shte-udaryat-39-gradusa", "text": "Жълт код за опасно време и високи температури е обявен в цялата страна на 2-ри юли. Градусите ще продължат да се повишават, като максималните ще бъдат предимно между 34 и 39 градуса, в София - около 34 градуса, сочи прогнозата на НИМХ.   По Черноморието ще бъде подходящо за туризъм. Ще бъде слънчево и топло. Ще духа до умерен южен вятър. Вълнението на морето ще бъде 1-2 бала. Температурата на морската вода ще бъде 26-27 градуса. Максималните температури ще бъдат 29-30 градуса.   Над планините ще бъде слънчево. Ще духа умерен, по високите и открити части - временно силен вятър от изток-североизток. Температурите ще се повишат още и максималната на височина 1200 м ще бъде около 28 градуса, на 2000 м - около 22 градуса.   В сряда ще се задържи горещо, с максимални температури 34-39 градуса. Ще бъде слънчево, но по-късно след обяд ще се развие купеста облачност, по-значителна над северните и планинските райони. На отделни места ще превали краткотраен дъжд, придружен с гръмотевици. Възможни са локални интензивни явления и градушки.   Вятърът за кратко ще се ориентира от северозапад, до вечерта ще се обърне от север-североизток и с него в четвъртък температурите ще се понижат, като максималните ще бъдат предимно между 29 и 34 градуса. Въздушната маса над страната ще е неустойчива.   Над много райони ще се развива купесто-дъждовна облачност и ще има краткотрайни валежи и гръмотевични бури. Очакват се локални интензивни извалявания и градушки, с по-голяма вероятност в Северна България и планинските райони.", "date": "2019.07.01", "title": "Утре термометрите ще ударят 39 градуса!"}
{"url": "https://www.faktor.bg/bg/articles/obshtestvo/zakon-i-red/neli-kutskova-ne-tryabva-da-ima-hora-s-tolkova-mnogo-vlast-s-kolkoto-razpolaga-glavniyat-prokuror", "text": "\"В настоящия момент т.нар. \"трима големи\" в съдебната власт могат да бъдат разследвани, както и всеки български гражданин, за извършени от тях престъпления, с изключение на постановяване на съответните съдебни актове. Защото в Конституцията е записано, че съдиите не носят отговорност за техните актове, освен ако преди това не е извършено друго престъпление\". Това заяви пред БНР съдия Нели Куцкова, бивш председател на Съюза на съдиите и съдия от Софийския апелативен съд. „С новия законопроект на практика разследването на тези „трима големи“ става по-трудно. Те се поставят в някаква специална категория, при която първо трябва да се иска разрешение от ВСС, да ги гледа спецсъд евентуално, което всъщност затормозява процедурата“, отбеляза Нели Куцкова. „В случая основното, за което в България се спори, е как да бъде разследван главния прокурор. Защото имаме решения на Европейския съд по правата на човека, като например по делото „Колеви“, и се установи, че в България няма адекватен механизъм, с който да се разследва главният прокурор, ако той е заподозрян в извършване на престъпление“, каза още тя. Според Куцкова трябва да се съгласим със Съвета на Европа, защото се получава нещо като бягане с препятствия – няколко пречки преди да бъде разследван който и да е от „тримата големи“, което се отнася най-вече до главния прокурор. „Трудно можем да си представим на практика, въпреки че на теория може да бъде записано, как един редови прокурор, бил той и от спецпрокуратурата, ще тръгне да разследва началника си, защото прокуратурата е една пирамидална структура, строго йерархизирана“, допълни Куцкова: „Още не е измислено кой ще е този независим орган, който евентуално би разследвал главния прокурор, така че да не е подчинен на него“. И подчерта, че не смята, че в България трябва да има институции, органи и хора, които да имат толкова много власт, с каквато разполага главният прокурор.", "date": "2019.07.01", "title": "Нели Куцкова: Не трябва да има хора с толкова много власт, с колкото разполага главният прокурор"}
{"url": "https://www.faktor.bg/bg/articles/dogovoriha-skoka-na-zaplatite-v-stolichniya-gradski-transport", "text": "Заплатите на водачите в градския транспорт да бъдат увеличавани с по 10 процента през следващите три години. За това се договориха днес ръководството на Столичната община, на транспортните дружества, както и лидерите на двата най-големи синдиката, на среща в Столичната община. Програмата за поетапно увеличаване на доходите на шофьорите се очаква да бъде разгледана на следващото заседание на Столичния общински съвет, което ще се състои на 11 юли. Ако се приеме, то ще влезе в сила от 2020 година, предаде БТА. На брифинг след срещата кметът на София Йорданка Фандъкова припомни, че от 1 февруари тази година заплатите на всички работещи в четирите общински транспортни дружества /\"Столичен автотранспорт\", \"Столичен електротранспорт\", \"Метрополитен\" и ЦГМ/ бяха увеличени с 10 процента. А от 21 април е постигнато споразумение за увеличаване с още 10 процента на заплатите на водачите в автотранспорта, електротранспорта и метрото. Заплатите на водачите тази година са увеличени с общо 20 процента със средства от бюджета на Столичната община, посочи кметът. Това е един много сериозен скок в резултат на тежки и продължителни преговори, посочи Фандъкова. Тя припомни, че още през март е постигната договореност за начало на обсъждането на тригодишно споразумение с цел да се даде перспектива на хората и да привличаме повече желаещи да работят в системата на градския транспорт. Това е целта - да има повече хора, които желаят да работят тази работа, резултати са налице, коментира кметът. Вече имаме тенденция за привличане на нови водачи в автотранспорта, въпреки че все още недостиг съществува. При напуснали 42 шофьори имаме 97 новопостъпили, информира кметът. Слав Монов, директор на \"Столичен автотранспорт\" съобщи, че се наблюдава устойчива тенденция към нарастване на заплатите в сектора. Средната брутна работна заплата за водачите в автотранспорта за януари е била 1800 лв., за февруари - 1900 лв., за март средната заплата минава границата от 2000 лв.  През април и май брутните заплати вече са 2200 и 2300 лева за водач, което значи \"чисто\" 1800 лв., поясни Монов. Той каза, че след приемането на тригодишната устойчива програма за нарастването на доходите с 10 процента всяка година с натрупване, заплатите ще се увеличат с над 30 процента в следващите три години в целия транспортен сектор. Кметът Фандъкова изтъкна, че продължава работата по основната визия, по която общината работи и променя града, а именно - по-добра среда, по-зелен град, по-чист въздух. Усилията ни бяха насочени към подобряване и модернизация на наземния транспорт, към разширението на метрото. Само в последните няколко месеца бяха пуснати в движение 170 нови автобуса, припомни кметът. Тя информира, че предстои пускането на първите осем километра от третата линия на метрото до края на годината. Очакват се през есента да пристигнат 13 нови трамвая по ОП \"Региони в растеж\" и 15 нови електробуса, които ще се движат по линиите на градския транспорт, допълни кметът.", "date": "2019.07.01", "title": "Договориха скока на заплатите в столичния градски транспорт"}
{"url": "https://www.faktor.bg/bg/articles/obshtestvo/zakon-i-red/sled-smartta-na-dete-palna-zabrana-za-avtomobili-v-morskata-gradina-vav-varna", "text": "Да бъде въведена пълна забрана за движението на МПС в Морската градина. Това реши Комисията по безопасност на движението към Община Варна на извънредно заседание този следобед, съобщи Дарик Нюз. Решението идва след трагичния инцидент от събота, при който 5-годишно дете загина,  блъснато от лека кола на платен паркинг в Морската градина.  На входовете на парка ще бъдат поставени забранителни знаци за влизане. Изключение ще се прави само за коли, обслужващи Зоопарка, Делфинариума, Логопедичната детска градина и Карин дом. Допълнително ще бъде уточнен начинът, по който ще става влизането им.  \"Като мотив за това решение ще послужи актуализираният наскоро Генерален план за организация на движението на територията на Община Варна\", обясни Пламена Маринова, заместник-кмет на Варна по юридическите въпроси.  Комисията реши още служителите на Общинска полиция ще бъдат упълномощени да налагат санкции по спазване на забраната за движение. „Даваме си сметка, че това решение не е популярно и ще бъде в ущърб на някои. Длъжни сме обаче да се съобразим с обществения интерес”, заяви председателят на комисията - зам.-кметът по сигурността и обществения ред Тодор Иванов. \"Решението на Комисията по безопасност на движението ще бъде веднага внесено при кмета\", уточни Иванов.", "date": "2019.07.01", "title": "След смъртта на дете: Пълна забрана за автомобили в Морската градина във Варна"}
{"url": "https://www.faktor.bg/bg/articles/borisov-predpochitam-gabriel-da-si-ostane-evrokomisar-otkolkoto-da-stane-vissh-pregovaryasht", "text": "\"Какво е по-важно за нас - комисар с реален портфейл или висш европейски преговарящ?\" С този въпрос Борисов обясни защо е взел решение са откаже поста върховен представител по въпросите на външната политика и сигурността за страната ни, съобщава БНР.  По думите му е много вероятно, например, страните от Западните Балкани да не бъдат поканени за еврочленство и \"косовари, албанци, македонци, сърби\" да кажат, че \"заради българката не става\". Считам, че на нас ни трябва реален ресор и човек в комисията, Мария Габриел е доказана, подчерта премиерът, който възнамерява да предложи тя да остане в Еврокомисията.  Министър-председателят каза още, че предложението Кристалина Георгиева да оглави Европейския съвет е отпаднало.\"Либералите не отстъпиха за това. Ето защо няма решение”, посочи Борисов относно кандидатурата на Георгиева, но добави, че Италия и страните от Вишеградската четворка са я предложили за поста върховен дипломат на ЕС.  На въпрос дали само едно име се обсъжда за председател на Европейския съвет, българката Кристалина Георгиева, Борисов отговори, че са се пуснали имената и на Георгиева и на досегашния еврокомисар Мария Габриел.  \"Искаха много да има и българин в имената, но това, което предлагат, е върховният представител, тази тема на мен не ми е интересна, защото така си губя комисар\", обясни Борисов. ”Слухът е, че Мария Габриел е предложена от ЕНП като върховен представител на ЕС. Ако е истина, мъдростта зад този ход ми убягва”. Това написа в ”Туитър” Карл Билд, който е бивш премиер на Швеция и един от най-опитните дипломати в ЕС. \"Във въртележката на Европейския съвет тази нощ искрено се надявам да бъде отделено внимание на назначаването на опитен и с тежест върховен представител. Външната политика в днешния по-оспорван, сложен и пълен с конфликти свят не е за аматьори\", написа още той в социалната мрежа, без да изписва името на българката. Карл Билд е бил сред главните преговарящи по време на Югославската война. Всяка държава може да има само по един представител в Европейската комисия.", "date": "2019.07.01", "title": "Борисов: Предпочитам Габриел да си остане  еврокомисар, отколкото да стане висш преговарящ"}
{"url": "https://www.faktor.bg/bg/articles/novini/balgariya/institutat-za-izsledvane-na-blizkoto-minalo", "text": "Институтът за изследване на близкото минало излезе с официална позиция по повод скандала с опита в някои от новите учебници по история за 10 клас да бъдат спестени важни и факти и събития, други да бъдат изопачени, а трети манипулативно представени. Пишещи, изследователи, администратори През изтеклата седмица тече много разгорещена размяна на мнения за начина, по който комунизмът трябва да бъде представен в учебниците по история. Чуха се остри и аргументирани упреци към някои от предлаганите учебници. Но едва ли може да се стигне до задоволително решение само по пътя на прибавяне или изваждане от тях на едни или други факти. Различията са радикални, проблемът е много по-сериозен и не може да бъде решен по пътя на убеждаването на някоя от спорещите страни. Нещата опират до изясняване методологическата позиция на отделните историци и до идеята на Просветното ведомство за характера и целите на образователния процес. Но за да се говори по същество, трябва предварително да се разчистят редица „принципни” недоразумения, а нерядко и откровени спекулации, които задушават трезвото мислене. Един от спорните въпроси в медийната престрелка беше кой може да се включи в дебата за учебниците? В изказванията на критикуваните беше отречено това право на разследващи журналисти и свободни изследователи, а дори и на историци, доста ангажирани с проблемите за представянето на комунизма в образователния процес. Но трудно може изкуствено да бъде стеснен кръгът на активно интересуващите се от проблема, тъй като качеството на учебниците и позицията, от която са написани, са проблем на цялото общество, а не поле за академична изява. Още повече, че учебникът не е академичен продукт, а особен жанр, вторична дейност, преразказ и популяризиране на предхождащи го изследвания, адаптирани с педагогическа цел към нуждите и капацитета на една или друга възрастова група. Разговорът за учебниците не може да бъде „академичен” монопол. Друго активно тиражирано внушение е, че в учебниците комунизмът трябва да бъде представен максимално „обективно”. Един от застъпниците на тази теза заяви от екрана на Националната телевизия: „Няма такъв период в историята, когато да има само лошо или само добро”. В най-общ смисъл това е вярно, но пренесено в сферата на оценка на историческите явления и политическите системи, е в основата на релативизирането на научните и морални оценки, което води до приравняване на всички режими и в края на краищата –  до частичното оправдаване на формално осъжданата система. В немската историография на нацизма такава позиция се определя като негационизъм. Това е пътят, който води до реплики като „това, което ни отне демокрацията”… Така в учебниците се появява едно непреодолимо противоречие между теоретичното дефиниране на комунизма като тоталитарен и частичното му реабилитиране. Министерството на образованието ясно и адекватно задава тематичната програма относно периода на комунизма. Критикуваните учебници формално са спазили тази логика, но вътрешно я ерозират и по същество подменят задачата. Инструмент за това е отстояваният възглед за работата на историка като свобода на интерпретациите. Как в разглеждания случай най-често се отстоява това „право” на собствена интерпретация? Чрез прилагане на различни техники за пресемантизиране на факти, писмени текстове и артефакти. Списъкът на приложените похвати е дълъг: нарушаване на тематичните пропорции (само няколко реда за лагерите и Белене и цели страници за Димитровската и Живковата конституции); поставяне на прекален акцент върху факти, събития и като резултат: релативизиране на оценката за политическата природа на режима; преекспониране на личностите от стария режим; премълчаване на важни факти или откровеното им изопачаване; игра със статистически данни от комунистическото време; непряка пропаганда чрез фотоилюстрациите; формулиране на погрешни или тенденциозни въпроси към учениците и т.н… Възглед за свободата  на историческите интерпретации кулминира в изказвания в духа на това, че е още рано да има обективна оценка за времето на комунизма, че либерализмът е в криза и трябва да минат 100 или 200 години, за да може историята правилно да отсъди кой крив, кой прав. Интерпретациите не само подлежат на критика, но и на отхвърляне. В научната литература много добре са обосновани границите на валидност на всяка интерпретация. Тази граница е резултат на двойна проверка. На първо място тя се определя от характера на коментирания факт или събитие; налице е нещо като съпротива на реалността – фактите и събитията се съпротивляват на произволно налаганите им значения, които по същество ги деформират. Типичен пример за това е представянето в някои от учебниците на постиженията на „социалистическата индустриализация”. Те се документират вън от какъвто и да е контекст. Петдесет години е дълъг период и какъвто и да е режимът, страната не може да стои на едно място, хората живеят и създават различни блага. Въпросът е не възхваляването им, а разясняване каква е концепцията и цената на тази индустриализация, какви са крайните ѝ резултати, видени в контекста на външния свят, на съседни и сходни страни, развивали се при други политически и икономически условия. Всичко това означава, че проблемът за подбора и интерпретацията на историческите факти се явява преди всичко морален проблем. Вторият способ за проверка на историческите интерпретации е посредством научния форум, оценката на научната общност, формирана на базата на преобладаващото мнение на изследователите. У нас вече е натрупана огромна литература, издадени са десетки академични томове върху периода; българският комунизъм е изследван в детайли, не само в политически план, но и във всички социални и личностни полета. (За съжаление, много малко от натрупаното познание се е превърнало в общ опит – поради политическото и медийно безразличие по въпроса.) Има и открояващи се изключения, но в по-голямата част от съществуващата академична продукция, както и сред водещите изследователи на периода, съществува консенсус относно характера на комунистическия тоталитаризъм и неговите български превъплъщения през годините. Този български консенсус за комунизма не е изолирано явление, той е част от общоевропейския научен консенсус. По-скоро българско изключение са силните негационистки тенденции в част от историците на периода. Съществува консенсус относно характера на комунистическия тоталитаризъм и неговите български превъплъщения през годините. Най-същественият въпрос в случая е не дори дали могат да се изразяват различни интерпретации за близкото ни минало (в това отношение няма никакви пречки), а дали всяка интерпретация е подходяща при изграждането на историческата грамотност на децата, която училището има за задача да даде. Ето защо е повече от странно, че критиката, отправена към някои от авторите в учебниците, беше представена като израз на репресия, на цензура, опит да се отстранят „конкурентите” и най-накрая – като пълзящ тоталитаризъм. Тази стратегия за защита съзнателно или неволно води до деградиране на моралния климат в обществото и до исторически нихилизъм. Стига се до парадокса да се сравнява критиката, отправена им от един или друг безвластен индивид, с цензурата и репресията на тоталитарната държава. И всичко това – за да се защити десетилетния монопол върху идеологическия и икономически бизнес с учебниците. Тези автори сами добре използват разликата между миналата и днешната епохи, тъй като не слизат от трибуната на националните медии, за да обясняват колко е заплашена свободата им на изразяване. Учебниците не могат да се третират като поле на свободна изява на авторски позиции, те са инструмент за осъществяване на една от най-важните функции на обществото – подготвяне на децата по начин да са адекватни и успешни в новия свят. „Историците трябва да бъдат свободни в условията на демокрацията” – в това проблематично заявление от телевизионния екран прозира употребата на принципите на демокрацията срещу нейните собствени ценности. Демокрацията не е всепозволяващо общество, политическият плурализъм не означава толерантност към каквито и да са възгледи, които заплашват ценностите ѝ и общото благо. Част от нейните защитни механизми са да бъде нетърпима към тях. От друга страна, съвършено несъстоятелно е да се приравняват политическият и научния плурализъм. Политическият плурализъм третира като равностойни всички възгледи за обществото, които се вписват в неговата ценностна система, докато в науката вододелът минава между адекватното познание и изкривеното познание. Има правилни и неправилни научни тези и те не могат да бъдат равнопоставени, еднакво ценени. Никой не възпрепятства съществуването им, но налице са достатъчно основания да бъде поставена под въпрос целесъобразността да се възпроизвеждат чрез образователния процес. Учебниците не могат да се третират като поле на свободна изява на авторски позиции, те са инструмент за осъществяване на една от най-важните функции на обществото – подготвяне на децата по начин да са адекватни и успешни в новия свят. Така достигаме до най-важните проблеми: първо – какво трябва да представлява учебникът по история; второ – каква трябва да бъде ролята на държавата и конкретно на МОН в определяне съдържанието на учебниците? По дефиниция учебникът е вид инструкция, която трябва да предаде някакво проверено и сигурно знание, той не бива да подава противоречиви сигнали, ролята му не е да проблематизира преподавания материал. Във всички държави историята като учебен предмет е предназначена да създаде в учениците чувство за принадлежност към една общност, да бъде стимул за укрепване на националната идентичност чрез утвърждаване на определени граждански и човешки ценности. Но как това може да бъде постигнато в национален план, ако в различни училища или в различни градове различните учебници предлагат пет различни, често противоречащи си, версии за историята? Ето защо най-важното в представянето на комунизма в учебника е недвусмисленото и ясно представяне на проблема за комунистическия тоталитаризъм във всички негови водещи характеристики, неизменно в имплицитно или експлицитно сравнение с демократичната форма на управление. И не само класическия тоталитаризъм от времето на сталинизма или ранния живковизъм, но и по-късното му „мирно” превъплъщение, когато тоталното наблюдение, контрол и шантаж поемат функциите на открития терор и лагерите. Едва ли е необходимо учебниците да се претоварват с цялата налична фактология. Сериозните изследователи на периода лесно могат да достигнат до съгласие относно списъка на задължителните теми и факти, които трябва да присъстват, за да няма в учебника много от липсите, които бяха констатирани. Основната задача трябва да бъде създаването на умения учениците да разпознават изучаваното явление тоталитаризъм и да са чувствителни към неговите рецидиви или модерни превъплъщения. Така неизбежно се стига до ролята на Министерството. Констатираме, че то полага немалко усилия за регулиране на ситуацията, но до голяма степен остава и затворник на завареното наследство от една изградена и затънала в „традиция”, но доста капсулирана система за производство на учебници. Парадоксално, тази система беше създадена като гарант за демократичност на процедурата – премахване на държавния монопол (с оглед намаляване тежестта на „старите” кадри), активиране на частния сектор, многообразие и конкуренция. Министерството се сви до ролята на гарант на процедурата. В края на краищата се случи точно това, от което инициаторите на реформата се страхуваха – един монопол замества друг монопол. Очевидно, дошло е време моделът да се ревизира. На първо място, в начина на функциониране на самите структури, които Министерството е изградило или предстои да създаде. Трябва: предварително ясно зададена задача; разширяване на кръга на хората заети с учебните програми и приемането на учебниците; увеличаване на капацитета на съответните звена за оценка с привличането на водещи специалисти и изявени обществени фигури, излизане от обичайния кръг на дежурните „лицензирани историци”; прекратяване на порочната практика авторите сами да предлагат рецензенти за своя труд. Не е ли странно, че авторка в един от най-оспорваните учебници заяви от екрана на националната телевизия, че не може да разбере защо са атакувани, след като този учебник е бил оценен в МОН като „най-добре представящ периода” на комунизма в България? Автори на позицията са проф. Ивайло Знеполски, доц. Михаил Груев, доц. Даниел Вачков, д-р Момчил Методиев, доц. Даниела Колева, проф. Иван Еленков, доц. Пламен Дойнов.  Институтът за изследване на близкото минало е основан през 2005 г. от политическия емигрант и филантроп Дими Паница. Заглавието е на desebg.com, оригиналното е „За скандала с учебниците по история”.", "date": "2019.07.01", "title": "Институтът за изследване на близкото минало с остра позиция по повод скандалните учебници по история"}
{"url": "https://www.faktor.bg/bg/articles/novini/balgariya/b-lukarski-ot-demokratichna-balgariya-sa-opitali-da-postavyat-sds-na-kolene", "text": "\"Независимо от това, че СДС има евродепутат не съм променил мнението си против споразумението с ГЕРБ. Никой никъде не споменава Александър Йорданов като депутат от СДС, всички казват, че ГЕРБ имат 6 депутати\", заяви пред бТВ бившият лидер на СДС Божидар Лукарски. \"Никой не си е правил илюзии, че СДС сама би вкарала евродепутат, въпорсът е в алтернативата, която даваш на хората. Друг въпорс е колко Александър Йорданов беше избран, защото това беше против волята на голяма част от Националното ръковдство. Въпросът какво е бъдещето на СДС\", коментира той. Той заяви, че не е против коалиция с ГЕРБ като цяло, а срещу начина, по който е направено това. По думите му, по този въпрос има брожение в партията и затова Емил Караниколов е подал оставка като председател на Пловдивската организация. Лукарски се съгласи с Румен Христов, че условията, поставени от \"Демократична България\" са били неприемливи. \"Нито един председател на СДС не би ги приел, те са опитвали да поставят СДС на колене\", категоричен беше Лукарски.", "date": "2019.07.01", "title": "Б. Лукарски: От \"Демократична България\" са опитали да поставят СДС на колене"}
{"url": "https://www.faktor.bg/bg/articles/novini/svyat/tachi-humanitarnata-kriza-v-severno-kosovo-e-neuspeshna-improvizatsiya-na-sarbiya", "text": "Косовският президент Хашим Тачи определи актуалната ситуация в Северно Косово като \"неуспешна импровизация на Сърбия\", като отхвърли твърденията за хуманитарна криза в Косово, съобщи косовската телевизия РТК, цитирана от БТА. Тачи каза, че тук става дума за стремеж на Сърбия да представи сърбите в Северно Косово като жертви. \"Много е важно за целия демократичен свят да знае истината и да я разбира\", заяви косовският президент. В знак на протест срещу 100-процентовите мита за сръбски стоки, въведени от Косово, в Северно Косово днес са затворени всички магазини за хранителни стоки и други търговски обекти. Сръбският в. \"Политика\" писа по-рано, че магазините са изпразнени и хората са на крачка от хуманитарна криза. Косовски представители смятат, че изпразването на магазините е план, идващ от Сърбия и целящ да се \"предизвика изкуствена хуманитарна криза\".", "date": "2019.07.01", "title": "Тачи: Хуманитарната криза в Северно Косово е неуспешна импровизация на Сърбия"}
{"url": "https://www.faktor.bg/bg/articles/novini/svyat/rusiya-predlaga-zamyana-na-zatvornitsi-sas-sasht", "text": "Русия призова САЩ днес да освободят руския пилот Константин Ярошенко и предложи размяна на затворници с Вашингтон, изявявайки готовност да освободи в замяна всеки американски гражданин, задържан в Русия, предаде агенция Интерфакс, цитирана от Ройтерс и БТА. Ярошенко е пилот, който излежава 20-годишна присъда в САЩ за заговор за внасяне на кокаин в страната. Той бе арестуван от американски спецчасти в Либерия през 2010 г. \"Освободете Ярошенко, разменете го за американец или американци, които излежават присъди тук\", каза руският заместник-външен министър Сергей Рябков. Той не спомена някой конкретен американски гражданин, който е под арест в Русия.  Изказването на Рябков породи спекулации, че Москва търси да размени Пол Уилан - бивш американски морски пехотинец, задържан в Русия по обвинения в шпионаж, които той отрича и сравнява задържането си с политическо отвличане. Той бе задържан в хотела си в Москва на 28 декември. При появата си в съда миналия месец той призова президента на САЩ Доналд Тръмп да се намеси в негова защита, като заяви, че \"ние не можем да наричаме Америка велика, ако не защитаваме агресивно\" американските граждани, където и да се намират те. Като една от първите възможни стъпки към подобряване на двустранните отношения, Рябков призова също САЩ да върнат конфискуваните руски дипломатически имоти в САЩ.", "date": "2019.07.01", "title": "Русия предлага замяна на затворници със САЩ"}
{"url": "https://www.faktor.bg/bg/articles/stoyan-mirchev-1", "text": "Нинова свали политическото си доверие от Жаблянов, като най-важно основание бе отсъствието на колегата от заседанието на ПАСЕ. Той не е действал като отговорен политик. Това каза в студиото на Би Ти Ви новият член на Изпълнителното бюро на БСП Стоян Мирчев и подчерта, че критичния му доклад към ръководството на БСП няма нищо общо с неговото освобождаване. Мирчев изтъкна, че БСП са направили своята равносметка за неуспешното представяне на евроизборите.  ГЕРБ ни потопи едно блато от скандали и това ни попречи да се представим най-добре на евроизборите. Ние не можахме да представим в нашите разговори виждането си, че има един по-добър път за развитието на България, посочи социалистът. Мирчев бе категоричен, че обвиненията към  Нинова, че капсулира партията са неоснователни, и това е показателно предвид разширяването на ИБ. Това показва точно обратното и е едно  позитивно решение, доколкото в него се дава път и на младежите в партията, които ще имат поле за изява.  Не знам защо несъгласието и критичността се смятат за инфарктен пленум или заседание за вас журналистите. Ние в политиката сме се събрали не за да се харесваме, а да правим политики. Как Нинова управлява еднолично, при все че  вътрешната опозиция не критикува политиките на партията, а спори с личности, риторично попита Мирчев. Той обясни и защо БСП се оказа в невъзможност да върне надвзетите пари от държавната субсидия. Не можем да си върнем наддадената субсидия, защото ние сме единствената прозрачна партия, която показа, че тези средства са похарчени за партийна дейност. От къде взимат пари ГЕРБ, за да финансират своите кампании, след като субсидията им стои в банкови сметки. Най-много пари отиват по време на кампании. Беше представен отчет за похарчените пари, няма никакъв проблем с тези пари. Но имаше хора, които създадоха пълна инсинуация. Всичко беше направено на базата да се удари пак някого, коментира Стоян Мирчев.", "date": "2019.07.01", "title": "Наследник на живковия ЦК: Нинова не капсулира партията, показа го с разширяването на ИБ"}
{"url": "https://www.faktor.bg/bg/articles/novini/svyat/chetirima-dushi-pochinaha-ot-otravyane-s-falshiv-alkohol-v-turtsiya", "text": "Четирима души починаха от отравяне с метилов алкохол в южния турски град Мерсин, съобщи турската телевизия СиЕнЕн-Тюрк. Общо 14 души със симптоми за отравяне с фалшив алкохол бяха приети в болници в града през последната седмица. Въпреки усилията, положени от лекарите в болниците, четирима души починаха. Шестима от пострадалите бяха изписани, докато четирима души се намират в интензивните отделения на болниците. По случая е предприето разследване.", "date": "2019.07.01", "title": "Четирима души починаха от отравяне с фалшив алкохол в Турция"}
{"url": "https://www.faktor.bg/bg/articles/novini/balgariya/v-lecheva-vazmutena-nyakoi-drugari-se-izkazvat-po-televiziyata-i-sazdavat-vnusheniya-za-totalitarizam-v-bsp", "text": "Според депутата от БСП Весела Лечева, която вече е и член на ръководството, няма еднолично управление в БСП, но тя не отговори на въпроса кой е решил Станишев да не присъства в евролистата и кой е решил Жалбянов да бъде изключен от ръководството. Тя прибягна до мантрата, че \"не е задължително да си на ръководен пост, за да работиш за партията\". \"Тези, които не са съгласни с ръководството свободно се изразяват по сутрешните блокове. Но въпросите се решават от мнозинството. Не смятам, че е редно да се разваля имиджа на партията. Даже на пленума се чуха негативни мнения към тези другари, които се изявяват извън партийните форуми. Създават се внушения и то неверни внушения. Тези за едноличното управление и тоталитаризма са неверни\", твърдеше Лечева.", "date": "2019.07.01", "title": "В. Лечева възмутена: Някои другари се изказват по телевизията и създават внушения за тоталитаризъм в БСП"}
{"url": "https://www.faktor.bg/bg/articles/iran-narushi-yadrenoto-sporazumenie-nadhvarli-limita-za-obogaten-uran", "text": "Запасите на Иран от обогатен уран са надхвърлили лимита от 300 кг, предвиден от ядреното му споразумение със световните сили. Това обяви днес външният министър на страната Мохамад Джавад Зариф, цитиран от Ройтерс и БТА. Той потвърди, че Иран е превишил ограничението от 300 кг уранов хексафлуорид (UF6). Според говорителя на външното министерство Абас Мусави, обаче, стъпките, които Иран предприе към излизане от ограниченията и ангажиментите си по споразумението от 2015 г. са \"обратими\". Говорител на Международната агенция по атомна енергия (МААЕ) потвърди, че Иран е превишил лимитите, определени в сделката за ядрената му програма. Обогатяването на уран до ниско равнище от 3,6 процента е първа стъпка в процес, който може да позволи на Иран да натрупа достатъчно високообогатен уран за създаване на боен ядрен заряд. Миналата сряда МААЕ удостовери, че Иран има около 200 кг нискообогатен уран, малко под разрешения със споразумението лимит от 202,8 кг, съобщиха за Ройтерс трима дипломати, които следят работата на агенцията. Ирански официални лица заявиха няколко пъти през последните дни, че Ислямската република е на път да надвиши лимита на обогатен уран, след като подписалите споразумението страни не успяха да удовлетворят искането на Техеран да го защитят от подновените санкции на САЩ.", "date": "2019.07.01", "title": "Иран  надхвърли лимита за обогатен уран в разрез с ядреното споразумение"}
{"url": "https://www.faktor.bg/bg/articles/nemski-helikopter-se-zabi-v-rayona-na-hameln-ima-zaginal", "text": "Един човек е загинал при катастрофа на военен хеликоптер в района на Хамелн-Пирмонт в Долна Саксония, съобщава БГНЕС, позовавайки се на информация от местната пожарна служба. До този момент няма информация за това какво може да е причинило катастрофата. Според „Франкфурт Алгемайне Цайтунг“ самолетът може да е собственост на германския Бундесвер. Миналият понеделник имаше друг инцидент в небето над Северна Германия. Тогава два невъоръжени бойни самолета се сблъскаха във Флисензее. Единият от пилотите успя да се спаси с парашут, докато вторият загина.", "date": "2019.07.01", "title": "Немски хеликоптер се разби в района на Хамелн, има загинал"}
{"url": "https://www.faktor.bg/bg/articles/shveytsariya-e-otkazala-da-nalozhi-zapor-varhu-imot-i-smetki-na-tsvetan-vasilev", "text": "Антикорупционната комисия е платила 22 510 лв. за принтиране и за преводи, свързани с производството по конфискация на имущество в Швейцария на бившия мажоритарен собственик на фалиралата КТБ Цветан Василев. Това съобщава в. \"Сега\", като се позовава на данни, предоставени от комисията, след като вестникът спечели дело срещу нея за достъп до информация. От информацията се разбира, че на първа инстанция съдът в Швейцария е наложил обезпечителни мерки срещу имуществото, а втората инстанция ги е отменила. Вестникът припомня, че през 2015 г. са наложени запори и възбрани върху имущество на банкера и семейството му във фирми, банкови сметки, автомобили, картини, имоти в различни части на страната. Тогава комисията е обявила, че има запор и върху имот и сметки в Швейцария, но не е уточнила, че на втора инстанция те са вдигнати. Вестникът е потърсил информацията за разходите по делото, след като при внасянето на иска за конфискация в съда шефът на комисията Плавен Георгиев обяви, че искът е придружен от 28 хил. страници с доказателства и всички материали по него тежат близо 6 т. Първоначално той отказва информация за разходите с мотива, че това е служебна тайна - аргумент, опроверган от съда. Въпреки това информацията е дадена едва след публикация на вестника, че има отказ от предоставянето й въпреки съдебното решение. Делото за конфискация на имущество на Василев и семейството му е образувано през март 2016 г., а в началото на миналата година е спряно, за да поиска съдът тълкуване по казуса от Съда на ЕС в Люксембург.", "date": "2019.07.01", "title": "Швейцария е отказала да наложи запор върху имот и сметки на Цветан Василев"}
{"url": "https://www.faktor.bg/bg/articles/katastrofa-s-kmeta-na-kostinbrod-zaginal-e-motorist", "text": "Моторист загина при катастрофа в Костинброд, съобщиха от МВР. Инцидентът е станал снощи, преди 19:00 ч., на кръговото кръстовище на входа на града.   В катастрофа е участвал кметът на Костинброд - Трайко Младенов. При инцидента колата, в която е бил кметът, се е сблъскала с моторист, който е загинал на място. Причините за катастрофата се изясняват.", "date": "2019.07.01", "title": "Катастрофа с кмета на Костинброд, загинал е моторист"}
{"url": "https://www.faktor.bg/bg/articles/politsiyata-prostrelya-sas-stop-patroni-atresiven-70-godishen-mazh-v-tsarevo", "text": "Полицаи от Царево са простреляли мъж, нападнал съседите си с два ножа. Това съобщиха от полицията в Бургас. Инцидентът възникнал в частна кооперация в морския град. Живущите са подали сигнал за агресивния мъж.  При появата на полицаи, агресивният съсед се е насочил към тях. Униформените произвели предупредителен изстрел във въздуха със стоп-патрон, а след това простреляли нападателя в областта на крака отново със стоп-патрон. По-късно е изяснено, че нападателят е 70-годишен. Той бил отдал парцела си за строеж срещу обезщетение, но системно се оплаквал от съседите си, влизайки в словесни конфликти с тях Пострадалият възрастен мъж е откаран до УМБАЛ - Бургас, прегледан и задържан за настаняване в Центъра за психично здраве, където последно е лекуван в края на миналата година.", "date": "2019.07.01", "title": "Полицията простреля със стоп-патрони атресивен мъж в Царево"}
{"url": "https://www.faktor.bg/bg/articles/balgarski-targovets-e-zamesen-v-parviya-sluchay-na-falshifitsirane-na-lekarstvo", "text": "Малък български търговец е замесен в първия случай на фалшифициране на лекарства за онкоболни три месеца след старта на системата за верификация. Четири опаковки от едно лекарство са изнесени от България за Холандия. Случаят е уловен от европейската система за проверка на лекарствата, съобщи пред БНР Деян Денев от Българската организация за верификация на лекарствата. Денев поясни, че само опаковките са били фалшифицирани, но има вероятност ампулите в тях да са били с изтекъл срок на годност. „Всички търговци в Европа са предупредени да следят това лекарство, тези партиди. До момента не са открити други фалшифицирани опаковки… Ако във веригата на разпространение на лекарства има фалшифицирани опаковки или фалшифицирани лекарства, системата ги засича и те не стигат до пациента. В този случай системата ги е засякла“, допълни Деян Денев. Той припомни, че системата работи от 9 февруари тази година. „До момента са сканирани милиарди опаковки в цяла Европа и това е първият случай, в който се установява фалшифицирана опаковка. Аптеките и търговците, преди да освободят даден лекарствен продукт, трябва да го проверят, да го сканират, защото, ако не се сканират опаковките, дори и да има фалшификации във веригата на разпространение на лекарствата, те няма как да бъдат установени“, подчерта Денев. Деян Денев обяви, че 40% от аптеките в България все още не са свързани със системата за верификация на лекарствата.", "date": "2019.07.01", "title": "Български търговец замесен в първия случай на фалшифициране на лекарство"}
{"url": "https://www.faktor.bg/bg/articles/kevr-shte-obyavi-na-brifing-tsenite-na-toka-i-na-toploto-v-sila-ot-1-yuli", "text": "Днес КЕВР ще проведе заседание, на което ще приеме решение за утвърждаване на цени в сектор „Електроенергетика“ за регулаторния период 1 юли 2019 г. - 30 юни 2020 г. и решение за утвърждаване на пределни цени на топлинната енергия от 1 юли 2019 г. Това съобщиха от пресцентъра на КЕВР. Ценовите решения ще бъдат обявени на брифинг в 16.00 часа в Заседателна зала на КЕВР на ет. 4.", "date": "2019.07.01", "title": "КЕВР ще обяви на брифинг цените на тока и на топлото в сила от 1 юли"}
{"url": "https://www.faktor.bg/bg/articles/nim-shte-otbelezhi-1-godina-ot-smartta-na-prof-bozhidar-dimitrov", "text": "Националният исторически музей (НИМ) ще отбележи 1 година от кончината на проф. Божидар Димитров - учен, историк, преподавател и публицист. Това съобщиха от пресцентъра на музея. НИМ ще отбележи годишнината с представяне на един от последните научни проекти на професор Димитров. Книгата ''Светите братя Кирил и Методий – съпокровители на Европа'' е посветена на икони и църковна утвар, свързани с почитта и преклонението пред делото на св. Кирил и св. Методий, и на техните най-близки последователи, съхранявани в музея. Близки, приятели и съратници на професор Димитров ще почетат паметта му като споделят лични спомени и преживявания. Също така ще имат възможност да си припомнят неговите професионални постижения като разгледат специално подготвена изложба с архивни снимки. Възпоменанието ще се състои от 11.00 часа в Националния исторически музей.", "date": "2019.07.01", "title": "НИМ ще отбележи 1 година от смъртта на проф. Божидар Димитров с последната му книга"}
{"url": "https://www.faktor.bg/bg/articles/mladezhi-padnaha-s-kolata-si-v-dyavolskiya-most-kray-pancharevo", "text": "18-годишно момиче и 19-годишно момче са пострадали при пътен инцидент край Панчарево. Това съобщи за Агенция „Фокус“ говорителят на Центъра за спешна медицинска помощ (ЦСМП) – София Катя Сунгарска.  Автомобилът е паднал в дере след Дяволския мост преди крепостта Урвич. Сигнал за инцидента е получен в 21.38 часа на 30 юни. В 21.39 часа той е препредаден на линейка, която е на адрес в Бистрица, и в 21.41 ч. тръгва от там, като пристига на място в 21.55 ч. В същата минута е пратена и втора линейка, която тръгва от кв. „Борово“ и пристига четири минути по-късно – в 21.59 ч. На място е установено 18-годишно момиче с фрактура на предмишницата, което е шофирало автомобила. Пострадалата е отведена за лечения в УМБАЛ „Св. Анна“. По-тежко пострадало е 19-годишно момче – то е контузия на глава, гръден кош и мозъчно сътресение, като е откарано в противошокова зала на ИСУЛ.", "date": "2019.07.01", "title": "Младежи паднаха в дере след Дяволския мост край Панчарево"}
{"url": "https://www.faktor.bg/bg/articles/doncho-barbalov-bul-balgariya-nyama-da-se-zatvarya-iztsyalo-po-vreme-na-remonta", "text": "Започна ремонт на участък от булевард \"България\" в София. Този път ще се подменя настилката от бул. \"Черни връх\" до бул. \"Гешов\". \"Фрезова се част от настилката, предстои поставянето на специална мрежа за укрепването на пътното платно, след това поставяне на износващ слой за изключително тежко движение, каквото е по този булевард\", обясни зам.-кмет на София Дончо Барбалов пред БТВ. По думите му към края на седмицата изцяло ще бъде затворено Южното платно, като движението ще се извършва двупосочно в Северното, за да може да се приключи изцяло с ремонта в тази част на булеварда. Около 20 юли ще започне и работа по Северното платно, посочи още Барбалов. \"Движението по булеварда няма да бъде затваряно изцяло. Избрали сме летните месеци за ремонта, за да има минимално натоварване от гледна точка на трафика. Движението на трамваите също няма да се променя. Автобусите с номера 204 и 76 ще запазят маршрута си, но някои от спирките им ще бъдат променени\", обясни още зам.-кметът.", "date": "2019.07.01", "title": "Дончо Барбалов: Бул. \"България\" няма да се затваря изцяло по време на ремонта"}
{"url": "https://www.faktor.bg/bg/articles/obshtestvo/mariya-gabriel-tsenite-na-rouminga-padat-s-65-v-regiona-na-zapadnite-balkani", "text": "От днес гражданите и бизнесът в шестте балкански държави - Албания, Босна и Херцеговина, Косово, Северна Македония, Черна Гора и Сърбия, ще плащат в пъти по-малко, когато са в роуминг в региона на Западните Балкани, съобщиха от представителството на ЕК в София.  Потребителите ще ползват значително намаление на техните роуминг тарифи в региона, като цените за изходящи обаждания падат средно с 65%, а за входящи с 62%. За един смс ще се плаща с 58% по-малко. Най-драстично е намалението за пренос на данни – 78%. Така един мегабайт вече ще струва максимум 20 евроцента. Новото регионално споразумение е първата стъпка за постигане на “роуминг като у дома” в рамките на Западните Балкани, като допълнителни намаления на тарифите се очакват от 1 януари 2020.  Постигнатото споразумение е част от Цифровата програма за Западните Балкани, инициирана от българския еврокомисар Мария Габриел по време на Българското председателство на Съвета на ЕС. Трудният процес, по време на който тя беше авторитетен медиатор на преговорите между политическите лидери на шестте държави и мобилните оператори, се придвижи с бързи темпове напред и споразумението беше подписано на 4 април. Така само година по-късно, драстичното намаление на роуминг тарифите е факт благодарение на усилията на българския еврокомисар.  “Регионалното споразумение за роуминга, което влиза в сила днес, е важен сигнал за регионално сътрудничество и интеграция. Радвам се, че като комисар, сред чиито приоритети са Западните Балкани, и Европейската комисия като цяло подпомогнахме този процес с опита, който натрупахме с роуминга в ЕС. Приветствам политическия ангажимент, показан от всички в региона при договарянето и прилагането на това споразумение навреме. Неговата основна цел е защита по най-добрия начин на интересите на гражданите и бизнеса от Западните Балкани\", коментира българският еврокомисар за цифровата икономика и общество Мария Габриел.", "date": "2019.07.01", "title": "Мария Габриел: Цените на роуминга падат с 65% в региона на Западните Балкани"}
{"url": "https://www.faktor.bg/bg/articles/vasil-velev-se-gotvi-za-predsedatel-na-nek", "text": "След комунистическия преврат през 1944 г. държавно-партийната власт унищожава съществуващите медии и установява централизиран контрол с официални цензори в съкратените медийни издания. С разправата на буржоазния и религиозен елит високата книжна култура почти изчезва. Устното слово на ниската масовата култура с неговия конфликтен ласкателно-ругателен характер нахлува и в печата. Въпреки модернистичните претенции на този език, маркирани от марксистко ленинските свещени фетиши /доколкото са непонятни дори и за управляващите/, този език активира архаични дискурсни практики, тъй като новите елити са преобладаващо селски и недостатъчно образовани. Този псевдофолклорен дискурс е преосмислен идеологически и използван за нуждите на гражданската война и световната революция. Новата привилегирована класа на културмасовици и политпросветници се заема да индоктринира политически трудещите се маси. Писането на идеологическа халтура се превръща в доходоносен бизнес. Критическото мислене, което четенето и писането развиват, се превръща в най-голям враг на тоталитарните идеологии и устността /оrality/ с нейната емоционалност и колективност се възражда – митинги, събрания, политически учебни години, самодейност, рецитации, вестникарски речитативи на управляващите /от 1 до 3 страници/. Комунистическият режим политизира изцяло живота – социален, икономически ...интимен. Всички жизнени сфери са съотнесени към сакрализираната идеология и армия от платени и доброволни доносници, квартални отговорници и другарски съдилища, които действат като морална полиция, бдят за политическата лоялност на гражданите. Всички теми са митологично интерпретирани в черно /недоубитата буржоазия, световният капитализъм/ и бяло /партийните елити и социалистическия лагер/. Новините от капиталистическия лагер са няколко пъти по-малко, отпечатват се на най-нечетените страници /предпоследните две/, с по-дребен шрифт, източниците не се цитират точно; често тези вести са илюстрирани с карикатури /които влизат в контраст със снимките на усмихнатите социалистически труженици/. Престъпления, корупция, икономически и политически неудачи се премълчават или приписват на \"недоубитата буржоазия\" или на западни влияния. За някои незначителни отрицателни явления в комунистическа България се използват евфемизми като \"самокритика\" вместо критика, \"присвояване на държавно имущество\" вместо кражба, \"битова разложеност\" вместо разврат. Общата модалност е шизоидно раздвоена – език на евфеминистичната лоялност и език на омразата. Журналистическо разследване и репортаж от мястото на събитието, които правят това, което се нарича \"горещи новини\", са немислими. Източниците на пресата са пасивни и централизирани /ТАСС, БТА/ и псевдоспонтанни – партийни речи, постановления, изявления. За да се внуши идея за диалогичност, те се \"обнародват\" – освен в пресата впоследствие те се обсъждат на митинги и политпросветни събрания и трудещите изпращат възторжени телеграми до управляващите, които също се публикуват. Често те са придружени с лозунги-заклинания. Репортажите са заменени с \"рапорти\" на селяни кооператори, работници, комсомолци бригадири, които обикновено рапортуват пред властимащите за преизпълнени задачи и планове. Новината е единственият оригинален вестникарски жанр, но тъй като е свързана с откъслечни, злободневни, най-често отрицателни събития, броят на новините е ограничен в ритуализираната публичност на пресата. Бдителни граждани изпращат анонимни донесения за личния живот на \"врагове на народа\" и \"политически неблагонадеждни лица\", тези селски клюки, публикувани обаче, имат твърде сериозни последствия за надзираваните. От пресата се очаква не толкова да отразява действителността, колкото да я променя или подменя чрез магията на словото, затова тя е жанрово еклектична; пресата трябва освен да информира, да просвещава, управлява, възпитава и вдъхновява гражданите, затова документални жанрове свободно се преплитат с художествени жанрове – поеми, очерци, фейлетони, епиграми. Тематичната раздвоеност се съчетава и с жанрова двойнственост /документална и художествена/ които създават това, което Оруел нарича \"двумисъл\". Експертният анализ е заменен от цитиране на канонични текстове – Маркс, Енгелс, Ленин, Сталин. Интервюто е заменено от официални изявления, а коментарът - с популярни лозунги и партийни клишета. Образи и изрази от военния дискурс превземат обществения живот – ожесточена борба /класова, идеологическа, духовна/, бдителни на пост /идеологически, обществен, езиков/, лагер /трудов, пионерски, почивен, социалистически, капиталистически/, фронт /военен, производствен, културен, литературен/, оръжия /идеологически, икономически, духовни/. Този войнстващ дискурс прави немислима по-нюансирана обществена позиция. Традиционно доминиращите символи в буржоазния дискурс като \"Бог, Отец, Отечество\" и техните модерни развития \"закон, чест, дълг\" са погълнати от метафората на всевластната майка: \"партията майка мила\", \"син на работническата класа\", \"майката родина\". Неслучайно е цитиран Сталин \"Болшевиките ми напомнят героя на гръцката митология Антей. Те са силни като Антей, защото съхраняват пъпната си връв с майката, с масите, които ги раждат, хранят, образоват. Докато поддържат връзките със своята майка и своя народ, те ще останат непобедими\" /Работническо дело 1957/. В психоаналитичен план можем да говорим за апотеоз на едиповия комплекс, за нарцистична мъжка фантазия на всесилна, самодостатъчна майка, която подхранва мъжката жестокост при оставащи незначителни реални майки. Класиците на марксизма-ленинизма и партийните ръководители придобиват безусловния авторитет на митични вождове – учители. Нараства броят на т. нар. активни борци против фашизма и капитализма, много от които не са в действителност антифашисти. Те се канонизират и превръщат в светци, неподвласни на критика, закони, забрава, дори смърт. Пресата рапортува за всенародно възпоминаване на загиналите борци и публикува оди, разкази, очерци. Мавзолеят на Георги Димитров символизира победата и над смъртта. В същото време живите \"борци против фашизма и капитализма\" са дарувани от майката партия с множество привилегии и поставени над закона. Ако т.нар. антифашисти се канонизират, то т.нар. фашисти се демонизират. Думите \"фашист\" и \"комунист\" разширяват неимоверно значението си и пренебрегвайки всякакви исторически и социални разлики, започват да означават митичните фигури на доброто и злото. Фашисти са и монархистите /монархо-фашисти/, капиталистите /слуги на фашистите/, свещенослужителите, даже и \"турците поробители\" са споменати като предтечи на фашизма. Комунисти са всички народни герои – работници, земеделци, прогресивната интелигенция, Спартак и Ивайло са тълкувани като предтечи на комунизма. Историческото линейно време бива погълнато от циклично митологичното време. В ритуализираната социалистическа публичност на митинги, манифестации и възпоминания се стопяват границите между минало, настояще и бъдеще. Джон Брукс посочва, че театрализирането на обществения живот, култът към вожда и партията майка са важни механизми за сплотяване на масите. Атеистичната пропаганда обрича на забрава думи и изрази от религиозния дискурс. Думи от буржоазния обществено-политически дискурс са премахнати /господин, госпожа, околийски управител, полицай, бирник, слугиня, банкер, търг и др./ и заменени с по-благозвучни /другар, милиционер, данъчен работник, домашна помощница.../. Изгражда се нов партиен жаргон (благонадежден, битово разложен, самокритичен, бдителен). За новите социални явления се заемат новодуми от съветския език /мероприятие, разкулачвам, съботник, пионер, комсомолец, колхоз/. Много от новозаетите думи са съкращения /думи кодове без вътрешна форма (детсад /детска градина/, завучком /завеждащ ученически комитет/, агитпроп /агитация и пропаганда/, хоремаг /хотел, ресторант, магазин/, политпросвета /политическа просвета/, нармаг /народен магазин/ и др. Оруел описва ролята на евфемизмите в тоталитарния newspeak: Министерството на войната е наречено Министерство на мира, Полицията – Министерство на любовта, Министерството на бедността – Министерство на изобилието. Благозвучия облагородяват комунистическия новоезик в множество сфери: трудово-възпитателен лагер вместо концлагер, самооблагане - задължителни удръжки от заплатата, полски труженик - селянин, домашна помощница - слугиня, хигиенистка - чистачка и др. Тоталитарното мислене опростява и поляризира езиковите значения. То се крепи на непримирими опозиции: материя – дух, реакционно минало – светло бъдеще, религия – наука, традиция – образование, експлоататори – народ... Когато думите придобият обобщено двоично значение, поглъщайки исторически и стилистични нюанси, те се организират в антонимни двойки, които изключват възможността за преход и съчетаване между тях освен чрез конфликта /войната/ или парадокса. Този речник затваря масовото съзнание в кръговете на двумисълта, правейки невъзможно критическото мислене. При Оруел: \"Невежеството е сила\", \"Войната е мир\", \"Свободата е робство\". Сравнете с най-популярните съветски парадокси: \"Демократичният централизъм е основен принцип на организация на комунистическите партии\", \"Диктатурата на пролетариата е най-демократичната форма на управление\", \"Проверката е висша форма на доверие\". И\"Партията е права, дори и когато греши\". Новият език обича да поставя обобщени етикети, с неясни изрази като \"враг на народа\" и \"социално опасен елемент\" може да бъде осъден всеки. Използват се определения, които не конкретизират, а обобщават: \"всеобща, всенародна, повсеместна, непрестанна\". Глаголите често се превръщат в съществителни, за да прикрият деятелите, отговорни за действията. Често вместо деятелен залог се използва страдателен залог, който също скрива деятеля. \"Може да се направи изводът, че Съветската армия е достигнала съвършенството на съвременната армия\". Конкретни деятели се заместват в максимално обобщени \"Народът знае добре кои са му приятели\", \"Всеки здравомислещ човек приветства настъпването на комунизма\". Абстрактни съществителни с наставка –изъм означават неясни, но свързани с марксисткия жаргон явления \"субективизъм – обективизъм, пацифизъм – милитаризъм, центризъм – фракционизъм\" и др. Тези похвати намаляват глаголната динамика на текстовете и създават впечатление за вдървеност. В журналистиката има един закон – колкото по-строга е цензурата, толкова по бедно е съдържанието и аудиторията рано или късно загубва доверието в пресата. Въпреки засилващата се ритуалистика през следващите десетилетия /кампанията \"Народната памет разказва\" през 1970-те/ с времето пропастта между медиите и реалността става все по-голяма и комунистическата преса използва все повече клишета и обобщени изрази, които започват да предизвикват само скука.", "date": "2019.07.01", "title": "Тоталитарният новоговор"}
{"url": "https://www.faktor.bg/bg/articles/novini/svyat/golemi-gorski-pozhari-bushuvat-v-ispaniya-i-germaniya", "text": "Пожарът край Мадрид не е овладян, около 500 огнеборци се борят с огъня Пожарът, избухнал преди четири дни и обхванал хълмове край Мадрид, все още не е овладян, съобщава БТА. Около 500 огнеборци, подкрепяни от самолети цистерни, са на мястото на пожара, на 60 км западно от испанската столица. Службите за спешна помощ в района на Мадрид информираха, че самолетите внимават да не засегнат гнезда на императорски орли. Началникът на противопожарната служба Агустин де ла Еран информира, че спадащите температури след рекордната гореща вълна през последните дни дават надежда, че огънят скоро ще бъде овладян. Температурите в района обаче все още са около 36 градуса по Целзий. Голям пожар в Североизточна Испания, започнал в сряда, е бил овладян късно вчера, посочва АП. Пламъци обхванаха и бивш военен полигон в германската федерална провинция Мекленбург-Предна Померания край град Любтен. Общата площ на пожара в момента е около 430 хектара. Евакуирани са около 500 жители на близките села. 350 пожарникари от Мекленбург-Предна Померания помагат на колегите си от провинция Долна Саксония. Гасенето се усложнява от опасността да се взривят голямото количество стари боеприпаси, останали в полигона.  Германският министър на околната среда в Мекленбург-Предна Померания Тил Бакхаус заяви, че пожарът е най-големият в историята на тази провинция", "date": "2019.07.01", "title": "Големи горски пожари бушуват в Испания и Германия"}
{"url": "https://www.faktor.bg/bg/articles/novini/balgariya/borislav-skochev-predstavyaneto-na-zhivkov-v-uchebnitsite-kato-choveka-zakril-kontslageri-e-manipulatsiya", "text": "Авторът на най-подробното изследване за концлагерната система по време на комунизма в България Борислав Скочев разбива манипулативни твърдения на проф. Евгения Калинова. В учебник по история за 10. клас тя твърди, че Тодор Живков е закрил лагера в Белене. Пред  Скочев е категоричен, че лагерът не е закрит, а е преместен в Ловеч. Той опровергава и твърденията, че концлагери в България се откривали заради нарастването на престъпността по в началото на 60-те години на миналия век. \"В учебника на изд. „Булвест 2000” закриването на лагера „Белене” през септември 1959 г. е представено като политическа „печалба” за Живков. Всъщност лагерът „Белене” е преместен край Ловеч със своето ръководство, надзорен и охранителен персонал и с част от лагеристите и в продължение на година, до ноември 1960 г., Ловешкият лагер продължава да е под секретното название на ТВО „Белене” под. О789-МВР. Обяснението за създаването на Ловешкия лагер с „нарасналата престъпност” („нараснала” за по-малко от месец от началото на септември 1959 г., когато са освободени част от лагеристите в „Белене”, до 30 септември 1959 г., когато Мирчо Спасов се разпорежда да се прецени кои лагеристи няма да бъдат освобождавани) е един фалшив аргумент, с който през октомври 1959 г. министърът на вътрешните работи Георги Цанков предлага Политбюро да легализира съществуването на вече функциониращия Ловешкия лагер, категоричен е Скочев. \"В учебника няма и дума, че новият Ловешки лагер е създаден изцяло извън закона, нито че в него са изпращани и убивани като „непоправими рецидивисти” хора, които нямат криминални престъпления, като известния джазов музикант и автор на вицове за Тодор Живков Александър Николов (Сашо Сладура) или християнския подвижник Йордан Дренков, въдворен заради изграждането на параклис на Кръстова гора и на аязмо в пловдивска църква. Всекидневните убийства, побоите с тояга и пълната дехуманизация в Ловешкия лагер са наречени в учебника „жестокости”. От десетките кошмарни разкази на оцелели лагеристи за убийствата, нечовешкия труд и издевателствата е подбрано възможно най-страничното и безобидно свидетелство. От учениците е поискано да опишат условията в лагера, но въз основа на този материал те биха могли да кажат само, че лагеристите са били остригани, по къси гащета и зад телени мреж\", казва още авторът.   \" МВР провежда акция на масови арести, предимно на младежи, и в концлагера са изпратени близо 1700 души. Акцията се провежда след решението на Политбюро от 21 януари 1958 г., но очевидно то само оформя вече взето решение от Тодор Живков и ръководството на МВР, защото акцията е подготвена от МВР преди това и към 8 януари 1958 г. концлагерът вече се готви за въдворяването на 1621 политически и 345 неполитически лагеристи. Част от въдворените наистина имат криминално минало, но не и настоящи престъпления, за които да бъдат съдени. Други са деца на „бивши хора” и репресирани родители или са влезли в конфликт с местни партийни и милиционерски началници, младежи, които са танцували рокендрол, носили са тесни панталони, модни обувки, палта дъфелкот, момичетата с къси поли и коси на „конски опашки”. Въдворените от Трето управление на ДС са художници, бивши анархисти и членове на ВМРО, хора, които имат връзки с граждани на капиталистически страни, които разказват вицове или псуват комунистите, когато се напият. Всички въдворени в тази акция са категоризирани като „криминални”. Въдворени са и 167 непълнолетни, като най-малкият лагерист е 12-годишен. На острова „хулиганските групи” са посрещани от милиционери с тояги, които ги бият жестоко през целия път – 10 километра до Втори обект, а там веднага са изпращани на непосилно тежка работа. Така че след 1956 г. комунистическият режим започва да прикрива политическата репресия, да повдига криминални обвинения на политическите си противници и наистина да смята всеки сблъсък с идеологическите и социалните норми на социализма за криминално отклонение\" категоричен е Скочев. Той е възмутен, че в учебниците по история липсва описание на каквото и да е насилие, с което се прикриева истината.  \"В почти всички учебници се прокарва градската легенда, че предаването на България на подчинение на СССР е договореност между западните съюзници, когато положението на България е предопределено от съветската окупация. Неприемливо е написаното в учебника на „Домино” за „дисидентските организации” в края на режима. Всички те били под контрола на ДС, проявите им били ограничавани или режисирани. Не се споменава за Независимото дружество за защита правата на човека на Илия Минев и за протестите на турците през май 1989 г. като резултат от борбата за човешки права на няколко антикомунистически организации. Макар ДС да има успехи в органичаването на дейността и по-късното маргинализиране на тези организации, този текст зачерква смелостта на стотици хора, изличава от историята ни една от масовите съпротиви срещу комунизма в България и подготвя добри слушатели на механджийските приказки за режисирания преход. В учебника на „Анубис” за Живков се твърди, че води скромен живот и не дразни с лукс и претенции, а тъкмо при него се изгражда паралелният на оскъдицата на българина привилегирован и луксозен живот на висшата партийна номенклатура. В учебника на „Булвест 2000” под рубриката „Когато фактите говорят” се твърди, че масовите убийства след 9 септември са отмъщение, което само е поощрявано от комунистите, но отсъства такъв факт като телеграмите на Димитров от Москва до Трайчо Костов в София, в които тези убийства са почти изрично определени като първи етап на „чистката” преди следващия етап - съдебните убийства на \"Народния съд\". Изключение са учебниците на „Просвета” и „Рива”, там не забелязах подмолни внушения и по-явна или по-лукава реабилитация на тоталитаризма. Там всичко е назовано ясно и точн\", казва още изследователят на концлагерите у нас.", "date": "2019.07.01", "title": "Борислав Скочев: Представянето на Живков в учебниците като човека, закрил концлагери, е манипулация"}
{"url": "https://www.faktor.bg/bg/articles/novini/svyat/v-shvetsiya-zabraniha-i-pusheneto-na-elektronni-tsigari-na-otkrito", "text": "През май 2005 г. държавата забрани тютюнопушенето в барове и ресторанти В Швеция забраниха пушенето на традиционни и на електронни цигари на открито на определени обществени места, съобщава БТА. Забраната, която влиза в сила от 1 юли, важи за тютюнопушенето в откритите зони на ресторанти, входовете на кабинки, предназначени за пушачи, както и на спортни площадки и перони на жп гари. Според официални данни само 11% от 11-милионното население на Швеция са пушели ежедневно през 2016 г., а близо 10% - от време на време. През май 2005 г. Швеция забрани тютюнопушенето в барове и ресторанти. Според новия закон целта е скандинавската държава да стане страна без тютюнопушене до 2025 г.", "date": "2019.07.01", "title": "В Швеция забраниха и пушенето на електронни цигари на открито"}
{"url": "https://www.faktor.bg/bg/articles/kmetat-totev-otstrani-svoy-zamestnik-v-plovdiv", "text": "Кметът на Пловдив Иван Тотев отстрани от длъжност заместник-кметът с ресор \"Общинска собственост, устройство на територията, строителство и инвестиции\" инж. Димитър Кацарски, съобщиха от пресцентъра на общинската администрация. Той е освободен от днес, 1 юли, \"във връзка с новите предизвикателства пред работата на Община Пловдив\", се посочва в съобщението. Неговите функции ще поеме инж. Йордан Калев, директор Дирекция \"Строителство, мрежи, съоръжения на техническата инфраструктура\". От община Пловдив изказват благодарност към Димитър Кацарски за съвместната работа през изминалите години.", "date": "2019.07.01", "title": "Кметът Тотев отстрани свой заместник в Пловдив"}
{"url": "https://www.faktor.bg/bg/articles/andrey-kovachev-timermans-bi-bil-nelogichen-kompromis-za-shef-na-ek", "text": "ЕНП стои зад кандидата си Манфред Вебер. Тя получи най-голяма подкрепа на европейските избори, затова е най-логично той да оглави Европейската Комисия. Това заяви пред Нова ТВ евродепутатът Андрей Ковачев. Разбира се, че искаме да търсим от социалистите и либералите, и от зелени, и от консерватори, за да намерим най-силно мнозинство за подкрепа на Вебер за шеф на ЕК, който да работи за интересите на европейските граждани, посочи още той. Не предвиждам да е много силна ЕК, ако Тимерманс поеме Комисията. Трудно е решението, утре ще заседаваме по избора на шеф на ЕК. ЕП ще започне да функционира, но дали Съветът ще се обедини около едно име, което да събере мнозинство - ще видим. Но Тимерманс ще бъде компромис, който за нас не изглежда логичен. Не искам да гадая какво би станало ако... Нека съветът да излезе със съответните имена, тогава ще изразим нашата позиция, призова Ковачев.", "date": "2019.07.01", "title": "Андрей Ковачев: Тимерманс би бил нелогичен компромис, ако бъде избран за шеф на ЕК"}
{"url": "https://www.faktor.bg/bg/articles/novini/balgariya/avtobus-s-detsa-katastrofira-na-magistrala-trakiya-zhertvi-i-postradali-nyama", "text": "Автобус, превозващ деца се блъсна със сръбски лек автомобил на автомагистрала „Тракия“ по посока Бургас. Жертви и пострадали няма.   Инцидентът станал на километър 325, по посока Бургас, в отсечката между Карнобат и Бургас, около 14.20 часа. От него има само материални щети. Двамата шофьори веднага са проверени за алкохол, резултатът е отрицателен. Автобусът е изтеглен на паркинг на 323 километър, до отбивката за Карнобат. Предстои му технически преглед. Експертите ще решат дали 57-те деца от София ще бъдат откарани до Китен с него или с друго возило.", "date": "2019.07.01", "title": "Автобус с деца катастрофира на магистрала \"Тракия\", жертви и пострадали няма"}
{"url": "https://www.faktor.bg/bg/articles/novini/balgariya/tapa-na-gkpp-makaza-tozi-pat-na-gratska-teritoriya", "text": "Трафикът на ГКПП \"Маказа\" вече е значително по-натоварен от Гърция към България. Опашката от автомобили започва преди последния тунел. Според пътуващи за преминаване на територията на България се чака повече от час и половина. Малко по-къса - около километър, е опашката от автомобили на българска територия. За влизане в Гърция се чака около 40 минути.", "date": "2019.07.01", "title": "Тапа на ГКПП-\"Маказа\", този път на гръцка територия"}
{"url": "https://www.faktor.bg/bg/articles/novini/svyat/bg-samolet-se-prizemi-avariyno-v-tel-aviv-100-lineyki-go-chakaha", "text": "Пътнически самолет на българската чартърна авиокомпания \"Електра Еър\" се приземи аварийно след сериозен технически проблем по време на полет от Кьолн за Тел Авив, съобщават \"Ай 24 Нюз\" и РТ, цитирани от \"24 часа\". Поне една от гумите на самолета \"Боинг 737-400\" се взривила още при излитането и имало сериозни опасения, че няма да може да се приземи нормално. Летище \"Бен Гурион\" беше вдигнато по тревога, като на място бяха изпратени много линейки и пожарни автомобили. С военни самолети пък беше проверено състоянието на колесника още във въздуха. В крайна сметка, малко след 16:20 ч., самолетът се приземил успешно.", "date": "2019.07.01", "title": "БГ самолет се приземи аварийно в Тел Авив, 100 линейки го чакаха"}
{"url": "https://www.faktor.bg/bg/articles/novini/svyat/snyag-zavalya-v-turtsiya", "text": "Сняг заваля в турския черноморски окръг Ризе, съобщи турската телевизия СиЕнЕн-Тюрк. Изненадата, поднесена от времето, бе посрещната с изумление от многобройните туристи в окръга. Снегът заваля снощи по високите части на окръга, където през последните дни времето е студено за сезона. На места снежната покривка достигна три сантиметра. Изненаданите туристи си направиха снимки и селфита на фона на необичайното за лятото природно явление.", "date": "2019.07.01", "title": "Сняг заваля в Турция"}
{"url": "https://www.faktor.bg/bg/articles/novini/svyat/makron-nesposobnostta-na-es-da-postigne-saglasie-za-vodeshtite-postove-e-losh-imidzh", "text": "Френският президент Еманюел Макрон заяви пред репортери в понеделник, че неспособността на Европейския съвет да постигне споразумение за висшите постове в ЕС след продължилите над 18 часа преговори представлява \"много лош имидж за Съвета и за Европа като цяло\". \"Никой не може да бъде доволен от това, което се случи в продължение на толкова много часове\", заяви Макрон. \"Доверието в нас е дълбоко опетнено от тези срещи, които са прекалено дълги и не водят до нищо\", предупреди той и посочи, че неспособността на блока да постигне консенсус отразява \"политическите разногласия между страните\" в Европейския съюз. По-рано през деня германският канцлер Ангела Меркел изрази надежда, че държавите-членки на ЕС ще успеят да намерят \"компромис\" по въпроса за висшите европейски постове, след като срещата на върха се поднови във вторник. Междувременно медиите съобщиха, че лидерите на ЕС са близо до съгласие да изберат настоящия вицепрезидент на Европейската комисия Франс Тимерманс за наследник на Жан-Клод Юнкер като председател на Комисията, но няколко държави-членки, включително Чехия, Словакия, Полша, Унгария и Италия, все още се противопоставят на това предложение.", "date": "2019.07.01", "title": "Макрон: Неспособността на ЕС да постигне съгласие за водещите постове е \"лош имидж\""}
{"url": "https://www.faktor.bg/bg/articles/gerb-predlagat-krayniyat-srok-za-vavezhdane-na-tol-sistemata-da-bade-ne-po-kasno-ot-1-mart-2020-g", "text": "\"Току-що с група народни представители внесохме законопроекта за изменение и допълнение на Закона за пътищата. Това касае така дългоочакваната система за електронно таксуване от смесен тип на всички превозни средства. Крайният срок за въвеждане на търговската експлоатация на тол системата ще бъде не по-късно от 1 март 2020 г.\" Това каза на брифинг народният представител от ГЕРБ Александър Ненков.  На 16 август тази година трябваше да започне търговска и техническа експлоатация на т.нар. тол система за тежкотоварните автомобили над 3,5 тона.  „В полза на превозвачите, които ще бъдат пряко засегнати от това решение, ние предприехме подход в рамките на намиране на добрия тон на консенсус и предложихме 16 август да бъде даден старт на техническата експлоатация на системата, а не по-късно от 1 март 2020 година да започне реалното събиране на такси. Правим това в унисон с проведените срещи с превозвачите, за да се намери необходимия консенсус за тарифирането, както и за обхвата на пътищата“, обясни народният представител.  Ненков припомни, че на този етап обхватът на тол системата включва магистралите, пътищата от първи клас и част от второкласните пътища. „Породиха се и притеснения от гледна точка на това как едно тарифиране би се отразило на превозвачите от гледна точка на стоки от първа необходимост и опасенията, че някои от тях биха завишили своите стойности. Поради тази причина през следващите няколко месеца всичко това ще бъде изчистено и се надявам да се намери необходимия баланс и доверие между двете страни – държавата и АПИ, от една страна, и превозвачите, от друга“, посочи Ненков.  Той обясни, че крайният срок за въвеждане на търговската експлоатация на тол системата ще бъде не по-късно от 1 март 2020 г. „Това е краен срок, в който ако системата заработи технически на достатъчно добро ниво и ако се постигне по-бързо необходимият компромис между двете страни, то тя може да стартира и много по-рано от тази дата. Но за всеки случай сме дали един краен срок, който няма да бъде повече удължаван“, подчерта Ненков.", "date": "2019.07.01", "title": "ГЕРБ предлага крайният срок за въвеждане на тол системата да бъде не по-късно от 1 март 2020 г."}
{"url": "https://www.faktor.bg/bg/articles/ekspert-kristalina-georgieva-otrazyava-maksimalno-dobre-balansa-na-interesite-v-es", "text": "Ситуацията, която в момента имаме в Европарламента, дава една доста трудна дилема за решаване, тъй като кандидатурата за шеф на ЕК трябва да получи подкрепата не само на лидерите на ЕС с квалифицирано мнозинство. Резултатите от евроизборите наредиха един пасианс, който трудно може да постигне необходимото мнозинство за председател на ЕК, а след това и останалите висши постове. Това заяви пред БНР доц. Иван Стойнев, преподавател по европейско право в Софийския университет. „Пазаренето“ за високите постове между лидерите на ЕС е голямата въпросителна за бъдещето на общността. Защото ако продължаваме по този вариант и при тази нормативна рамка, която ни вкарва в този процес на „пазарене“ показва, че ЕС все повече и повече ще се политизира и ще влиза в един процес на непрекъснати компромиси, отбеляза още експертът. „А компромисът не винаги е най-удачното решение, тъй като понякога компромисните решения са най-слабите“. Според него кандидатът на социалистите и демократите да оглави ЕК – Франс Тимерманс, безспорно има нужния опит – в момента той е зам.-председател на Комисията. „Тук въпросът обаче не е само и единствено до качествата, тъй като качествата на г-н Вебер (кандидат на ЕНП – б.р.) не отстъпват на тези на г-н Тимерманс. Проблемът стои по-скоро за политическото значение – коя от основните партии в ЕП ще може да поеме този пост, а това вече е политически сигнал за следващите 5 години като действия, които комисията ще предприеме“, каза още доц. Стойнев. Той допълни, че Манфред Вебер начело на Европейския парламент е доста добър вариант, защото той има своя бекграунд в институцията и защото ще позволи да няма забавяне в работата на ЕП“ „Но това е въпрос, който трябва да бъде решен на политическо ниво“. По повод информации, че Кристалина Георгиева може да оглави Европейския съвет доц. Иван Стойнев коментира, че името на бившата българска еврокомисарка неведнъж се спряга в номинациите за тези ключови постове. Според него това се дължи на факта, че „Георгиева през годините показа един добър профил на експертно равнище, което може да отрази максимално добре баланса на интересите в ЕС“.   Доц. Стойнев допълни, че от особена спешност е да се избере председател на Европейския парламент, тъй като предстои първа сесия на ЕП в новия му състав. По-отношение на останалите постове все още има време, каза той.", "date": "2019.07.01", "title": "Експерт: Кристалина Георгиева отразява максимално добре баланса на интересите в ЕС"}
{"url": "https://www.faktor.bg/bg/articles/borisov-oproverga-sluhovete-che-kristalina-georgieva-shte-bade-predsedatel-na-evropeyskiya-savet", "text": "Кристалина Георгиева няма да е председател на Европейския съвет, както съобщи по-рано Ройтерс. Засега се очертава коалиция между ЕНП и социалдемократите, Франс Тимерманс да е председател на Еврокомисията, а Манфред Вебер на Европарламента. Това се разбра от разговор на Бойко Борисов с журналисти след края на инфарктната среща на лидерите на ЕС, която продължи цяла нощ, съобщава 24 часа. \"Не сме спали, не сме си ходили. Това са 40 часа и продължаваме утре в 11 часа. Нямаме решение\", каза Борисов. Лидерите на страните-членки се събраха вчера на извънредно заседание в белгийската столица в опит да договорят следващия председател на Европейската комисия. \"Наслушах се на глупости цяла вечер. Вишеградците предлагат Кристалина да бъде на този пост. Аз съм я номинирал. Вчера затова съм разговарял с Тимерманс, човекът дойде в 1 часа\", каза Борисов. \"Говорихме за всичко с Тимерманс, видеото целеше да покаже колко широкоскроени сме и как можем да търсим компромиси за решаване на нещо. Сега ние си създаваме сами кризата\", добави премиерът. \"Комисар с реален ресор или преговарящ - кое е по-важно за нас? Представете си, ако страните от Западните Балкани не бъдат поканени. Считам, че на нас ни трябва реален ресор и човек в комисията. Мисля, че Мария Габриел е доказана като човек\", каза Борисов. \"Вебер - на парламента, Тимерманс - на комисията. Тази форма би събрала най-много подкрепа. Търси се мнозинство, за да може нашите предложения да минат. Утре в 11 часа ще говорим\", каза още Борисов. \"Теоритично не е възможно да имаш и комисар и председател на Съвета. Няма как да стане. Вчера говорих с Кристалина Георгиева, днес също се чухме. Тя има прекрасна работа в Световната банка\", добави премиерът.", "date": "2019.07.01", "title": "Борисов опроверга информацията, че Кристалина Георгиева ще бъде председател на Европейския съвет"}
{"url": "https://www.faktor.bg/bg/articles/rumen-radev-kitay-za-nas-e-partnyor-ot-parvostepenno-znachenie", "text": "За нас Китай е първостепенен партньор от изключително значение. С удоволствие констатираме отличните политически отношения и държим те да бъдат задълбочавани и развивани. Това каза президентът Румен Радев в началото на срещата си днес с китайския премиер Ли Къцян в град Далян.  \"Миналата година с вас констатирахме, че имаме непрекъснат ръст на двустранния стокообмен, и този факт ни радва. Също така си спомняте, че той е все още далеч от потенциала на нашите две страни\", посочи Радев.  Все още китайските инвестиции нямат трайно присъствие в България, отбеляза президентът Румен Радев.  България подкрепя инициативата \"Един пояс, един път\", това е една стратегическа инициатива, и ние сме активни участници във формата \"17 плюс едно\", отбеляза българският държавен глава. Той благодари за поканата и за възможността да участва в Световния икономически форум \"Летен Давос\", и да реализира държавното си посещение в Китай, което приема също като част от честването на 70-ата годишнина от дипломатическите отношения между двете държави.", "date": "2019.07.01", "title": "Румен Радев: Китай за нас е партньор от изключително значение"}
{"url": "https://www.faktor.bg/bg/articles/tramp-blamira-kontrola-nad-yadrenite-orazhiya", "text": "Службата на Държавния департамент на САЩ, натоварена с преговорите и прилагането на договорите за ядрено разоръжаване, е загубила повече от 70% от персонала си през последните две години, тъй като администрацията на президента Доналд Тръмп се придвижва към свят без контрол на въоръженията за първи път от почти половин век, пише \"Гардиън\", цитиран от news.bg. Службата по въпросите на стратегическата стабилност и сдържане, обикновено хранилище на експертни знания и институционални познания за контрола над въоръженията, е намалена от 14 служители в началото на управлението на Тръмп до четирима, разкриват бивши служители на службата. От Държавния департамент са отказали да коментират. Вместо това Държавният департамент е съсредоточил усилията си относно контрола над въоръженията върху \"създаването на среда за разоръжаване\", прехвърляйки тежестта за разоръжаването от ядрените сили към страните, които не разполагат с ядрени оръжия. Покана за конференция на Държавния департамент за утре (2 юли) по този въпрос кани неядрените държави да излязат с \"мерки за промяна на средата за сигурност, за да се ограничат стимулите за държавите да задържат, придобиват или увеличават притежаваните от тях ядрени оръжия\". Промяната в подхода идва, след като администрацията обяви, че извършва преглед за това дали да удължи договора Нов СТАРТ, ограничаващ американските и руските стратегически ядрени бойни глави, или да намери алтернатива на това, която да включва Китай и новите оръжейни системи. Руският президент Владимир Путин заяви, че Русия подкрепя удължаването на Нов СТАРТ, но предупреди, че времето изтича. \"Ако не започнем преговори сега, действието на договора ще приключи, защото няма да има време дори за формалности\", каза Путин пред \"Файненшъл таймс\" преди дни. Няма признаци, че Путин и Тръмп са се доближили до споразумение, когато се срещнаха на срещата на Г-20 в Япония в петък. От Белия дом казаха, че лидерите са се съгласили да продължат да разговарят за \"модела за контрол над оръжията през 21 век, който президентът Тръмп заяви, че трябва да включва Китай\". Китай изключи участие в споразумение за контрол над въоръженията със САЩ и Русия, чиито ядрени арсенали са 20 пъти по-големи от китайските, които се оценяват на по-малко от 300 бойни глави. Дори Пекин да е готов, тристранното споразумение ще изисква обширни и продължителни преговори. Но бивши държавни служители и експерти по контрол над оръжията в Конгреса твърдят, че няма сериозно обмисляне какво да се прави, след като Нов СТАРТ изтича през февруари 2021 година. Служител на Конгреса на САЩ, участващ в контрола на оръжията, коментира, че \"няма сериозни усилия да се изготви план, няма нищо реално\".", "date": "2019.07.01", "title": "Тръмп бламира контрола над ядрените оръжия"}
{"url": "https://www.faktor.bg/bg/articles/pozitsiya-na-sds", "text": "СДС разпространи позиция относно преговорите между лидерите на страните от ЕС във връзка с избора на нов председател на Европейската комисия. В нея сините категорично се обявяват срещу възможността представител на европейските социалисти да оглави Европейската Комисия. „Ние, в Съюза на демократичните сили, не сме съгласни с решението и готовността на лидерите на партии, членки на ЕНП, заради задкулисни договорки да предадат най-важната позиция в Европа на социалистите. Постът председател на Европейската комисия не може и не бива да бъде отстъпван от победителите ЕНП на победените социалисти. Това е предателство към избирателите на ЕНП. Тя спечели изборите, но сега доброволно и недалновидно е готова да подари властта на своя основен политически опонент. Обяснението, че дясноцентристката ЕНП ще бъде компенсирана с други два поста, са неприемливи за СДС, защото: Няма по-важен пост от този на председател на Европейската комисия. Той е диригентът на европравителство и в значителна степен определя политиката на Европа; Европа, както и България, имат нужда от дясно управление; Европа има нужда от ускорен икономически растеж; Този приоритет води до развитие на общността в много по-голяма степен от това, което предлагат социалистите. Да, социалните политики са важни, но не са водещи за просперитета на Европа. Най-важен е растежът на икономиката; Съвременният свят се променя много динамично и мястото на Европа, като една от водещите сили, не е запазено. Конкуренцията между ЕС, САЩ, Япония и Китай е огромна и Стария континент не може да става заложник на социалистически експерименти; В СДС споделяме и нашите опасения, че г-н Тимерманс не е добър вариант за България, защото: Той е противник на влизането ни в Шенген и Еврозоната и холандец по националност – от държава, която пречи на присъединяването ни към Шенген; Позицията на СДС винаги е била, че Шенген и Еврозоната са национален приоритет за нашата страна, нейната най-важна кауза в момента. Ако сега ни бъде отнет този шанс, следващият ще бъде след години. Време, безвъзвратно загубено, което ще забави развитието ни; Г-н Тимерманс е защитник на Истанбулската конвенция, която българското общество решително отхвърли; Независимо, че на конгреса в Хелзинки СДС гласува водещ кандидат на ЕНП да бъде финландецът Стуб, след избирането на г-н Вебер ние твърдо застанахме зад него и продължаваме да го подкрепяме за председател на ЕК, защото Европа е изградена на базата на правила, а не на задкулисни договорки. След като в Лисабонския договор е постановен начинът за излъчване на кандидати за председатели на ЕК, той трябва да се спазва. Не бива един президент, та бил той и френският, да отхвърля вече приети правила, защото не отговарят на интересите му в момента. Нашият евродепутат Александър Йорданов, който е с богат политически опит и познава отлично социалистите, не случайно заяви, че няма да подкрепи социалист за председател на еврокомисията. Призоваваме ръководството на ЕНП, спечелила най-голямата подкрепа и доверие на европейските избори, да постигне съгласие и да излъчи кандидат от партията за председател на Европейската комисия, който да бъде приет от ръководителите на страните-членки на Европейския съвет и да получи необходимата подкрепа в ЕП“, се казва в позицията на СДС.\"", "date": "2019.07.01", "title": "СДС: ЕНП да не се поддава на задкулисни договорки, да не отстъпва най-важната позиция в Европа на социалистите"}
{"url": "https://www.faktor.bg/bg/articles/novini/balgariya/zaradi-zhegata-shte-razdavat-mineralna-voda-v-sofiya", "text": "Утре, 2 юли, от 13.00 часа Столична община организира раздаване на минерална вода, съобщиха от пресцентъра на общината. Водата ще се раздава на четири пункта – на площадното пространство при храма „Св. Неделя”, на Орлов мост - при езерото „Ариана”, на пилоните на Националния дворец на културата и на пл. „Славейков“. Инициативата е част от ежегодната кампания на Столична община за предоставяне на вода на гражданите в горещите летни месеци. Водата ще бъде раздавана от служители на общината до изчерпване на количествата. Водата e осигурена от Столична община, направление „Социални дейности и интеграция на хора с увреждания”.", "date": "2019.07.01", "title": "Заради жегата ще раздават минерална вода в София"}
{"url": "https://www.faktor.bg/bg/articles/pirinski-s-ostra-reaktsiya-kam-ninova", "text": "„Напрежението в БСП продължава“. Така лаконично резюмира ситуацията в партията по БНР Георги Пирински, член на Националния съвет на БСП. Решенията, които бяха прокарани от Корнелия Нинова, по никакъв начин няма да доведат до това, да се тръгне достатъчно спокойно и единно в предстоящия (предизборен - б.р.) период. А причината е, че попълненията в Изпълнителното бюро са всичко друго, но не и това, което тя заяви като мотив - а именно да се чуват различните мнения в партията в състава на Изпълнителното бюро, аргументира позицията си Пирински. „Всички тези попълнения в Бюрото са хора, които еднозначно следват досегашната линия на председателката на Националния съвет“, изтъкна той. „На заседанието на Конгреса на 16-и юни се обърнах към г-жа Нинова с предложението да намери сили да започне да култивира началото на диалог и възстановяване на колективното начало в работата на ръководните органи. А това, което получихме вчера, е точно обратното и то по един доста безпардонен начин, защото и гласуването бе също доста неприемливо, анблок и явно“, отбеляза още Георги Пирински. По думите му председателят наистина има това право да предлага и включва в бюрото онези, които счита за необходимо и да предлага изключване, но едно такова право би трябвало да върви заедно с подчертано чувство на отговорност да не се злоупотребява, на каквото те не са свидетели. По повод предстоящите местни избори Пирински коментира, че е очевидно, че различията в БСП няма как да бъдат скривани. И сега по места общинските партийни организации трябва достатъчно трезво да преценят как ще провеждат и предизборната подготовка, както и излъчването на кандидати. Относно възможността за намиране на общ език, Георги Пирински отбеляза, че нещата са отишли доста далеч и в момента не вижда такъв вариант, „защото вчерашното решение, което беше наложено, е обидно“.", "date": "2019.07.01", "title": "Пирински: Нинова прокарва решения по безпардонен начин, те няма до доведат до нищо"}
{"url": "https://www.faktor.bg/bg/articles/prokuraturata-iska-snemaneto-na-imuniteta-na-prof-g-mihaylov-vizhte-zashto", "text": "Още миналата година главният прокурор поиска да бъде свален имунитетът на депутата проф. Георги Михайлов. На 9 ноември миналата година Михайлов сам поиска да го разследват. Прокуратурата го разследва и въз основа на доказателства се установи това, че е получавал парични средства от дружество. Това заяви на извънреден брифинг говорителят на главния прокурор Румяна Арнаудова по повод информацията, че Сотир Цацаров е поискал снемане на имунитета на народния представител от БСП Георги Михайлов. \"Д-р Михайлов е получавал пари, тъй като е дал 200 000 хиляди лева лични средства на дружеството, а то е връщало с лихвите. В една от годините имаше куриоз в данъчната декларация на Михайлов - неотчетени бяха 44 000 лева, получени от същото дружество\", разкри Арнаудова. \"Дружеството е имало договор с Националната специализирана болница за активно лечение на хематологични заболявания. Дружеството е презапасявало с медицински препарат за онкоболни болницата. В последствие болницата е изпаднала в свръхзадължения. Само този препарат е ощетил болницата с над 160 хиляди лева\", коментира говорителят на главния прокурор. \"Ще привлечем като обвиняем Михайлов за безстопанственост\", завърши Румяна Арнаудова.", "date": "2019.07.01", "title": "Прокуратурата иска снемане имунитета на проф. Георги Михайлов - укрил 44 000 лв. в данъчната си декларация"}
{"url": "https://www.faktor.bg/bg/articles/mlada-futbolistka-izchezna-bezsledno-v-ezeroto-komo", "text": "24-годишната футболистка на швейцарския футболен клуб ''Йънг Бойс'' Флориана Исмаили е изчезнала безследно в езерото Комо в Северна Италия, информираха световните агенции. Исмаили е наела корабче със своя приятелка, с която решили да поплуват в прочутото езеро. При един от скоковете обаче младото момиче изчезнало под повърхността на водата и не се показало повече. ,,Всички сме много разтревожени от случилото се, но не губим надежда, че всичко ще приключи благополучно'', съобщиха от пресцентъра на футболния клуб от столицата Берн. Приятелката ѝ веднага е сигнализирала италианските власти за инцидента, които са изпратили екип от водолази, но към момента от момичето все още няма никаква следа.", "date": "2019.07.01", "title": "Млада футболистка изчезна безследно в езерото Комо"}
{"url": "https://www.faktor.bg/bg/articles/kapitan-akosta-arevalo-izdahna-v-ratsete-na-venetsuelskoto-voenno-razuznavane", "text": "Капитан Акоста Аревало, арестуван за организирането на заговор срещу държавния глава на Венецуела Николас Мадуро, издъгна в ръцете на военното разузнаване на латиноамериканската страна. Защитниците на правата на човека свързват смъртта му с възможни изтезания, отбелязват в редакцията на испанския национален ежедневник El Pais. Поредният предполагаем заговор срещу Николас Мадуро доведе до арестуването на четирима войници, а двама полицейски служители и осем други граждани на Венецуела бяха обвинени в план за убийството на президента на страната. Сред тях бе и Рафаел Акоста Аревало, който е загинал, докато е бил под стража на длъжностни лица от Генералната дирекция за военно контраразузнаване.  Инцидентът се е случил в събота.  Ден по-рано военният бе обявен за изчезнал. По същото време на посещение в страната бе Мишел Бачелет, бивш президент на Чили и настоящ Върховен комисар по правата на човека.  Последните, които са видели Аревало, съобщават, че на заседанието на военния съд в петък офицерът е бил докаран в инвалидна количка и с очевидни признаци за упражнявано върху него физическо насилие.  \"Той не говори, само помоли за помощ от адвоката си. Не можа да се изправи. Отговори с кимване на въпроса дали е бил измъчван от военното контраразузнаване. Състоянието му очевидно вече беше критично. Съдията нареди да бъде преместен в болница. По-късно той издъхна там\", разказва присъстващ на процеса. (\"Фокус\")", "date": "2019.07.01", "title": "Капитан Акоста Аревало издъхна в ръцете на венецуелското военно разузнаване"}
{"url": "https://www.faktor.bg/bg/articles/novini/balgariya/todor-tagarev-s-novite-f-16-spirame-savetskoto-obuchenie-na-pilotite-ni-po-knigi-ot-1980-g", "text": "„Макар и по-бавно, процедурата със закупуването на американските самолети Ф-16 се придвижва. И двете страни очевидно имат добрата воля да се вземе приемливо решение. Въпрос на дни е да се финализира тази договореност на работно равнище. След като това се случи, министърът на отбраната трябва да вкара процедурата в Министерски съвет за одобрение“. Това каза пред БГонЕър бившият военен министър Тодор Тагарев.  „Имаше изказвания, дори на Красимир Каракачанов, че всичко това може да се случи преди лятната ваканция на парламента. Шансовете това да е така не са изчезнали напълно, но са много малки. Надявам се до есента управлението да запази своята стабилност и решителност, за да финализира процедурата. Вече доста години сме в НАТО, а стоим изцяло на съветска основа\", каза още Тагарев.  \"Не знам първоначалната цена от 1,8 млрд. лв. как беше формирана, тъй като дори и в предния кръг на процедурата беше ясно, че парите няма да стигнат за пълния пакет на оръжията. В пакета беше включена и цена за езиково обучение. Не знам какъв е проблемът ние да си го направим. За САЩ това не е просто търговска сделка. Може да сме много по-малки, но сме съюзници в НАТО и трябва да си носим своите отговорности. За да успеем да се справим, ни трябват нова техника и оборудване. САЩ не биха се съгласили да режат пакета, за да режат възможностите ни. За нас това също не е търговска сделка, а трансформационен проект. Цялостната експлоатация на досегашната техника беше по старите нормативи. Има едно наставление инженерно авиационна служба от 1980 г. С някои малки изменения, все още се преподава по него. Затова се надявам сделката да има трансформационния ефект\", коментира още Тодор Тагарев. .", "date": "2019.07.01", "title": "Тодор Тагарев: С новите Ф-16 спираме съветското обучение на пилотите ни по книги от 1980 г."}
{"url": "https://www.faktor.bg/bg/articles/kristalina-georgieva-oglavyava-evropeyskiya-savet", "text": "По непотвърдена информация Кристалина Георгиева ще оглави Европейския съвет, а Франс Тимерманс ще бъде избран за председател на ЕК, предава Нова тв. Вчера премиерът Борисов заяви от Брюксел, че България има два силни коза: Кристалина Георгиева и Мария Неделчева. Дипломати твърдят, че споразумение за хората, които ще заемат тези постове, вече е постигнато на срещата на върха в Брюксел. Информацията беше разпространена от Агенция Ройтерс, която се позовава на два свои източника, близки до преговорите. Срещата на лидерите от ЕС започна в неделя и продължава до момента. Дясноцентристкият кандидат Кристалина Георгиева е водещ кандидат за председател на Европейския съвет. В момента Съветът се оглавява от бившия полски премиер Доналд Туск. Тимерманс пък ще замени Жан-Клод Юнкер, ако бъде номиниран и подкрепен в Европейския парламент, съобщават източници от Брюксел.  Няма информация кой е фаворитът за председател на Европейската централна банка.  Белгийският премиер Шарл Мишел е силен кандидат за поста шеф на ЕС за външната политика, разкриха още двамата дипломати.  Тази сутрин европейските лидери възобновиха преговорите на работна закуска, след като не успяха да постигнат споразумение на извънредната среща на върха на ЕС.  Кристалина Георгиева вече е заемала постовете на вицепрезидент на Световната банка и на еврокомисар по устойчивото развитие. Очаква се скоро новите назначения да бъдат официално обявени. Очаквайте подробности", "date": "2019.07.01", "title": "Кристалина Георгиева оглавява Европейския съвет?"}
{"url": "https://www.faktor.bg/bg/articles/nevizhdano-ledena-pokrivka-visoka-1-5-metra-pokri-ulitsite-na-guadalahara", "text": "Невиждана градушка се изсипа в мексикански град Гуадалахара. Ледена покривка, висока 1,5 метра, покри улиците на Гуадалахара. На места тя е хванала в капана си и автомобили. Общината изкара техника за почистване на улиците на града, в който живеят около 5 млн. души. Градушката е била придружена със силна буря. В града обичайните температурите надхвърлят 30 градуса по Целзий. Властите твърдят, че 200 сгради са повредени и десетки превозни средства са пометени в града и околните райони. Губернаторът на щата Енрике Алфаро определи случилото се като „невероятно” според АФП.", "date": "2019.07.01", "title": "Невиждано! След температури от 30 градуса ледена покривка, висока 1,5 метра, покри улиците на Гуадалахара"}
{"url": "https://www.faktor.bg/bg/articles/fandakova-predlaga-po-visoki-zaplati-za-shofyorite-v-gradskiya-transport", "text": "Ще внесем в Столичния общински съвет предложение за тригодишно споразумение за увеличаване на заплатите на шофьорите от градския транспорт с 10% на година. Това каза кметът на София Йорданка Фандъкова след среща със синдикатите във връзка със заплатите на шофьорите от градския транспорт. Кметът на София посочи, че има напредък и по отношение на социално-битовите условия на служителите в столичния градски транспорт – депата, спирките, сервизните помещения и др. „За мен е важно ние да работим последователно, както го правим, за да може професията на водачите да бъде привлекателна. Сериозен е ангажиментът на общината“, обясни тя. „Постигнахме споразумение, че аз и зам.-кметът Барбалов поемаме ангажимент да внесем в общината тригодишно споразумение за увеличаване на заплатите в столичния транспорт с 10% годишно“, обясни тя. Заплатите на шофьорите в градския транспорт в София бяха увеличени два пъти през 2019 г. - през февруари и април. С промените основната заплата в бранша стана 1150 лв., а средната брутна – 1800 лв. Има и предвиден бонус от 100 лв. за добре свършена работа. Целта на мерките е да се облекчат условията за работа на шофьорите в градския транспорт и да се намали извънредният труд. До промени в заплащането се стигна, след като водачите алармираха Столична община за тежките условия, в които работят, както и за извънредния труд, който им се налага да полагат заради липсата на кадри.", "date": "2019.07.01", "title": "Фандъкова предлага по-високи заплати за шофьорите в градския транспорт"}
{"url": "https://www.faktor.bg/bg/articles/atanas-zafirov-nyama-da-ima-poveche-promeni-v-natsionalnoto-rakovodstvo-na-bsp", "text": "Атанас Зафиров от Изпълнителното бюро на БСП заяви днес, че няма да има повече промени в ръководството, поне до изборите през есента. ИБ на БСП е започнало серия от заседания в страната, като е предвидено до края да август да са минали през всички структури, каза още Зафиров, като уточни, че на срещите не занимават с кадрови въпроси, а акцентират върху предстоящите местни избори. По думите му успехът на избори е свързан с няколко компонента.  „Единият от тях е, безспорно, добрите предизборни документи. На последните избори се доказа, че нашата „Визия за България“ беше най-добрият документ. Другия важен елемент – качеството на нашите кандидати. Затова смятам, че на тези избори ще излезем отново с добри платформи, с визия за всяка отделна община, както и с качествени кандидати.  Най-важният, третия компонент, както и най-важното, което трябва да е на вниманието и на нашите структури, това е качеството на нашата изборна администрация – създаването на предпоставки вота да не бъде опорочен или откраднат в самия изборен ден“, обясни Зафиров. Той каза още, че е освен промените в предизборния щаб и ИБ на партията, вчера е била актуализиран и структурата и щата, както и че е предоставена подробна информация за финансовото състояние на партията, с което, по думите му, се е сложил край на спецулациите по темата.", "date": "2019.07.01", "title": "Атанас Зафиров: Няма да има повече промени в националното ръководство на БСП"}
{"url": "https://www.faktor.bg/bg/articles/siriyska-raketa-s-200-padna-v-severen-kipar", "text": "Зенитна ракета на сирийската армия, изстреляна покрай снощната операция на израелската авиация срещу цели в град Хомс и покрайнините на Дамаск, падна в планински район на Северен Кипър. Според Кудрет Йозерсай, външен министър на т.нар. Севернокипърска турска република, ракетата е руско производство. Кипърски анализатори и турски издания твърдят, че става дума за ракета от съветската система С-200. \"Първите оценки са, че това е ракета руско производство, част от системата за въздушна отбрана, задействана покрай снощните удари по Сирия. Тя е пропуснала целта си и е паднала, след като е изчерпала обсега си\", обясни Йозерсай. Според него ракетата се е самоунищожила във въздуха, тъй като на земята няма кратери от избухване на заряда ѝ. \"Парчетата са паднали на различни места, което доказва, че е имало взрив във въздуха преди това.\" Кипър е на запад от Сирия, Хомс се намира по въздушна линия на около 310 км от Никозия. Три почти едновременни експлозии в Кипър са чути в радиус от километри около 1 часа след полунощ в район Ташкент (Вуно) на около 20 км североизточно от Никозия. По това време според сирийските медии израелска авиация е бомбардирала обекти в страната, при които са загинали четирима и са ранени 21 цивилни. Израел отказва да коментира съобщенията. Кипърският военен анализатор о.з. ген. Андреас Пантарас казва за телевизия Sigma TV, че снимките на отломките и руските надписи по тях говорят за модел С-200 с обсег до 400 км. Според него е можело тя да бъде отклонена, ако е използвана защита чрез радиоелектронно заглушаване. Зенонас Циарас, друг военен анализатор, казва за \"Ройтерс\" също, че това, изглежда, е ракета С-200. Той не изключва въпросната ракета да е била дефектна.", "date": "2019.07.01", "title": "Сирийска ракета С-200 с руски надписи падна в Северен Кипър"}
{"url": "https://www.faktor.bg/bg/articles/ministar-angelkova-otkazva-evtini-zhilishta-v-plovdiv", "text": "Министерството на туризма, което от няколко години има изнесена служба в Пловдив, се отказва от два общински апартамента. Те са предоставени за подчинените на министър Николина Ангелкова, изпратени да работят под тепетата. Договорите с тях са прекратени, други служители не са назначени и необходимостта от квартирите отпада, пишат от министерството. Апартаментите са в \"Тракия\", в блок 194, на четвърти и осми етаж. Те ще бъдат дадени под наем на крайно нуждаещи се, които по десет години чакат ред за настаняване. Сектор \"Туризъм\" беше разкрит в Пловдив през 2013 г. Служителите, командировани от София, ползваха 5 жилища. По-късно от София пожелаха да си запазят само три, две от които сега се освобождават. Изнесената дирекция си остава само с една общинска квартира в блок 50, вх. \"Д\" в \"Тракия\", на седми етаж. Апартаментът е едностаен. Министерската служба беше разкрита в Пловдив по изричното настояване на градската управа и с надеждата, че ще стимулира туризма в областния град. Специално за дирекцията бяха предоставени помещения в сградата на ул. \"Железарска\" 1 с изглед към Римския стадион. Жилищата пък бяха дадени на министерството от тъй наречения ведомствен фонд. С решение на Общинския съвет за нуждите на бюджетните институции, включително и на Община Пловдив, са заделени до 3 процента от общо над 3500 жилища. Това означава, че 105 от тях могат да се ползват от чиновници. Общинарите, настанени във ведомствени квартири, имат право да ги купуват. Пак по силата на същата наредба по-голямата част от жилфонда - до 85,5 на сто - е предназначена за настаняване под наем на крайно нуждаещи се. Те са над 300. Други 10 % са включени във фонд \"Резервен\" и са отредени за хора с тежки заболявания и без доходи или останали без дом след пожар или други бедствия. До 1,5 % от общинските жилища са предвидени за продажба. Като правило това са стари къщи, които общината вади на търг, включително за приближени до властта.", "date": "2019.07.01", "title": "Николина Ангелкова отказва евтини жилища в Пловдив"}
{"url": "https://www.faktor.bg/bg/articles/borisov-kam-momenta-mnozinstvoto-mozhe-da-se-sabere-ot-sotsialdemokratite-i-enp", "text": "Лидерите на ЕС отложиха за вторник продължаването на преговорите, целящи намиране на изход от задънената улица за номиниране на кандидатите за водещите позиции на блока, заяви в понеделник говорителят на председателя на Европейския съвет Доналд Туск, цитиран от AFP. По-рано днес се появи информация за кандидатурата на Кристалина Георгиева на поста председател на Европейския съвет. Към този момент обаче няма повече информация. Премиерът Бойко Борисов коментира, че на този етап мнозинство могат да съберат социалдемократите и ЕНП.", "date": "2019.07.01", "title": "Лидерите на ЕС не се споразумяха, Европейският съвет продължава във вторник"}
{"url": "https://www.faktor.bg/bg/articles/ogranichavat-kolite-s-nisak-ekologichen-klas-v-parizh", "text": "Във френската столица и околностите й, или в така наречения район \"голям Париж\", вчера за последно можеха да се движат без ограничения превозни средства от нисък екологичен клас, включително и дизелови леки автомобили, регистрирани до 1 януари 2006 г., предаде БТА, като се позова на в. \"Паризиен\". Властите на Париж разпоредиха всички коли, попадащи в категорията CritAir4, един от седемте съществуващи във Франция екологични класа, от днес, тоест от 1 юли, да не се движат в столицата и околностите й. Става дума за леки коли и за микробуси, пуснати на пазара до 2006 г. и отговарящи на стандартите Евро-3. Освен това забраната касае и мотоциклетите и мотопедите, които са по-стари от 2005 г., и дизелови камиони, пуснати на пазара от 2006 до 2009 г. За леките коли забраната ще действа само в делничните дни. За товарните автомобили с тегло над 3.5 тона и автобусите от съответния екологичен клас или от по-нисък клас в който и да е ден от седмицата се забранява да влизат в пределите на така наречения периферен булевард, който е околовръстното шосе на Париж. Ограниченията не касаят движението по самия булевард. Глоба за неспазване на правилата ще се налага и възлиза на 135 евро за камиони и на 68 евро за леки коли и мотопеди. \"Франс прес\" коментира, че също от днес действащата забрана за движение в Париж на дизелови превозни средства над 18 години и бензинови автомобили над 21 години ще бъде разширена до нов \"нискоемисионен\" пояс, обграждащ града. Мярката е насочена към 30 хил. превозни средства в района \"голям Париж\", където живеят около 5.5 милиона души. За разлика от централната част на столицата обаче нарушителите в предградията, където зависимостта от автомобили е по-голяма, няма да бъдат наказвани през първите две години от действието на забраната. Правителството се съгласи на двегодишния период след съпротива от някои кметове, които се страхуваха, че забраната може да разпали гнева на \"жълтите жилетки\", чиито протести избухнаха миналата година заради повишаването на цените на горивата.", "date": "2019.07.01", "title": "Ограничават колите с нисък екологичен клас в Париж"}
{"url": "https://www.faktor.bg/bg/articles/ninova-rezhe-ot-aparata-no-ne-pipa-partiynata-televiziya-i-duma", "text": "Валери Жаблянов не е изгонен от БСП, а просто изваден от Изпълнителното бюро на партията заради липсата на доверие и отсъствието му по време на последното заседание на ПАСЕ, за което отсъствие той не ни беше уведомил, за да изпратим негов заместник, заяви пред Нова телевизия народният представител от БСП Александър Симов. ,,Жаблянов остава народен представител. Не смятам, че изваждането му от Изпълнителното бюро на БСП означава край на обществения му живот. Не сме го изгонили. Това беше предложение на Корнелия Нинова. Има няколко причини за това решение. Първо, липсата на доверие към неговата дейност. Второ, той отсъстваше от заседанието на последната парламентарна асамблея на Съвета на Европа. Това беше важно гласуване, а той не беше там. Не беше уведомил ръководството на партията достатъчно рано, че няма да присъства, за да може да пратим негов заместник”, обясни Симов. Припомняме, че Валери Жаблянов беше изваден от състава на Изпълнителното бюро на БСП по предложение на Корнелия Нинова, а нови 7 стават негови членове. Това бе решено на Пленума на левицата в неделя. \"В БСП настъпиха дълбоки промени през последните месеци и дори години. Критичното мнение се отстранява с всички възможни средства. Политиката, която се води от председателката, деформира всички вътрешни механизми за контрол в партията. Постепено се установява едноличен режим на управление\", коментира преди Пленума Валери Жаблянов. По думите на Симов БСП не е партия в едноличен режим на управление. „Лидерът има право да избере екипа, с който да работи”, категоричен е той. Според него оставката на Нинова е била правилен ход за времето си, но това вече не е актуална тема. Той допълни, че напрежението в партията е приключило.  Депутатът коментира и кой е основният проблем в партията. „Някои хора се опитаха да представят личностните си различия като идеологически. Точно това пречи на  БСП в момента”. По думите му на пленума напрежението е било потушено. \"В момента БСП е всичко друго, но не и партия с едноличен режим на управление. А оттеглянето на оставката на Корнелия Нинова беше правилен ход, защото гласовете на вътрешната опозиция паднаха с около 10 по време на вчерашното заседание'', коментира още Симов. ,,Всички видяха, че основните интриги в БСП, че има някакво титанично напрежение или пък финансови злоупотреби не се оказаха истина'', обясни той и допълни, че в партията предстоят съкращения заради финансовото положение в партията. ,,По всяка вероятност предстоят съкращения, като те ще са най-малко в медиите, т.е. в партийната телевизия и вестник ''Дума'', каза в заключение Симов.", "date": "2019.07.01", "title": "Нинова реже от апарата, но не пипа партийната телевизия и \"Дума\""}
{"url": "https://www.faktor.bg/bg/articles/novini/balgariya/vezhdi-rashidov-ako-pokazha-kakvi-dokumenti-za-imoti-imam-mnogo-hora-shte-zarevat", "text": "„Намаляването на субсидията ще доведе до други изменения. Други пари ще управляват. Надявам се те да не са на шлосерите. Разбирам Бойко Борисов. Не може премиерът постоянно да бъде предизвикван. Той се ядоса и реакцията му беше нормална“. Това заяви пред БТВ Вежди Рашидов по повод заканата на Борисов за 1 лев субсидии. Той посочи, че Корнелия Нинова се занимава с прегръщане на козички и вкарване на Елена Йончева в европарламента. Рашидов допълни, че липсата на Цветан Цветанов се усеща в парламента. Според него е нормално като във всяко семейство и в ГЕРБ да има проблеми, които се решават. Той допълни, че всички, които коментирали имоти в момент, ще „зареват“, ако се покажат документите им. „Получавам в пощата документи. Никой не купува имоти на реални цени, всичко е на данъчна оценка“, констатира Рашидов и допълни, че има пазарна икономика и всеки има право да определя на колко ще продава или ще купува.", "date": "2019.07.01", "title": "Вежди Рашидов: Ако покажа какви документи за имоти имам, много хора ще зареват"}
{"url": "https://www.faktor.bg/bg/articles/prouchvane-na-pentagona-rusiya-prevazhozhda-sasht-v-nadprevarata-za-globalno-vliyanie", "text": "Русия превъзхожда САЩ в надпреварата за глобално влияние. Това е оценката на Пентагона и независими стратези, изложена в документ с обем над 150 страници, предназначен за началниците на щабовете, отбелязва изданието Politico в европейската си редакция, като подчертава, че разполага с копие от текста.  САЩ не са добре подготвени да се противопоставят на все по-нахалната политическа война, която Русия води, за да подкопае демокрациите, предупреждават Пентагонът и независимите стратези. В Бялата книга се твърди, че САЩ все още подценяват обхвата на руската агресия, която включва използването на пропаганда и дезинформация, за да въздейства върху общественото мнение в Европа, Централна Азия, Африка и Латинска Америка. Проучването сочи също опасностите от нарастващото сближаване между Русия и Китай, които са свързани от споделения страх от международните съюзи на САЩ и привързаността си към \"авторитарната стабилност\". В документа не се съдържат никакви критики към американския държавен глава Доналд Тръмп, но той бе представен на фона на раздразнението сред мнозина от демонстративното одобрение, което той показва спрямо авторитарни лидери като Владимир Путин и Ким Чен-ун. На мнозина във Вашингтон не се харесва и фактът, че лидерът на Белия дом често се присмива на твърденията за руска намеса в президентските избори в САЩ от 2016 г.  В интервюта с POLITICO други наблюдатели подкрепиха предупрежденията в доклада, като заявиха, че САЩ трябва да положат допълнителни усилия.  \"Русия атакува западните институции по начин, по-проницателен и стратегически дискретен, отколкото мнозина осъзнават\", каза Наталия Арно, председател на фондация \"Свободна Русия\", антипутиновски мозъчен тръст, базиран във Вашингтон. Наскоро фондацията е провела проучване на руските усилия за подкопаване на Запада. \"Атаките може и да изглеждат по-фини и хитри, но са също и разрушителни, защото повлияват на правителства, подкопават закони, възпрепятстват правоприлагащите органи и прикриват военната намеса\".  Некласифицираната „Стратегическа многопластова оценка“ отбелязва ясно заплахата за националната сигурност, която, ако не бъде туширана, в крайна сметка може да доведе до въоръжен конфликт.", "date": "2019.07.01", "title": "Пентагонът предупреди: САЩ не са подготвени за все по-нахалната и агресивна руска политика"}
{"url": "https://www.faktor.bg/bg/articles/kipar-otkaza-da-zakrie-pristanishtata-si-za-ruski-korabi-sled-iskaneto-na-sasht", "text": "Министърът на отбраната на Република Кипър Савас Ангелидис заяви, че Кипър ще продължи да предоставя пристанища и инфраструктура за кораби на Русия и други държави, независимо от приетите в САЩ поправки към законопроекта за сътрудничество в Източното Средиземноморие, предава РИА Новости, цитирана от \"Фокус\". Сенаторите Боб Менендес, от Демократите и Марко Рубио, от Републиканците, внесоха законопроект за промяна на стратегията на САЩ в Източното Средиземноморие в съответствие с промените в региона. Законопроектът отмяна забраната за доставки на оръжия на Кипър. Сенатската комисия за международни отношения одобри законопроекта с поправките, призоваващи страните от региона да отказват пристанищно обслужване на кораби на Руската Федерация. „Нито една страна не може да принуди Никозия да прекрати предоставянето на пристанищни обекти на руски и други кораби“, заяви Ангелидис в интервю пред местното радио CYBC. В момента пред Никозия не се задават никакви въпроси, но ако бъде поставена пред дилема, Република Кипър ще взима свои решения, цитира думите на министъра радиото.Той подчерта, че Кипър предоставя услуги на трети държави, главно за предоставяне на хуманитарна помощ. В случай на криза Кипър е длъжен да окаже съдействие, каза Ангелидис и обясни, че републиката никога не е сътрудничил с никоя държава в рамките на военна операция. Ангелидис каза, че Кипър ще продължи усилията си за по-нататъшно задълбочаване на отношенията със САЩ, но ролята на Република Кипър като стълб на стабилността в региона трябва да бъде зачитана. Президентът на Кипър Никос Анастасиадис по-рано изрази съжаление във връзка с приемането на тези изменения. Според Бюрото за преса и информацията, държавният глава е заявил пред репортери, че по принцип той приветства инициативата на Менендес и Рубио, както и законопроекта, който първоначално беше представен в Конгреса. „Трябва да изразя съжаление за поправките, които бяха внесен и които засягат в значителна степен независимостта и суверенитета на Република Кипър. До днес предоставянето на услуги на която и да е страна винаги е било извършвано за хуманитарни цели и не мисля, че такива условия могат да бъдат установени, особено от страна, с която се стремим – и аз говоря за Америка – към по-нататъшно укрепване на нашите отношения. Оставам с впечатлението, че поправката беше неудачна“, заяви Анастасиадис. Законът за сътрудничество в областта на сигурността и енергетиката в Източното Средиземноморие представя редица инициативи, които променят стратегията на САЩ, за да отразят промените в региона, включително влошаването на отношенията между Турция и САЩ и всички ключови регионални партньори на Вашингтон. Законопроектът предвижда премахването на забраната за продажба на оръжие за Кипър, забранява прехвърлянето на самолети F-35 в Анкара, ако Турция продължи да изпълнява планове за С-400 и налагането на санкции срещу Анкара. Законопроектът предвижда по-нататъшна милитаризация на Гърция и Кипър, по-тясната им привързаност към САЩ в областта на отбраната. Сред заявените цели на американската политика са „поддържане на силно американско военно присъствие и инвестиране в военноморско оборудване, основано на базата Суда в Гърция и развиване на по-задълбочено сътрудничество в областта на сигурността, включително неотдавнашното разполагане на (безпилотни летателни апарати) MQ-9 в Лариса и Вертолетния тренировъчен център на американската армия в Централна Гърция“. Законопроектът предвижда финансиране за конкретни военни програми за Гърция и Кипър, както и международни програми за военно обучение. Редица разпоредби са насочени против Русия с цел „снижаването на зловредното й влияние в Източното Средиземноморие“. Конкретно, сенаторите предлагат да се изведе от експлоатация военната техника, закупена от Москва и тя да бъде заменена с оръжие, произведено от страни-членки на НАТО.", "date": "2019.07.01", "title": "Кипър отказа да закрие пристанищата си за руски кораби въпреки искането на САЩ"}
{"url": "https://www.faktor.bg/bg/articles/emil-radev-na-karta-e-zalozheno-badeshteto-na-es", "text": "След цяла нощ преговори, разговорите между европейските лидери за топ позициите в ЕС – председател на Европейската комисия, Европейския парламент, Европейския съвет и Европейската централна банка, продължават в различни формати и днес. Това е дълъг процес, изисква голям консенсус от всички политически семейства. Нормално е да има дълги преговори, защото все пак на карта е заложено бъдещето на ЕС, така че е нормално тези преговори да са тежки, както и държавите членки да имат свое собствено мнение за отделните кандидати, заяви евродепутатът Емил Радев пред БНТ. По отношение на кандидата на ЕНП за председател на Европейската комисия - Манфред Вебер, Емил Радев коментира, че той е дал много ясно своята подкрепа за политиките на България в ЕП, винаги е подкрепял България, а нашите евродепутати в Брюксел винаги са намирали помощ и съдействие от него.", "date": "2019.07.01", "title": "Емил Радев: На карта е заложено бъдещето на ЕС"}
{"url": "https://www.faktor.bg/bg/articles/bivsh-sotsialen-ministar-sashtestvuva-instrument-za-preodolyavane-na-razlikata-mezhdu-stari-i-novi-pensii", "text": "„България трябва да провежда догонваща политика. По отношение на пенсионната система нещата в България са установени по начин, който зависи от осигурителния принос. Когато стигнем доходите на другите европейци, тогава можем да очакваме техните пенсии. Или трябва да се увеличат данъците, или трябва да се вземат заеми, друг начин за попълване на необходимия ресурс за пенсионното осигуряване не е измислен“. Това каза пред БНР д-р Хасан Адемов, председател на социалната комисия в парламента, в деня, в който пенсиите се увеличават с 5,7%. Адемов поясни, че устойчивостта на пенсионната система зависи от регулярни приходи в приходната част, за да може да се разчита и на разходите, които очакват всички български пенсионери и тези, които работят в момента. „Въпросът е дали социалната система в лицето на общественото осигуряване може да реши всички проблеми на хората в неравностойно положение, хората с нисък размер на пенсиите. Дали пенсионната система е тази, която е призвана да решава всички тези проблеми. В държавата има и друга система, която се нарича социално подпомагане. Пенсионната система е математически модел, базиран на приходи и разходи“, каза още Адемов в предаването „Преди всички“. „Проблемът е в това, че във формулата за изчисляване на размера на пенсията има един много важен показател, който се нарича „среден осигурителен доход“ за страната през последните 12 месеца. Всяка година всеки месец този среден осигурителен доход расте и оттук идва разликата в размера на пенсиите на тези, които се пенсионират сега, и тези, които са се пенсионирали преди 10 години. За да може да бъде преодоляна тази разлика, съществува инструментът „преизчисляване“.", "date": "2019.07.01", "title": "Бивш социален министър: Съществува инструмент за преодоляване на разликата между стари и нови пенсии"}
{"url": "https://www.faktor.bg/bg/articles/nay-malko-34-dushi-sa-zaginali-pri-teroristichen-akt-v-kabul", "text": "Най-малко 34 души са загинали и 68 са ранени при експлозия в понеделник в Кабул според информация на китайската агенция Xinhua, цитирана от TACC. Атентатът е извършен в дипломатическия квартал на афганистанската столицата. Според информацията една от сградите на Министерството на националната отбрана на Афганистан се намира близо до мястото на експлозията. Всички ранени са отведени в болница. Мястото на експлозията е оградено от силите за сигурност. Според афганистанският телевизионен канал TOLOnews, двама бойци, участвали в терористичното нападение, са се укрили в близка сграда и са влезли в престрелка със силите за сигурност. До този момент никоя групировка не е поела отговорност за нападението.", "date": "2019.07.01", "title": "Най-малко 34 души са загинали при терористичен акт в Кабул"}
{"url": "https://www.faktor.bg/bg/articles/politsiyata-izpolzva-gumeni-kurshumi-i-salzotvoren-gaz-na-gey-parada-v-istanbul", "text": "Полицията в Истанбул използва сълзотворен газ и гумени куршуми, за да разпръсне шествие на активисти на ЛГБТ общността, организирано въпреки петата поред забрана на Парада на гордостта, предаде агенция Франс прес. Хиляди хора се събраха близо до булевард Истиклял и до площад Таксим, където първоначално организиторите бяха планирали да протече шествието. Частите за борба с безредиците използваха сълзотворен газ, за да разпръснат множеството, което скандираше: \"Всички заедно срещу фашизма!\" и \"Няма да мълчим!\", предаде АФП. Амнести интернешънъл призова в петък Турция да отмени \"произволната забрана\". Властите оправдаха решението си с желанието да запазят обществения ред. \"Това е напразен опит да се заличи от общественото пространство група, която е смятана от валийството за \"социално отблъсваща\", заяви организацията в съобщение.", "date": "2019.07.01", "title": "Полицията използва гумени куршуми и сълзотворен газ на гей парада в Истанбул"}
{"url": "https://www.faktor.bg/bg/articles/pochina-bivshiyat-prezident-na-cherna-gora-momir-bulatovich", "text": "На 62 години почина Момир Булатович, който беше президент на Черна гора по време на бурното разпадане на бивша Югославия, съобщи Асошиейтед прес. Булатович беше президент от 1990 до 1998 г. Той бе съюзник на тогавашния сръбски президент Слободан Милошевич. Беше сред основателите на управляващата Демократична партия на социалистите заедно с дългогодишния лидер на страната Мило Джуканович. Двамата обаче се разделиха, когато Джуканович се обърна срещу Милошевич и в крайна сметка през 2006 г. изведе Черна гора до независимост.", "date": "2019.07.01", "title": "Почина Момир Булатович, президент на Черна гора при бурното разпадане на бивша Югославия"}
