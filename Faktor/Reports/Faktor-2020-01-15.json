{"url": "https://faktor.bg/bg/articles/ninova-dorazvi-novogodishnata-traurna-rech-na-radev-v-parlamenta-podnese-ni-apokalipsis", "text": "Сесията на парламента започва с правителствена криза - имаме обединяваща идея да сменим това управление, заяви Корнелия Нинова от трибуната на парламента в декларация за новия политически сезон.  Започваме и тази сесия с криза - правителствена. С поредната девета смяна на министър в кабинета. Криза с водоснабдяването. Близо половин млн. българи са на режим на водата - основно човешко благо. 100- хиляден град е изправен пред избора работа и хляб или вода. В десетки други градове от години хората не знаят какво е постоянно течаща чиста вода. Три пъти за 10 години се повишиха цените на водата.  България е превърната в сметище на света. Международната и българската мафия печели много пари за сметка на здравето на българските граждани. Висши държавни служители са заговори за организирана система за източване на НЗОК. Директно са назовани виновниците - министър и заместник-министър правят лобистко законодателство. Тол системата е отложена отново и е на път да се провали. Завърна се чумата по свинете.  \"Защо сме стигнали дотук? В продължение на 10 години в управлението на ГЕРБ са се приемали закони в интерес на печалбата. Смятаме, че промяната за България и за живота на българския народ преминава през промяна на управлението. Обръщам се към другите парламентарни партии, които се определят като опозиционни, към другите, които искат промяна, към граждански сдружения - уважаеми колеги, всеки от нас тича по своята писта и е силен по своята тема, но е слаб, защото е сам. Всеки има идея за промяна\", каза Нинова и призова да се опрем на жизнените сили на българския народ. \"Имаме една обединяваща идея - да сменим това управление\", завърши Нинова.", "date": "2020.01.15", "title": "Нинова доразви новогодишната траурна реч на Радев"}
{"url": "https://faktor.bg/bg/articles/patriotite-ne-smyatame-da-napuskame-upravlenieto-izlezem-li-shte-vleze-dps", "text": "Не смятаме да напускаме управлението. Не защото е самоцел или сме много доволни от коалиционните си партньори, а защото излезем ли, ще влезе ДПС. Тук сме, за да защитим националния интерес, заяви съпредседателят на групата на \"Обединени патриоти\" Искрен Веселинов в словото си за началото на парламентарната сесия. Трябва да си зададем въпроса общество ли сме, единна нация ли сме, или социалната разруха дава своите резултати и ни превръща в сбор окалящи се хора, заяви Веселинов. Той обясни, че виновниците за водната криза в Перник са много, i изброи приоритетите на ОП за новата сесия. \"Абсолютен приоритет остава социализацията на маргинализираните цигански общности. Чакаме концепцията от Министерския съвет\", заяви той.  Основно оръжие щяло да е образованието и вкарването на повече патриотизъм в учебния процес чрез възстановяване на предмета Родинознание и въвеждането на военно обучение в училищата. Основен приоритет за ОП оставало и противодействието на битовата престъпност. Веселинов напомни, че искат законови промени за създаване на доброволни отряди и промени в НК за премахване чувството за безнаказаност. \"Искаме приемане на нова наказателна политика и нов НК - да се промени тълкуванието за маловажен случай, разширяване на обхвата на неизбежната отбрана, срещу радикалния ислям\", обясни той. Не внос на емигранти, а завръщане на българите в родината е заветната ни цел, допълни още съпредседателят на ПГ на ОП. Доходите също оставали основен приоритет.", "date": "2020.01.15", "title": "Патриотите: Не смятаме да напускаме управлението, излезем ли, ще влезе ДПС"}
{"url": "https://faktor.bg/bg/articles/pg-volya-nyama-da-uchastvame-v-debatite-i-glasuvaneto-na-nov-ministar-na-okolnata-sreda", "text": ". Парламентарната група (ПГ) на партия \"Воля\" няма да участва в дебатите и гласуването на нов министър на околната среда и водите. Това каза депутатът от \"Воля\" Пламен Христов по време на дебатите в Народното събрание по персоналните промени в Министерски съвет, предаде Агенция \"Фокус\". \"На първо място схемата на разделение на министерства на наши и ваши показва, че е сбъркана\", посочи още Христов. По думите му системата няма да проработи по-добре. \"Ние сме против принципа да се търси пост на някой наш човек, независимо дали е кадърен, или не, вместо да се поставят най-подходящите хора. Колеги, от ВМРО най-добрият ви специалист в екоресора е в ареста, това говори много за подбора на кадрите\", заяви още Христов.", "date": "2020.01.15", "title": "ПГ \"Воля\": Няма да участваме в дебатите и гласуването на нов министър на околната среда и водите"}
{"url": "https://faktor.bg/bg/articles/karadaya-krizi-sa-olitsetvorenie-na-10-godishnoto-haotichno-upravlenie", "text": "В началото на новата сесия на Народното събрание пожелавам здраве, берекет и вода във всеки дом. Нека новата 2020 година да е мирна и успешна. Нека България в рамките на ЕС да намери мерките за просперитет и да гарантира развитието и просперитета на страната. Това заяви председателят на ДПС Мустафа Карадайъ в декларация от трибуната на парламента след Коледната ваканция на депутатите. Той заяви, че днес време за предупреждение няма.  „Всички проблеми трябва да намерят решение. Това трябва да се случи в много кратък срок и то преди да е настъпила парламентарната криза. Темите са толкова сериозни, че не търпят отлагане. Кризите във водата и здравеопазването са тежки, защото проблемите са отлагани във времето и липсва визия. През последните 10 години проблемите се решават на пожар, при липса на визия и координация“, посочи Карадайъ. „Сегашните кризи са олицетворение на 10-годишното хаотично управление на ГЕРБ. Липсата на реформи и ясна визия не може да се компенсира с персонални промени в правителството. България има нужда от ускорено догонващо икономическо развитие на страната. ДПС ще продължи да работи последователно, следвайки политика не на популизъм и екстремизъм, а на демокрация и толерантност“, увери лидерът на ДПС. „ГЕРБ няма с какво повече да се оправдава. Тежките проблеми се дължат единствено и само на тях. Популизмът и ксенофобията официално властват в България. Ситуацията изисква спешни, решителни и отговорни действия. Ние от ДПС призоваваме за обща политическа воля да превърнем 2020 година на консенсус. Европа има нужда от силна, просперираща България“, каза още той.", "date": "2020.01.15", "title": "Карадайъ:  Популизмът и ксенофобията официално властват в България"}
{"url": "https://faktor.bg/bg/articles/videozapis-zasnel-izstrelvaneto-na-dve-raketi-po-ukrainskiya-boeing-737", "text": "Вестник \"Ню Йорк Таймс\" публикува поредния видеозапис, за който се твърди, че е заснел две ракети, удрящи самолета Boeing-737 на украински авиолинии, който погрешка е свален над Техеран. Видеото бе качено във вторник на уебсайта на изданието. Вестникът подчертава, че е успял да потвърди истинността на публикувания видеоклип. Според изданието кадрите са заснети с помощта на камера за видеонаблюдение, инсталирана на покрива на една от къщите в близост до иранското военно съоръжение, от което са изстреляни ракетите. Видеото показва как, вероятно, две ракети с разлика от около половин минута се извисяват в небето, като редуват удари в самолета, което е придружено от ярки проблясъци. След известно време в небето се вижда светещ движещ се предмет, който според вестника е горящ самолет. Изданието подчертава, че той продължава да се движи известно време, което се потвърждава от публикуваните кадри. В същото време \"Ню Йорк Таймс\" отбелязва, че видеозаписът показва, че връзката с пилотите е загубена дори след удара на първата от двете ракети. Миналия четвъртък същият вестник беше един от първите, публикуващи видеозапис, заснел момента, в който една от ракетите удари самолет, излитащ от летището в Техеран. Във вторник стана известно, че иранецът, който е заснел и публикувал това видео, е задържан от Ислямския революционен гвардейски корпус (IRGC, елитни части на иранските въоръжени сили) за разпит. Целта на задържането е да се изяснят обстоятелствата на инцидента.", "date": "2020.01.15", "title": "Видеозапис заснел изстрелването на две ракети по украинския Boeing-737"}
{"url": "https://faktor.bg/bg/articles/bsp-deputat-s-papiyonka-shte-glasuvame-protiv-nominatsiyata-na-revizoro", "text": "В началото на новия парламентарен сезон депутатите ще трябва да гласуват оставката на Нено Димов като министър на околната среда и водите и на негово място да подкрепят или да отхвърлят номинацията на Емил Димитров – Ревизоро. „В пленарна зала ще гласуваме „за” номинацията на Емил Димитров. Смяната на един министър с друг не бива да е кой знае какъв казус или новина. В крайна сметка всеки един, заемащ висша държавна длъжност трябва да е готов  и да носи оставката си в джоба”, заяви пред NOVA Александър Ненков - зам.-председател на ПГ на ГЕРБ. „Ситуацията в Перник наистина е критична. Поради умишлени или неумишлени действия, хората са подложени на един много сериозен режим и ние няма как да си затваряме очите за това”, каза още той. „Специалитет на министър-председателя е да стовари цялата отговорност на главата на някой друг. В случая това са Патриотите. Как те приемат това – не зная. Водната криза е един от компонентите на околната среда, а във всеки неин елемент има огромна криза. Това не може да бъде отговорност на един министър, а на този, който управлява държавата. Затова ние ще гласуваме „против” номинацията на Емил Димитров – Ревизоро”, заяви Явор Божанков - депутат от ПГ на \"БСП за България\", украсен с чудна папийонка. „Снощи имахме дълги дебати в групата ни. Стигнахме до извода, че от цялата ситуация трябва да се дистанцираме от два важни момента. Единият е да покажем, че единствено ние от ВОЛЯ нямаме никаква отговорност. Виждате, че през изминалите месеци обвиненията текат между различните партии, но може би наистина не само този министър е отговорен за кризата. Дистанцираме се и от това държавата да бъде управлявана на този квотен принцип. При гласуването ние ще напуснем залата, за да покажем, че държавата не може да се управлява на парче”, коментира Кръстина Таскова - зам.-председател на ПГ на ВОЛЯ. „Ще подкрепим оставката на Нено Димов и избора на Емил Димитров - Ревизоро. Нено Димов трябва да може да изчисти името си. Според нас той е най-малко виновният по цялата верига. Остават открити въпросите защо досега е бездействано и защо не са търсени начини за финансиране на ВиК мрежата”, каза Красимир Богданов - депутат от ПГ на \"Обединени патриоти\".", "date": "2020.01.15", "title": "БСП депутат: Ще гласуваме „против” номинацията на Ревизоро"}
{"url": "https://faktor.bg/bg/articles/novini-balgariya-tezhak-reket-pri-patriotite-vmro-natiska-nfsb-i-ataka-chetvartiyat-v-listata-v-shumen-da-stane-deputat", "text": "Тежки скандали са налегнали Обединени патриоти след показния арест на Нено Димов и овакантения пост в еко министерството. Истинската причина за скандала не е само името на Емил Димитров – Ревизоро, който вече е номиниран за министър на Околната среда и водите, а кой ще влезе на негово място в Народното събрание. Ревизоро стана депутат като кандидат на ОП от област Шумен. Втора в листата е Наталия Петрова Стефанова. Тя е координатор на партията на Валери Симеонов - Национален фронт за спасение на България от създаването му. Стефанова е юрист по образование, била е общински съветник на НФСБ, а на последните местни избори и кандидат за кмет на Шумен. Сега според Изборния закон и официално обявените от ЦИК резултати тя трябва да седне в парламента на стола на Емил Димитров. От ВМРО и Красимир Каракачанов обаче настоявали четвъртият в листата – Деан Стоянов Станчев да замени Ревизоро. Той е координатор на ВМРО в района, бил е и общински съветник. Това научи Faktor.bg от свои източници в патриотичната коалиция. Претенциите на Каракачанов били да се откаже не само вторият, но и третият в листата – Добрин Райков Чайлев, който е човекът на Вален Сидеров и Атака. ВМРО не били сигурни в лоялността на Стефанова и Чойлев и упорито настоявали техен човек да смени Ревизоро, защото инак щяло да падне правителството.  Рекетът срещу Наталия Стефанова и Добрин Райков е невероятен и изключително неморален. Подложени са на тежка психическа атака. Случва се отвратително политическо търгашество. Все пак става дума за мажоритарно избрани народни представители, но ВМРО силово и крайно непочтено налагат изключително неморален стил, коментира активист от патриотите. Вероятно заради това и Валери Симеонов обяви, че  коалиционният съвет в Министерски съвет е бил неприятен и си е тръгнал.  НФСБ и Атака още вчера обявиха, че не са сигурни дали ще подкрепят Емил Димитров за министерския пост. Патриотичната коалиция е пред разпад, а ВМРО и Каракачанов се опитват да изземат всички функции в нея, но така всъщност я обезличават.", "date": "2020.01.15", "title": "Тежък рекет при патриотите – ВМРО натиска НФСБ и Атака четвъртият в листата в Шумен да стане депутат"}
{"url": "https://faktor.bg/bg/articles/daniela-daritkova-gerb-shte-prodalzhi-da-bade-faktor-na-stabilnost-v-balgarskata-politika", "text": "ГЕРБ ще продължим да бъдем фактор на стабилност в българската политика и генератор за развитие на България. Това каза председателят на ПГ на ГЕРБ д-р Даниела Дариткова в декларация за новия политически сезон. \"И през тази сесия парламентарната група на ГЕРБ ще продължи да подкрепя правителството и да работи за изпълнение на програмата на управляващото мнозинство. Тази наша позиция не е самоцелна. Тя е израз на ангажимента ни да продължим да бъдем фактор на стабилност в българската политика и генератор за развитие на България. Предстои ни година, в която няма да бъдат провеждани избори. През отминалата 2019 г. в рамките на два избора българските граждани ясно показаха, че искат промяна и развитие, но не през радикализъм и революция, а през разум и почтеност. Затова през тази година няма да има предсрочни избори\", заяви още д-р Дариткова.  Тя посочи, че отвъд напрежението на предизборните кампании през 2020 г. може да се постигне политическо съгласие по дългосрочни приоритети за българското общество и да се направи така, че изпълнението им да не зависи от едно или друго управление. По думите й в началото на настоящата година още в първите й дни се очертават контури на напрежение във вътрешен и международен план. \"За да отговорим на предизвикателствата, пред които ще бъде изправена България трябва да проявим воля за единство и водене на диалог между различните политически сили без значение дали са в управлението или в опозиция\", допълни още д-р Дариткова.  Тя подчерта, че през тази парламентарна сесия ще продължим да утвърждаваме образованието като основен и дългосрочен приоритет на управлението. Д-р Дариткова заяви, че ГЕРБ са наясно, че ниското доверие в партиите като основни субекти на демокрацията я руши. \"Надяваме се, че всички политически сили ще подходят отговорно към тези теми. Убедени сме, че дебатът, който предстои трябва да се проведе отвъд спекулациите и взаимните обвинения, а решенията, които ще вземем трябва да се изградят върху основите на обществено и политическо съгласие. Провеждането на изборите и финансирането на политическите партии са фундаментални въпроси за всяка демократична и политическа система. От ГЕРБ се ангажираме да дадем максимални гаранции, че всеки глас на български гражданин има важно значение за развитието на демократичния процес в страната\", допълни още д-р Дариткова.", "date": "2020.01.15", "title": "Даниела Дариткова: ГЕРБ ще продължи да бъде фактор на стабилност в българската политика"}
{"url": "https://faktor.bg/bg/articles/aleksandar-vuchich-pishe-na-si-dzinpin-za-belgrad-tayvan-e-sastavna-chast-ot-kitay", "text": "Сръбският президент Александър Вучич е изпратил писмо на китайския си колега Си Дзинпин, в което подчертава, че за Белград, Тайван е съставна част от Китайската народна република, пише белградският ежедневник „Вечерне новости“, цитиран от Агенция \"Фокус\". „Република Сърбия подкрепя силно териториалния интегритет и суверенитета на Народна Република Китай, като подкрепя изцяло политиката за „един Китай“ и усилията на китайската страна за мирно обединяване на страната“, пише в писмото сръбският лидер. Той изрично подчертава, че „за Република Сърбия, Тайван е и ще бъде съставна част от КНР“, съобщават от сръбското президентство. „Република Сърбия се противопоставя на независимостта на Тайван и осъжда всеки опит да се компрометира уникалността на КНР и резултатите от вашата политика, която се основава на твърди принципи за мир и стабилност“, добави Вучич, като благодари на Пекин за подкрепата на териториалната цялост и суверенитет на Сърбия и за помощта в защитаването на националните интереси на страната в международните организации. „По-нататъшното подобряване на стоманеното приятелство между Република Сърбия и Китайската народна република, както и задълбочаването на всестранното стратегическо партньорство и сътрудничество във всички области е и ще бъде един от най-важните приоритети на сръбското държавно ръководство и моята политика като президент. Затова с нетърпение очаквам вашето посещение“, гласи още писмото на Вучич.", "date": "2020.01.15", "title": "Александър Вучич пише на Си Дзинпин: За Белград Тайван е част от Китай"}
{"url": "https://faktor.bg/bg/articles/egor-zhukov-shte-vi-kazha-tochnata-data-na-revolyutsiyata-v-rusiya-video", "text": "В това видео ти ще узнаеш кога да чакаме революция (или преврат) в Русия, казва Егор Жуков. Той твърди, че точната дата е ясна. Студентът по политология, който беше осъден на три години условно заради участието си в митингите в Москва през лятото и стана символ на младежкото недоволство срещу режима на Путин, е категоричен, че в Русия има огромен подем на протеста и той се превръща в стихийна сила.  Студентът, който заяви, че един ден ще стане президент, е осъден за „подбуждане към екстремизъм\" и рискува отново да се отзове зад решетките, но това не го спира. Жуков е само на 20 години, а каналът му в YouTube е един от най-гледаните в Русия. В началото на август той бе арестуван заради онлайн призивите му гражданите да се включат в протестите срещу изборните машинации на екипа на Владимир Путин. Преди произнасянето на присъдата Жуков се обърна със силна реч към съда. Изказването му бе разпространено от неговия адвокат и доби огромна популярност в социалните мрежи.", "date": "2020.01.15", "title": "Егор Жуков: Ще ви кажа точната дата на революцията в Русия (ВИДЕО)"}
{"url": "https://faktor.bg/bg/articles/ubietsat-ot-galiche-ostava-za-postoyanno-v-aresta", "text": "Съдът във Враца остави за постоянно в ареста 17-годишния младеж, който призна, че е извършил бруталното убийство на младо момиче в Галиче. Той е обвинен за причиняване на смърт по особено жесток и мъчителен за жертвата начин. Магистратите наложиха най-тежката мярка с оглед тежестта на престъплението, по-ранните криминални деяния, за които заподозреният е бил осъждан, а и заради опасността да се укрие. Задържане поиска и защитата – с оглед предотвратяване на напрежение заради гнева на близките, предаде БТВ. По-рано Окръжна прокуратура - Враца внесе в съда искане за определяне на мярка за неотклонение „задържане под стража“ спрямо А.О. (на 17 години), привлечен в качеството на обвиняем за извършено от него престъпление по чл.116, ал.1, т.6, пр.2 и пр.3, вр.чл.115, вр.чл.63, ал.2, т.1 от НК. От него става ясно, че около 1 ч. през нощта, в дом на ул. „Извън регулация“ в с. Галиче, обвиняемият умишлено умъртвил осемнадесетгодишната А.Р. съобщават от прокуратурата. Установено е, че пострадалата А.Р. живеела сама в дома на баща си в същото село, който от пет години работи в чужбина. Обикновено преспивала вкъщи или в дома на чичо си. Около 22 ч. на 10.01.2020 г. момичето разговаряло с баща си, след което останало в дома си. Във въпросната вечер обвиняемият А.О. бил в дома на баба си на ул. „Огоста“ в с. Галиче, където живее. Около 1 ч. излязъл навън, като минавайки покрай дома на Р., забелязал, че прозорецът на стаята ѝ свети. Решил да отиде при нея, тъй като отдавна я харесвал. О. минал през отворената порта в двора на имота, намерил стол, който използвал, за да погледне през прозореца. Виждайки, че Р. сама и спи се насочил към входната врата на къщата. След като установил, че тя е заключена, проникнал през прозорец на мазето. Забелязал там метална пръчка, която взел, за да сплаши момичето. Твърди, че знаел разположението на стаите в къщата, тъй като идвал преди години с компания да гледа сериал. Когато А.О. влязъл в стаята на А.Р., тя спяла на леглото си. Събудил я и ѝ предложил да осъществят полов акт. Момичето се възпротивило и започнало да вика, а обвиняемият я ударил с металната пръчка в лявото слепоочие, след което започнал да я души, докато тя престанала да проявява признаци на живот. Тогава той я съблякъл и осъществил полов акт с нея. Приключвайки, забелязал на масата в стаята кухненски нож, с който решил да я умъртви, тъй като се опасявал, че може още да е жива и да разкаже за случилото се. Нанесъл няколко удара в областта на шията ѝ и прерязал гърлото на момичето. Обвиняемият видял мокри кърпи, които използвал, за да избърше ръцете и ножа. Забелязал портмонето на пострадалата, проверил го и го взел със себе си заедно с увития в мокри кърпи нож. А.О. напуснал местопрестъплението по същия път, по който бил дошъл, като по пътя към дома си изхвърлил ножа. След като се прибрал вкъщи, преброил откраднатите пари – 250 лева, а портмонето пуснал в кладенеца на двора. На сутринта обвиняемият отишъл в магазин в селото и си купил нови маратонки, ръкавици и тонколона, а по-късно и таблет в гр. Бяла Слатина. Същия ден следобед бил намерен в дома на баба си от органите на МВР и след проведен разпит, признал авторството на деянието. Предявеното на А.О. обвинение е подкрепено от събраните към момента доказателства - разпити на свидетели, протоколи за оглед на местопроизшествие, за обиск, претърсване и изземване, проведен следствен експеримент, изготвена ДНК експертиза и съдебно-медицинска експертиза на труп, както и от обясненията на самия обвиняем. О. е осъждан два пъти. През месец септември 2019 г., по споразумение с прокуратурата, му е било наложено наказание от шест месеца „лишаване от свобода“ с тригодишен изпитателен срок за нанесена телесна повреда. Предстои произнасянето на съда по внесеното от Окръжна прокуратура – Враца искане за определяне на мярка за неотклонение спрямо А.О. Воденото от ОП – Враца наказателно производство срещу извършителя на умишленото убийство в с. Галиче е взето на специален надзор от Апелативна прокуратура – София.", "date": "2020.01.15", "title": "Убиецът от Галиче остава за постоянно в ареста"}
{"url": "https://faktor.bg/bg/articles/mvr-preduprezhdava-za-spam-ataka-sas-saobshteniya-ot-elektronen-poshtenski-adres-opp-mvr-bg", "text": "ГДБОП предупреждава за активна СПАМ атака спрямо гражданите, а целта е заразяване на компютърни конфигурации и смарт устройства. Както и при предишни подобни атаки, се използва името на държавна институция  - в случая Министерството на вътрешните работи.  Съобщенията се изпращат от електронен пощенски адрес: opp@mvr.bg, наименован „Пътна полиция МВР“,  и съдържат прикачен файл, за който се претендира, че е електронен ФИШ от КАТ или призовка за извършено друго нарушение по Закона за движение по пътищата. МВР напомня, че такава практика не съществува и всяко едно електронно съобщение следва да бъде разглеждано от получателите му като измамно. Затова – не го отваряйте и директно го изтрийте. От специализиран отдел „Киберпрестъпност“ на ГДБОП посочват, че в днешни дни СПАМ кампаниите излизат от обичайната си цел: разпращане на непоискани търговски съобщения с рекламна цел и придобиват вид на кибератаки, които целят заразяване на устройства на крайните интернет потребители. Сигнализират още и за други СПАМ атаки, при които получателите вече биват изнудвани да заплащат определени суми пари в крипто валута. Откупът се изисква, за да не бъдат разпространени нецензурирани снимки на получилите на съобщението. Ежемесечно се извършват съвместни действия с големите интернет доставчици в страната за филтрация на подобни атаки, но при смяна на източника на атаката има период, в който тя е активна и достига до интернет потребителите, до които е била адресирана.", "date": "2020.01.15", "title": "ГДБОП предупреждава за опасна СПАМ атака със съобщения от opp@mvr.bg"}
{"url": "https://faktor.bg/bg/articles/nyama-danni-vzrivat-vav-varna-da-e-ot-boepripasi-zayavi-mladen-marinov", "text": "На този етап няма данни, които да подкрепят тезата, че взривът във Варна е вследствие на съхранение на боеприпаси или взривни вещества. Това заяви вътрешният министър Младен Маринов в кулоарите на парламента. По-скоро се работи по версията за наличието на газ. Няма данни, че мъжът, за който излезе информация, че преди време е бил служител на МВР, е съхранявал боеприпаси в апартамента си, каза вътрешният министър. Има вероятност намереното второ тяло да е на мъжа, собственик на взривения апартамент, посочи Младенов, но заяви, че ще се изчака експеризата. По думите му ежедневно се работи по превенцията на различни престъпления. Мерките са широкоспектърни, по думите му. Престъпления има по цял свят. Ако някой си мисли, че ще преборим престъпността изцяло, това са стари постулати от минало време, каза министърът.", "date": "2020.01.15", "title": "Обрат! Няма данни взривът във Варна да е от боеприпаси, заяви Младен Маринов"}
{"url": "https://faktor.bg/bg/articles/kontrera-uskoryavame-dvizhenieto-na-tramvayni-i-avtobusni-linii", "text": "Председателят на Комисията по транспорт на Столичния общински съвет Карлос Контрера подготвя предложения за ускоряване на пътуването с трамвайни и автобусни линии, съобщава Новини.бг. В средата на декември 2019 г. той е възложил на Центъра за градска мобилност да извърши наблюдение по трамвайни линии 7, 10 и 22 и по автобусни линии 1, 11, 72, 117, 119, 204 и 280 със задача да се установи необходимостта от пускане на повече коли в пиковете часове. Целта на общинския съветник от ВМРО е да бъде изготвен анализ по кои от тези линии и в кои часове има необходимост от повече превозни средства и те да бъдат осигурени чрез промяна на разписанията. Според Карлос Контрера това са само една част от линиите на градския транспорт, където има необходимост от подобряване на обслужването. Той посочва, че по линии 204 и 280 са необходими поне по още един автобус в пиковите часове, за да не се стига до ситуации, в които пътници не могат да се качат и остават да чакат по спирките. Отделно от това пускането на по още един автобус ще ускори придвижването и интервалите на движение ще намалеят. Особено през студения период на годината това би било важно за ползващите обществен транспорт в София. Председателят на транспортната комисия към СОС отбелязва, че в сутрешните часове е наложително да се пуснат още автобуси по крайградските линии 117 и 119, които обслужват част от район „Кремиковци“. Имало много оплаквания, включително и подписки, че сутрин рейсовете са препълнени и работещите и учениците не могат да се качат. Центърът за градска мобилност в момента извършва наблюдение по линиите и до края на месец януари 2020 г. трябва да е готов с анализа и разчетите по кои линии следва да се подобрят разписанията. Карлос Контрера посочва, че веднага след като анализът е готов в транспортна комисия, ще бъдат внесени предложения за подобряване на транспортното обслужване чрез осигуряване на повече трамваи и автобуси по линиите. Общинският съветник от ВМРО разчита предложението да бъде подкрепено от всички членове на комисията без значение от партийната им принадлежност.", "date": "2020.01.15", "title": "Контрера: Ускоряваме движението на трамвайни и автобусни линии"}
{"url": "https://faktor.bg/bg/articles/borisov-provede-sreshta-s-prezidenta-na-arabskata-republika-egipet-abdel-fattah-as-sisi", "text": "\"Истинският пробив в политическите контакти между България и Египет, който постигнахме през последните две години, може да даде нови практически изражения на сътрудничеството ни във всички сфери“. Това заяви министър-председателят Бойко Борисов по време на срещата си с президента на Арабската република Египет Абдел Фаттах Ас-Сиси. Двамата разговаряха в рамките на събитието за официалното откриване на военноморската база „Бернис“ на брега на Червено море. Премиерът Борисов отбеляза, че благодарение на конструктивния политически диалог от 2018 г. до днес е отворена нова страница на активизиране на двустранното сътрудничество във всички сфери - политическа, икономическа, енергийна, културна, образователна, туристическа. Министър-председателят Борисов бе категоричен, че България ще продължи да подкрепя Египет в усилията му в борбата срещу тероризма и религиозния екстремизъм. По думите му разширяването на сътрудничеството в тази област означава повече сигурност и за регионите на Близкия Изток и Балканите. „Оценяваме като много позитивна ролята на Египет и в качеството му на председател на Африканския съюз, и водещата му роля в Лигата на арабските държави“, добави министър-председателят Бойко Борисов. Премиерът приветства сериозните усилия на Египет да съдейства за намирането на мирни решения за кризите в региона и по пътя на диалога страните в тези конфликти да стигнат до компромисни действия. „Трайният мир ще позволи икономическото и социалното развитие на обществата“, посочи българският премиер пред президента Сиси. В хода на разговора Борисов очерта, че особен интерес за България представлява двустранното сътрудничество в областта на енергетиката, предвид газовите ресурси на Египет от една страна, а от друга - реализацията на редица проекти в сектора в България. „Това ще ни позволи да бъдем едновременно и потребител, и транзитен хъб за значими количества природен газ от страни в Азия и Близкия изток към Европа“, отбеляза министър-председателят Борисов. Българският премиер акцентира още, че през настоящата 2020 г. се очаква да бъде проведено първото заседание на Съвместната междуправителствена комисия и да се осъществят нови  посещения на високо равнище. България и Египет вече разполагат със съгласувани двустранни споразумения, чието подписване ще разшири и обогати сътрудничеството ни в сферите от взаимен интерес.", "date": "2020.01.15", "title": "Борисов проведе среща с президента на Египет Абдел Фаттах Ас-Сиси"}
{"url": "https://faktor.bg/bg/articles/energiynoto-ministerstvo-predlaga-nova-naredba-za-toplosnabdyavaneto", "text": "Министерството на енергетиката предлага за обществено обсъждане изцяло нова Наредба за топлоснабдяването. С изменения в Закона за устройство на територията /ЗУТ/ от началото на 2019 г. са променени условията и реда за предоставяне на изходни данни, необходими за проектиране и присъединяване на строежи към мрежите на техническата инфраструктура. С проекта на предложената наредба се цели присъединяването към топлопреносната мрежа да се приведе в съответствие с изискванията за присъединяване към мрежите на техническата инфраструктура, регламентирани в променения ЗУТ. Освен това трябва да бъдат прецизирани разпоредбите, регламентиращи дяловото разпределение на топлинната енергия, пише в мотивите на вносителите. Регламентите, предвидени в документа, ще намалят административната тежест при присъединяване на клиенти и/или производители към топлопреносната мрежа на топлофикационните дружества, допълват от МЕ. Със Закона за изменение и допълнение на Закона за устройство на територията са направени промени в условията и реда за предоставяне на изходни данни, необходими за проектирането и за присъединяване на строежи към мрежите на техническата инфраструктура. Едно от измененията, предвидено в чл. 140а от ЗИД на ЗУТ, е отпадане на изискването за представяне на предварителни договори с експлоатационните дружества за присъединяване към мрежите на техническата инфраструктура, като необходимо условие за съгласуване и одобряване на инвестиционния проект. Законът за енергетиката и по конкретно - разпоредбата на чл. 125, ал. 3 от същия, предвижда, че редът и техническите условия за топлоснабдяване, за оперативно управление на топлоснабдителната система, за присъединяване на производители и клиенти към топлопреносната мрежа, за разпределение, прекратяване на топлоснабдяването и спиране на топлоподаването се определят с наредба на министъра на енергетиката. Съгласно действащата в настоящия момент Наредба за топлоснабдяването обектите на клиентите и производителите се присъединяват към топлопреносната мрежа след сключване на предварителен писмен договор за присъединяване между топлопреносното предприятие и съответния производител и/или съответните собственици или титуляри на вещното право на ползване върху обектите, за които се иска присъединяване след установяване, че инвестиционният проект е изготвен в съответствие с условията за присъединяване. Възложителят или упълномощено от него лице може да подаде заявление за издаване на виза за проектиране, като в заявлението може да поиска с визата за проектиране да му бъдат предоставени и изходните данни, необходими за проектирането и за присъединяване към мрежите на техническата инфраструктура от съответните експлоатационни дружества, като опише инвестиционното си намерение. Визата за проектиране е основание за сключване на договори за присъединяване към мрежите на техническата инфраструктура при посочените в нея условия, ако в едногодишен срок от влизането й в сила възложителят внесе за съгласуване и одобряване инвестиционния проект. Към настоящия момент са в сила разпоредби, съдържащи се в акт от по-висока степен, а именно - Закон за устройство на територията, които изключват предварителния договор като задължително условие от процеса по присъединяване. От друга страна е налице нормативен акт от по-ниска степен - Наредба за топлоснабдяването, която предвижда сключване на предварителен договор за присъединяване, уточняват от енергийното ведомство. Мотивите за изцяло нова нормативна уредба са и заради оспорването на законосъобразността на множество текстове от действащата, а и към настоящия момент има постановено решение на ВАС, с което са отменени текстове от същата наредба, а други са обявени за нищожни, допълват от МЕ. Според вносителите с промените ще се намали административната тежест при присъединяване на клиенти и/или производители към топлопреносната мрежа на топлофикационните дружества. Освен това трябва да бъдат прецизирани разпоредбите, регламентиращи дяловото разпределение на топлинната енергия. Прилагането на новите текстове не е обвързано с разходи за държавния бюджет, изтъкват вносителите от Министерството на енергетиката. Според министерството резултатът от приемането и прилагането на предложената Наредба за топлоснабдяването ще бъде привеждането на подзаконовия нормативен акт в съответствие с изискванията за присъединяване към мрежите на техническата инфраструктура, регламентирани в ЗИД на ЗУТ, както и прецизиране на разпоредбите, свързани с разпределение на топлинна енергия. Ще се намали административната тежест при присъединяване на клиенти и/или производители към топлопреносната мрежа на топлофикационните дружества, пише още в мотивите на енергийното ведомство.", "date": "2020.01.15", "title": "Енергийното министерство предлага за обществено обсъждане нова Наредба за топлоснабдяването"}
{"url": "https://faktor.bg/bg/articles/ek-planira-da-vavede-minimalna-evropeyska-rabotna-zaplata", "text": ". От Брюксел планират да въведат обща европейска минимална заплата. Европейската комисия ще се опита да убеди скептичните северни страни в Общността да подкрепят инициативата. Това заяви Николас Шмит - еврокомисарят, отговарящ за работните места и социалните права, пише европейската редакция на списание Politico. Той заяви, че са започнали консултации за плана на ЕК да се бори с експлоатацията на евтин труд в Европейския съюз и факта, че в много страни от Общността работниците получават значително по-ниски заплати за някои професии, в сравнение с други държави. Ако достатъчно страни в ЕС подкрепят инициативата, това може да доведе до въвеждането на нов закон в Общността. Въпреки това Шмит подчерта, че Брюксел се е вслушал в критиките на северните страни, които се страхуват, че подобна инициатива може да подкопае техните системи за колективно договаряне, с които работниците и работодателите в тези държави определят заплащането. „Проведохме множество дискусии с шведските, както и с датските профсъюзи, с работодателите и с правителствата в тези страни“, каза Шмит. „Така че е ясно, че в бъдещия правен текст, ние ще се подсигурим, че има всякакви видове разпоредби, които дават да се разбере, че системата за колективно договаряне, както тя функционира в Швеция, Дания и може би други страни, е защитена“, добави той. Шмит добави, че няма да има задължение за страните от ЕС да въвеждат минимална заплата според европейското право. В Дания, Швеция и Финландия няма минимална заплата. Вместо това заплатите се договарят директно между синдикатите и работодателите – т. нар. система за колективно договаряне - и като цяло са по-високи, отколкото в повечето други страни в ЕС. Петер Хумелгаард Томсен, датският министър по заетостта, заяви в социалната мрежа „Туитър“ по-рано, че има „огромна нужда“ от социално обединение в Европа, но „това трябва да бъде направено без да подкопава системата за колективно договаряне“. Шмит твърди, че неговата инициатива не е насочена срещу скандинавските страни, а към други държави от ЕС, където има минимална заплата, но тя е твърде ниска. Той не уточни за кои държави става дума. „Някои държави имат минимални заплати, които вярваме, (…) че не гарантират достоен стандарт на живот“, каза той.", "date": "2020.01.15", "title": "ЕК планира да въведе минимална европейска работна заплата"}
{"url": "https://faktor.bg/bg/articles/nov-skandal-okolo-hertsozite-na-saseks-bashtata-na-megan-shte-svedetelstva-v-sada-sreshtu-dashterya-si", "text": "Бащата на Меган Маркъл, съпруга на британския принц Хари, е готов да свидетелства в съда срещу дъщеря си по делото за незаконната публикация на таблоида \"Мейл он сънди\" на нейно лично писмо, съобщи вестник \"Дейли телеграф\", цитиран от БТА. През месец октомври миналата година херцогинята на Съсекс даде на съд \"Мейл он сънди\" за публикувано нейно лично писмо, адресирано до баща й Томас. Кралската особа обвини вестника в недобросъвестно използване на лична информация и в нарушаването на британския закон за авторските права. Публикацията на писмото беше поредният епизод от скандалните отношения между херцогинята на Съсекс и нейния баща. Той не присъства на сватбата й, която се състоя на 19 май 2018 година. В 5-страничното писмо Меган настояваше Томас да престане да лъже в опитите си да изкара пари от сензационни заявления. Родителят отново ще потвърди в съда истинността на публикацията, че е бил оставен на произвола на съдбата от дъщеря си, че никой не му е съобщил лично за сватбата й и че тя не се е заинтересувала как е преминала операцията на сърцето му. Томас Маркъл ще опровергае и твърденията на дъщеря си, че тя сама е платила за висшето си образование.", "date": "2020.01.15", "title": "Нов скандал около херцозите на Съсекс: Бащата на Меган ще свидетелства в съда срещу дъщеря си"}
{"url": "https://faktor.bg/bg/articles/devetata-sesiya-na-44-oto-narodno-sabranie-zapochva-s-promeni-v-ministerski-savet", "text": "Започва деветата сесия на 44-ото Народно събрание. Новата сесия ще бъде открита от председателя на парламента Цвета Караянчева.Съгласно Правилника за организацията и дейността на Народното събрание сезонът ще започне с химна на Република България и този на Европейския съюз. По традиция парламентарно представените сили ще излязат с декларации за новия политически сезон. Седмичната проектопрограма за работа на депутатите предвижда персонални промени в Министерски съвет. Парламентът ще разгледа оставката на Нено Димов като министър на околната среда и водите и кандидатурата на Емил Димитров за неговия пост. До оставката на Нено Димов се стигна заради водната криза в Перник, а кандидатурата на Емил Димитров беше утвърдена на коалиционен съвет на управляващата коалиция във вторник.", "date": "2020.01.15", "title": "Деветата сесия на 44-ото Народно събрание започва с промени в Министерски съвет"}
{"url": "https://faktor.bg/bg/articles/ruski-miliarde-kupi-pravata-varhu-noviya-stadion-na-evertan", "text": "\"Евертън\" е приел предложение на руския милиардер Алишер Усманов за правата върху името на новия стадион на клуба. Сделката ще е на стойност 30 млн. паунда, посочи изпълнителният директор на \"карамелите\" Денис Барет-Баксендейл, пише \"Дневник\". Предложението е дошло от притежаваната от Усманов USM, която от 2017 г. се рекламира чрез тренировъчния комплекс на \"Евертън\". Преди седмица руският бизнесмен заяви, че иска да инвестира в клуба, където мажоритарен собственик е неговият приятел и бизнес партньор Фархад Мошири. Усманов беше акционер в \"Арсенал\". Там той държеше 30%, но през август 2018 г. продаде акциите си на американеца Стан Крьонке. \"Евертън\" все още очаква разрешение от местните власти за строежа на стадиона. Барет-Баксендейл посочи, че проектът ще осигури около 15 000 работни места и около 1 млрд. паунда в местната икономика. Миналия месец \"карамелите\" назначиха Карло Анчелоти за мениджър. Отборът е на 11-ото място във Висшата лига с 28 точки.", "date": "2020.01.15", "title": "Руски милиардер купи правата върху новия стадион на \"Евертън\""}
{"url": "https://faktor.bg/bg/articles/borisov-e-na-poseshtenie-v-egipet", "text": "Министър-председателят Бойко Борисов пристигна на посещение в Египет, където днес ще участва в официалното откриване на новата военноморска база „Бернис“ на брега на Червено море, съобщиха от правителствената пресслужба. В рамките на визитата си българският премиер ще проведе двустранна среща с президента на Арабската република Египет Абдел Фаттах Ас-Сиси, на която ще обсъдят въпроси от общ интерес за двете страни и теми от международния дневен ред. Египет е най-големият търговско-икономически партньор на България в Близкия Изток и Африка като през годините двете страни поддържат активен политически диалог. Премиерът Борисов ще бъде на церемонията в „Бернис“ по личната покана на президента Ас-Сиси. Обектът е една от трите нови стратегически военноморски бази на бреговете на Средиземно и Червено море, чието създаване египетските въоръжени сили обявиха през 2017 г. В делегацията на министър-председателя Бойко Борисов е вицепремиерът и министър на отбраната Красимир Карачаканов. Заради посещението на Борисов, редовното правителствено заседание в сряда бе отменено.", "date": "2020.01.15", "title": "Борисов пристигна в Египет за официалното откриване на военноморска база \"Бернис\""}
{"url": "https://faktor.bg/bg/articles/vazduhat-v-sofiya-e-opasno-mrasen-otchitat-nivata-na-fini-prahovi-do-10-pati-nad-normata", "text": "Въздухът в София е опасно мръсен, сочат данни на гражданското сдружение AirBG. Според тях нивата на фини прахови частици в целия град са над нормата, която е 50 микрограма на 1 куб. м. Най-мръсен тази сутрин е въздухът в западната част на столицата. Засегнати са кварталите \"Горна Баня\", \"Красна поляна\", \"Бъкстон\" и \"Овча купел., където превишенията са повече от 5 пъти над нормата. Някои от станциите отчитат разлики от над 10 пъти, а в кв. \"Лагера\" един от сензорите показва над 1000 микрограма на 1 куб. м. Част от южните райони на София също са със значително по-мръсен въздух. Гражданското сдружение мери моментните данни, а сайтът на Министерството на околната среда подава осреднени - за 24-часов период и именно за него важи нормата от 50 микрограма на 1 куб. м, отбелязват експертите на Столичната община. Средните стойности, публикувани от общината за днес и утре, сочат, че не се очакват проблеми с въздуха.", "date": "2020.01.15", "title": "Въздухът в София е опасно мръсен, отчитат нивата на фини прахови до 10 пъти над нормата"}
{"url": "https://faktor.bg/bg/articles/psihiatar-vzrivat-vav-varna-e-rezultat-na-psihopatna-proyava-v-osnovata-na-koyato-stoi-revnostta", "text": "Продължава издирването на бившия полицай Веселин Димитров, за когото се смята, че е взривил блока във Варна. Преди време жена му подала жалба заради домашно насилие. Мъжът е имал издадена ограничителна заповед от 6 януари. Дни преди трагедията Веселин написал писмо до един от варненските сайтове, в което споделя проблемите си.  „Става въпрос за психопатна проява в основата, на която стои ревността. Човекът се е изкарва жертва. Практиката показва, че насилниците винаги се опитват да смекчат вината си пред обществото. Освен това той казва, че може би ще се самоубие, ако жена му не се върне при него. С това изказване е целял да привлече внимание. В историята става въпрос за 20-годишен тормоз. Вероятно мъжът е злоупотребявал с алкохол, което също му е влияело”, заяви в ефира на „Здравей, България” на Нова телевизия психиатърът Веселин Герев. По думите му полицията е трябвало да контролира случая, след като има издадена ограничителна заповед. „Веселин е бивш полицай. Така че вероятно е бил предупреден от негов колега, за да се размине без проблеми. Служителите на МВР имат много специфичен психопрофил. Те са малко по-агресивни и настойчиви. Много от тях не могат да разграничат професионалните си ангажименти от личния си живот. Недоумявам защо журналистите в този местен сайт не са уведомили прокуратурата. Трябвало е да им светне лампичката, че този мъж е много опасен”, поясни Герев. По думите му живеещите в блока трудно ще се справят с шока от преживяното. Психиатър Герев е почти сигурен, че Веселин не е втората жертва. „Трябва да се проверят близки и познати на жената, които може да са били във взривения апартамент. Възможно е тя да не била сама”, заключи Веселин Герев.", "date": "2020.01.15", "title": "Психиатър: Взривът във Варна е резултат на психопатна проява в основата, на която стои ревността"}
{"url": "https://faktor.bg/bg/articles/vzriv-v-himicheski-zavod-v-taragona", "text": "Поне един човек е загинал и шестима са ранени при взрив в химически завод в Североизточна Испания, предадоха ТАСС и Ройтерс, като се позоваха на местни медии. Мощната експлозия отекнала на територията на индустриална зона в провинция Тарагона, част от област Каталуния. Според в. \"Мундо\" взривът избухнал в химически завод в селището Ла Канонха, близо до пристанищния град Тарагона. Жителите на Тарагона, град с население от 800 000 души, и на близките селища бяха призовани да не отварят вратите и прозорците и да останат по домовете си. На мястото на инцидента работят екипи на пожарната. Движението на влаковете в района е спряно.", "date": "2020.01.15", "title": "Взрив в химически завод в Испания, има загинали"}
{"url": "https://faktor.bg/bg/articles/nasame-s-nikita-mihalkov", "text": "Признавам: Очаквах появата на мемоарната книга на знаменития актьор и кинорежисьор Никита Михалков. Тя вече е мое притежание. Някак неусетно, страница след страница „Територията на моята любов” обсеби съзнанието ми, не ме остави безразличен. Първото изречение е знаменателно: „Никога не съм губил чувството за произход”. А произходът му е повече от впечатляващ: Майка, произхождаща от дворянско семейство, владееща свободно езиците, на които са писали Бекет, Йонеско, Юго, Данте Алигиери и Гьоте. Майката е изиграла изключителна роля при формирането на мирогледа и възгледите за нещата от живота на Михалков. На едно място тя го съветва: „Никога не се обиждай! Ако са искали да те обидят, не доставяй удоволствие на онези, които са го искали, а ако не са искали, винаги можеш да простиш”. Бащата Сергей Михалков е знаменит детски поет и писател, автор на химна на Русия. Братът Андрон Кончаловски – също интелектуална знаменитост. Забележителното в мемоарите е, че авторът се е предпазил от това да бъде център на своя свят. И по този начин не е позволил спомените му да се превърнат в автобиография. Смея да твърдя, че това е книга на страстта, емоцията, неугасващия дух и на големите личности. Михалков сякаш е целял да потвърди казаното от Емил Чоран: „Паметта е основанието за почтен живот”. Авторът е имал памет и сърце за всичко. В съзнанието ми властно се всели усещането, че Михалков е писал с всеотдайност, свобода и вяра. Аз не срещнах нито един ред, от който да струи неприязнено чувство към някого. Тази книга е урок по човечност. В същото време тя е страдание, очакване и екстаз. И макар че Михалков е истински аристократ на съмнението, той обича да се разхожда в компанията на своите блянове. Не се е побоял да разкрие най-интимните свои преживявания, любовите и разлъките, които са го съпътствали. В книгата е отделено подобаващо място на първата му любов – киното. Посредством филмите „Незавършена пиеса за механично пиано”, „Изпепелени от слънцето”, „Сибирският бръснар” и всички останали, той ни внушава, че киното е най-жизненото чувство, което не ще потъне в забвение. Нещо повече: То е една от най-красивите версии на безсмъртието. Михалков ни разкрива подхода му към актьорите, които са участвали във филмите му: Да съхранява достойнството им като първостепенна потреба. Съзнателно е странял от постоянната сериозност, която според Волтер „е белег за посредственост”. На едно място авторът разсъждава върху завистта, която изначално презира. Цитира Агафангел, Митрополит Одески: „Завистта е тъга заради радостта на другите”. В брилянтните страници се срещат възгледите на Михалков за вярата в Бог. Той изповядва: „Свободата е абсолютно доверие към Бог”. За живота пък е написал сакрални редове: „Животът се пише на чисто. Никога няма после”. Книгата ми вдъхна вяра и упование, че талантът е независимост; че Свободата е право на собствено не; че Волята е сила да не се съгласиш. След прочита на Теорията на любовта на Никита Михалков имах усещането, че той магнетично присъства до мен и ми нашепва: „Приятелю, живей и мисли с повече участие на съвестта си”.", "date": "2020.01.15", "title": "Насаме с Никита Михалков"}
{"url": "https://faktor.bg/bg/articles/balgariya-otkaza-evropeysko-finansirane-za-kresnenskoto-defile-no-shte-izgradi-magistralata-tam", "text": "България е оттеглила апликационната форма, с която кандидатства пред Европейската комисия за финансиране на частта от магистрала \"Струма\" през Кресненското дефиле, съобщи АПИ. \"Не се отказваме обаче от проекта, а ще продължим да го изграждаме\", казаха от агенцията. Днес българската страна е уведомила Еврокомисията за решението си. Решението е взето след задълбочен анализ. Очаквайте подробности.", "date": "2020.01.15", "title": "България е оттеглила искането си за европейско финансиране на Кресненското дефиле"}
{"url": "https://faktor.bg/bg/articles/polsha-nalozhi-zhestoka-globa-na-folksvagen-31-miliona-dolara", "text": "Полската служба за защита на конкуренцията и потребителите (UOKiK) глоби с 120 милиона злоти (над 31 милиона щатски долара) местното подразделение на германския автомобилен концерн Фолксваген (Volkswagen) - \"Фолксваген груп Полска\" (Volkswagen Group Polska). Сумата е рекордна за този антимонополен регулатор, се посочва в разпространено днес съобщение на ведомството, цитирано от ТАСС и БТА. Глобата е наложена за въвеждане в заблуждение за равнището на отработените вредни газове на автомобилите на групата, пояснява регулаторът. Това е най-високата в историята на службата глоба за нарушаване на права на потребителите, се подчертава в съобщението. Службата за защита на конкуренцията и потребителите е поредният орган за защита на правата на потребителите в Европа, който взе решение по този въпрос. \"Фолксваген\" манипулира емисиите на отработени газове, заблуждавайки потребителите, като твърди, че превозните му средства са екологично чисти, цитира регулаторът в съобщението своя председател Марек Нехчал. По думите му екологичното съзнание на поляците расте и затова много хора могат да избират автомобили, които отделят по-малко вредни вещества.", "date": "2020.01.15", "title": "Полша наложи жестока глоба на \"Фолксваген\" - 31 милиона долара"}
{"url": "https://faktor.bg/bg/articles/lyu-ha-pred-kristalina-georgieva-ot-sdelkata-na-kitay-sas-sasht-shte-specheli-tseliya-svyat", "text": "Китайският вицепремиер и главен преговарящ Лю Хъ заяви, че Пекин и Вашингтон ще работят заедно след подписването на \"първата фаза\" от търговската сделка, за да получат осезаеми резултати, съобщи в сряда официалната китайска агенция Синхуа. Според Синхуа Лю Хъ е посочил пред управителя на Международния валутен фонд Кристалина Георгиева и някои представители на САЩ по време на негова среща с тях във Вашингтон във вторник, че търговската сделка ще бъде от полза както за двете страни, така и за целия свят. Лю Хъ също така е казал, че Китай и Съединените щати могат да работят заедно за постигане на печеливши двустранни отношения въпреки различията в политическите и икономическите модели на двете държави., се казва в доклада. Китайският вицепремиер оглавява делегацията, която се намира във Вашингтон, за да подпише малко по-късно днес (от 18:30ч. българско време) в Белия дом \"първата фаза\" на по-всеобхватното търговско споразумение между САЩ и Китай.", "date": "2020.01.15", "title": "Лю Хъ пред Кристалина Георгиева: От сделката на Китай със САЩ ще спечели целия свят"}
{"url": "https://faktor.bg/bg/articles/otpadatsi-s-neustanoven-proizhod-otkriha-kray-galabovo", "text": "Отпадъци с неустановен произход откриха край Гълъбово при проверка на прокуратурата, съобщи БНР. В сграда на площадка „Брикетопроизводство\", в землището на село Обручище, която е отдадена под наем на търговско дружество в Гълъбово, е установено, че са управлявани отпадъци от разнородни материали, с неустановен вид и произход, не по установения ред. С това е била създадена опасност за живота и здравето на хората, както и за околната среда. Към момента се проверяват всички версии и се установява вида, количеството и произхода на установените отпадъци, както и основанията за съхранението и управлението им. Срокът за разследване е два месеца.", "date": "2020.01.15", "title": "Боклук с неустановен произход откриха край Гълъбово"}
{"url": "https://faktor.bg/bg/articles/politsiya-nahlu-v-doma-na-holandets-obvinen-v-brutanolno-iznasilvane-v-sofiya", "text": "Обискират жилището на холандец, обвинен в брутално изнасилване в София, предаде Нова ТВ. Йохан Фредерик Стелингверф, когото медиите в Нидерландия наричат \"валиумният изнасилвач\", вероятно ще бъде задържан отново. Повторният арест идва след жалба на още една жена, която твърди че е била изнасилена от мъжа през октомври 2019 г. Срещу чужденеца се очаква да бъде повдигнато второ обвинение. В сряда, около 12.00 ч., автомобил на Съдебна охрана и няколко патрулки пристигнаха пред кооперацията в столичния квартал „Зона Б-5”, в която Стелингверф е задържан под домашен арест. Последва обиск на жилището, което той обитава. Нидерландският гражданин бе арестуван в София на 26 декември 2019 г. след брутално изнасилване на 32-годишна жена. Жертвата бе настанена в болница с тежки травми и разкъсвания. Преди Нова година Софийският районен съд му наложи най-тежката мярка за неотклонение - задържане под стража, която той обжалва. На 3 януари обаче Софийският градски съд промени мярката за неотклонение и го пуска под домашен арест. Районната прокуратура издаде заповед за забрана Стелингверф да напуска България до приключване на делото. Обитателите на кооперацията, в която холандецът живее, са ужасени от разкритията за съседа им. Те се страхуват както от самия Йохан, така и от вероятността близки на пострадалите жени да потърсят отмъщение. Съседите от блока са събрали подписка, в която настояват той да бъде изселен. Охранителят на комплекса разказа, че до този момент Йохан не е нарушавал домашния арест, а храна му носи млада жена и собственикът на апартамента. Разказа също, че холандецът до преди няколко месеца имал връзка с младо момиче, прибирали се заедно, винаги поздравявали и изглеждали щастливи. Наскоро бил за два месеца в Германия.", "date": "2020.01.15", "title": "Полиция нахлу в дома на \"валиумния изнасилвач\" в София, готвят му нов арест"}
{"url": "https://faktor.bg/bg/articles/zadarzhaha-8-za-imotni-izmami-ima-i-sluzhitel-na-mvr", "text": "8 души са задържани за 24 часа за имотни измами. Предстои повдигане на обвинения и да се прецени на колко от тях ще бъде поискан постоянен арест, съобщи говорителят на главния прокурор Сийка Милева на брифинг. На него участваха шефът на спецпрокуратурата Димитър Петров и шефът на \"Вътрешна сигурност\" в МВР Стефан Банков.  Претърсени са 11 адреса, леки автомобили. Намерени са нотариални актове, пари.  \"Случаят е интересен, не съм срещал толкова арогантна група, в която да участват и служители на МВР\", каза Стефан Банков. Сдружителите на вътрешното ведомство подпомагали групата, като  предоставяли данни за възрастни хора, къде живеят, колко роднини имат и къде са те.  Членовете на групата се опитали днес със съответните неистински документи да изтеглят 600 хил. лева от банка. Служителите от банката и МВР обаче предотвратили  изтеглянето на сумата.  Един от набелязаните от измамниците имоти бил на сталичния бул. \"Витоша\".  Очаквайте подробности!", "date": "2020.01.15", "title": "След акцията в София: Задържаха 8 за имотни измами, има и служител на МВР"}
{"url": "https://faktor.bg/bg/articles/proveryavat-dvama-kmetove-zaradi-nezalicheni-firmi", "text": "Общинската избирателна комисия във Ветово ще разгледа два сигнала, подадени срещу двама новоизбрани кметове, съобщава БНР. Става въпрос за кмета на Ветово д-р Мехмед Мехмед и този на село Смирненски Салих Салиев. Според подадените жалби и двамата са нарушили закона за местната власт, тъй като не са прекратили участието си в търговски дружества. Вчера е бил подаден сигнал, че кметът на Ветово не е прекратил участието си в едноличното търговско дружество \"Медисън\" - стоматологична практика, която от 2007 г. е преобразувана в ЕООД. Въпреки замразена обаче тя е останала в Търговския регистър и Агенцията по вписванията. Самият Мехмед Мехмед, който е издигнат от ДПС, обясни, че на 25 ноември е започнал процедурата по заличаване на дружеството, но тя още не е финализирана. Той заяви, че 99% сигурен, че ОИК ще бъдат принудени да вземат решение за предсрочно прекратяване, тъй като мнозинството от членовете им били от ГЕРБ. Според него става въпрос за политическа атака, целяща да го отстрани от поста и да укрепи позициите на опонентите му. Случаят с кмета на село Смирненски е аналогичен - Салиев също не развива търговска дейност, но не е приключила процедурата по заличаване на фирмата му в регистрите. И двамата са готови да търсят правата си в съда.", "date": "2020.01.15", "title": "Проверяват двама кметове заради незаличени фирми"}
{"url": "https://faktor.bg/bg/articles/d-r-milen-vrabevski-pretendent-za-mazh-na-godinata-2019-glasuvaneto-prodalzhava-do-20-yanuari", "text": "Тази година в традиционния конкурс „Мъж на годината 2019“, организиран от „Дарик“ радио, сред номинираните е и д-р Милен Врабевски. Заедно с писателя Георги Господинов, аниматора Теодор Ушев и актьора Мариус Куркински получиха най-висока обществена подкрепа, което прави всеки един от тях достоен за приза. За разлика от своите конкуренти, които са изявени личности и таланти всеки в своята област, освен с успешната си професионална кариера, д-р Врабевски е известен и като бизнесмен и голям филантроп, посветил се на сериозни обществени каузи и благотворителна дейност.  Милен Врабевски е възпитаник на Английската гимназия и на Медицинския университет в родния си град Варна. Специализира управление и системен одит на проекти в областта на научноизследователската и развойната дейност в Германия, Франция, Великобритания и др. (1996 – 2002). През 1997 г. създава най-голямата в региона частна научно-изследователска организация в клиничната медицина Comac Medical (CRO/SMO) с повече от 300 служители в 17 европейски държави. Дълбоко свързан с родовата и националната памет, и както сам казва „генетично обременен“ с родолюбие, са искрите, които го запалват да се захване с просветна, културна и благотворителна дейност, като през 2007 г. учредява Фондация „Българска памет“. И това съвсем не е случайно, защото родовата му линия ни отвежда до стари възрожденски родове, които са с принос за България. Прадядо му по бащина линия - Хаджи Станьо Врабевски, е бил  председател на частния революционен комитет в Тетевен, основан от Васил Левски. Участвал активно в борбата за българска независимост, той не се е страхувал от рисковете, които поема. По майчина линия прапрадядо му Стойко Бойчев е шипченски опълченец, родом от Лозенград, Източна Тракия. Въпреки че е бил осигурен до живот, Стойко си остава комита по кръв и веднага щом започва Илинденско-Преображенското въстание грабва пушката, отива на Петрова нива и загива в едно от първите сражения с османските войски. А прадядо му Стоян Тодоров е герой от две войни за Национално обединение – има орден за храброст от атаката на Одрин, 1913 г. и Криволак, 1915 година. Именно чрез Фондация „Българска Памет“ д-р Врабевски в продължение на повече от 10 години финансира инициативи за съхранение на културно-историческото наследство и утвърждаване на националната идентичност и перспективата за европейската интеграция, организира редица благотворителни събития.  С негово дарение и по негова инициатива, например, през 2015 г. в центъра на София бе издигнат паметник на Цар Самуил (997-1014) в памет на 1000-годишнината от кончината на владетеля. За благотворителната си дейност в полза на обществото още през 2012 г. е поканен за член на „Глобалната инициатива на Бил Клинтън“. През 2010 г. Милен Врабевски реализира и друга своя идея - създава продуцентската къща „Intelligent Music“ за популяризиране на съвременната българската музика и култура. За своята активна обществена и благотворителна дейност д-р Врабевски е получил признание от редица български и международни институции: -  2009 г. - получава наградата „Мъж на годината“ за изключителен принос за укрепване на икономическите и културните връзки между Украйна и България на Асоциацията на българите в Украйна;  -  2011 г. - е избран от Българския Дарителски Форум за „Личност на годината с изключителен принос към каузата на филантропията в България“; -  2013 г.  – е лауреат на „Гражданската награда“ на Европейския парламент и е удостоен с „Почетен знак с лента на кмета на Варна; -  2014 г. -  е носител на специалната награда „Индивидуален дарител с кауза“ на Фондация „Работилница за граждански инициативи“ и е избран за „Будител на годината“ в национална кампания, проведена от радио FM+;  -  2016 г. – е удостоен с наградата „Апостол на българщината“ за принос към опазване и развитие на културно-историческото наследство; -  2017 г. - е удостоен с почетното звание „Почетен гражданин на Варна“ за изключителните му заслуги в областта на българската култура и образование и неговата активна дейност като филантроп, ревностен родолюбец, благотворител и музикант. До 20 януари може да подкрепите   номинацията на д-р Милен Вабевскиски за „Мъж на годината 2019”.", "date": "2020.01.15", "title": "Д-р Милен Врабевски претендент за „Мъж на годината 2019”,  гласуването продължава до 20 януари"}
{"url": "https://faktor.bg/bg/articles/obshtestvo-vloshilo-se-e-sastoyanieto-na-postradala-pri-vzriva-vav-varna", "text": "Влошило се е състоянието на най-възрастната жена от пострадалите при инцидента в блок 302 във варненския квартал „Владиславово“. 82-годишната жена, която след взрива беше обгазена, е на апаратно дишане в реанимацията на Военноморската болница във Варна. От здравното заведение съобщиха, че тя е с увреден бял дроб и съпътстващи заболявания. Останалите три жени, които бяха в болницата след инцидента, вече са изписани. 14 души от взривения блок, чиито жилища са необитаеми вече са настанени в общински жилища,  съобщи днес кметът Иван Портних и благодари на фирмите, които ще ремонтират апартаментите и разясни какви са помощите, които могат да получат пострадалите семейства. Днес продължи огледът на варненския жилищен блок, в който в понеделник избухна експлозия. Досегашните наблюдения показват, че конструкцията е устойчива, обяви кметът на район \"Владислав Варненчик\" Николай Костадинов с уговорката, че заключението за конструкцията ще стане ясно, след като завършат следствените действия за взрива: “И тогава колегите вече спокойно могат да усетят плочата. От долу изглежда, че е здрава, което ни навежда на мисълта, че е така. Доста оптимистично изглежда всичко, но все пак нека окончателно да мине тяхната експертиза“. Вчера също имаше оглед на блока. Все още не са идентифицирани двете жертви на експлозията. Има голяма вероятност едно от телата да на самия извършител, стана ясно от думи на министъра на вътрешните работи Младен Маринов: “Твърде вероятно е това да е той, но ние стъпваме единствено и само на доказани неща, в случая експертизите“. До момента няма данни, че взривът в жилищната кооперация във Варна е избухнал заради наличието на боеприпаси или взривни вещества. “По-скоро колегите работят по установяване на наличието на газ. Предпочитам да говоря, когато станат експертизите и сме категорични сигурни за самоличността на загиналия“, каза министър Маринов. По-рано Община Варна организира настаняването в помещения, общинска собственост, на четири семейства, чиито жилища пострадаха при взрива в блок 302 в квартал \"Владислав Варненчик\". За всички са осигурени условия от първа необходимост. Хората ще получат до 375 лева от Общината и други социални помощи. Със съдействието на Общината вече са устроени общо 14 души. Кметът на Варна Иван Портних съобщи, че от 36 жилища обитаемите са 30, но на 15 са нанесени сериозни щети, като в част от тях живеят възрастни хора. Колоните са здрави, блокът е строен между 1979 - 1982 година и конструкцията е много здрава, отбеляза Виктор Бузев, главен архитект на Варна: „Трябва много добре да се разчисти, за да се стигне до конструкцията. Сградата е от монолитна стоманобетонна конструкция. По-голямата разрушителна сила е била на огъня, високата температура. Всички вертикални комуникации на сградата от третия етаж нагоре – всичко е стопено. Почти на всички жилища във височина ще се наложи смяна на дограмата“.", "date": "2020.01.15", "title": "Влошило се е състоянието на пострадала при взрива във Варна"}
{"url": "https://faktor.bg/bg/articles/vizhte-kade-dnes-shte-se-radvat-na-slantse", "text": "Днес на много места в равнините, котловините и около реките ще има мъгли или ниска облачност, които ще се задържат почти през целия ден. Там дневните температури ще останат ниски, предимно между 2° и 7°, докато в планинските райони ще бъде слънчево и с високи температури – до 10°-12°, в София - около 7°. Атмосферното налягане ще бъде по-високо от средното за месеца. През деня ще се задържи почти без промяна, съобщи \"Фокус\". Над Черноморието ще бъде предимно слънчево. В сутрешните часове на места ще има мъгла. След обяд ще духа слаб източен вятър. Максималните температури ще бъдат между 7° и 9°, колкото е и температурата на морската вода. Вълнението на морето ще бъде 1-2 бала. Над планините ще бъде слънчево със слаб източен вятър. Максималната температура на височина 1200 метра ще бъде около 8°, на 2000 метра - около 3°.", "date": "2020.01.15", "title": "Вижте къде ще се радват на слънце днес"}
