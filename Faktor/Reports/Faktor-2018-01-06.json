{"url": "http://www.faktor.bg/bg/articles/novini/svyat/sauditskite-vlasti-sa-zadarzhali-11-bedstvashti-printsove", "text": "Саудитските власти са задържали 11 принцове, които са се събрали пред кралския дворец в Рияд, протестирайки срещу мерките за бюджетни ограничения, според които субсидиите за техните битови сметки са били намалени, предава Reuters. Саудитска Арабия наскоро въведе реформи, включващи намаляване на субсидиите, въвеждане на ДДС и намаляване на привилегиите на аристокрацията, за да се справи с последствията от падането на цените на петрола на световните пазари, довели до бюджетен дефицит в размер на 195 млн. долара, пише \"Фокус\".  Според местни медии принцовете са се събрали пред кралския дворец „Каср ал Хокм“, искайки отмяна на кралския декрет, спиращ изплащането на сметките за водата и тока на членовете на кралското семейство.  „Те бяха известени, че грешат с исканията си, но отказаха да си тръгват. След това кралските стражи се намесиха и ги задържаха в затвора „Ал Хайер“. Очаква ги процес“, съобщава местната медия „Сабк“. Личността на принцовете не се съобщава. „Всички са равни пред закона и който не прилага регулациите и инструкциите ще бъде държан отговорен, независимо кой е“, съобщава медията.", "date": "2018.01.06", "title": "Саудитските власти са задържали 11 \"бедстващи\" принцове"}
{"url": "http://www.faktor.bg/bg/articles/novini/svyat/reks-tilarsan-shte-ima-popravki-na-iranskoto-yadreno-sporazumenie", "text": "Държавният секретар на САЩ Рекс Тилърсън съобщи, че си сътрудничи с екипа на Белия дом и с членовете на Конгреса за евентуални „поправки“ на Иранското ядрено споразумение, които да позволят на САЩ да остане в многонационалното споразумение, пише The Hill. „Президентът или ще го поправи, или ще го отмени. В момента се опитваме да го поправим“, заяви Тилърсън. На 12 януари президентът Доналд Тръмп трябва да вземе решение дали да ре-ратифицира споразумението.  Преговорите между администрацията и конгреса могат да доведат до решението на Тръмп да поднови споразумението. Тилърсън увери, че преговорният процес „е на активна основа“.", "date": "2018.01.06", "title": "Рекс Тилърсън: Ще има „поправки“ на Иранското ядрено споразумение"}
{"url": "http://www.faktor.bg/bg/articles/novini/svyat/origo-hu-balgarskite-vlasti-sa-povishili-ravnishteto-na-gotovnost-za-protivodeystvie-sreshtu-teroristichnata-deynost", "text": "Българските власти са повишили равнището на готовност за противодействие срещу терористичната дейност като превантивна мярка по време на шестмесечното председателство на страната в Съвета на ЕС, предава Origo.hu. Решението е взето в МВР по време на среща, свикана за разглеждане на предизвикателствата в областта на сигурността, председателствана от вътрешния министър Валентин Радев. Заради това в някои институции и министерства са въведени допълнителни мерки за сигурност.", "date": "2018.01.06", "title": "Origo.hu: Българските власти са повишили равнището на готовност за противодействие срещу терористичната дейност"}
{"url": "http://www.faktor.bg/bg/articles/novini/svyat/karakachanov-balgariya-e-pred-sklyuchvane-na-dogovor-s-rusiya-za-poddrazhka-na-mig-29", "text": "България е пред сключване на договор с РСК \"МиГ\" за поддръжка на изтребителите МиГ-29. Това заяви пред БНР министърът на отбраната Красимир Каракачанов. \"Договорът ще бъде подписан, като мине през Административния съвет, за да се отхвърлят претенциите на украинската фирма\", допълни Каракачанов. В края на 2017 година Комисията за защита на конкуренцията отхвърли като неоснователно искането на украинската фирма \"Украинмаш\" за спиране на обществената поръчка за МиГ-овете, но остави възможност фирмата да се обърне към Административния съд. \"Те ще ни загубят три месеца на практика\", добави Каракачанов. Правителството трябва да намери пари и за ремонта на самолетите. Бяха заделени 82 милиона лева. Преди Нова година малко над 53 милиона от тях бяха преразпределени по други пера. \"Очаквам за РСК \"МиГ\" да получим точната сума. Няма как да си възстановим способностите на МиГ-29, без да има и допълнителни средства\", увери военният министър.  В приетия преди дни план за повишаване на разходите за отбрана е предвидено руските машини да бъдат поддържани до 2020 година с по 26 хиляди лева на година.", "date": "2018.01.06", "title": "Каракачанов: България е пред сключване на договор с Русия за поддръжка на МиГ-29"}
{"url": "http://www.faktor.bg/bg/articles/novini/balgariya/-noye-tsyurher-tsaytung-mladite-se-zavrashtat-v-balgariya", "text": "Кореспондентът на германската обществена радио-телевизионна мрежа ARD Сръджан Говедарица пише следното в своя репортаж по повод българското европредседателство: „Откакто влезе в ЕС, България успя да постигне напредък по почти всички икономически показатели. До 2015 година страната получи от ЕС над 12 милиарда евро, отбеляза стопански ръст от 9 процента, а за този период брутният ѝ вътрешен продукт се удвои. (…) Страната обаче има да извърви още дълъг път. България е смятана за най-бедната страна в ЕС и действително заема последните места по различни показатели. Освен това, заедно с Румъния, все още се намира под наблюдението на Еврокомисията. Основните проблеми са организираната престъпност, корупцията, дефицитите в съдебната система. Те пречат на инвестициите, а по този начин забавят и икономическия растеж\". \"София вместо Силициевата долина\" В своята кореспонденция Сръджан Говедарица дава и оптимистичен пример - авторът ни среща с двама млади българи, завърнали се от чужбина, за да работят в родината си. Същата тема присъства и в обширен репортаж на швейцарския „Нойе Цюрхер Цайтунг”, озаглавен „София вместо Силициевата долина\". В него между другото четем: „Родителите на Мариела Станулова имали сериозни съмнения в здравия разум на дъщеря си. След като завършила Лондонското училище по икономика (LSE) и елитния американски университет Принстън, тя започнала работа като инвестиционен банкер. По всичко изглеждало, че ѝ предстои кариера в самото лоно на световната икономика. Вместо това обаче Станулова се върнала в София - скромната столица на най-бедната страна в ЕС. „Всички недоумяваха\", спомня си Станулова. То е все едно талантлива оперна певица да обърне гръб на нюйоркската „Метрополитън Опера\" и да отиде в някой провинциален театър. Станулова, която мисли и говори бързо, не допуснала някой да я разубеди. За разлика от своите родители и познати, тя не смята, че завръщането ѝ е стъпка назад в професионален план. Постъпила на работа в една международна консултантска фирма, след което се прехвърлила в руска инвестиционна банка. На 26-годишна възраст подготвила сделката за продажбата на луксозен хотел в София. „В Америка един младши партньор никога не би получил подобна задача\", казва амбициозната вишистка и споделя, че се отказала от живота си в чужбина заради една връзка. Но за решението ѝ имало и чисто икономически причини. Финансовият и IT-секторът в България процъфтяват, поради което там заплатите бързо растат. А и разходите за живот са сравнително ниски - както за жилище, така и за всекидневни нужди. Освен това семейната мрежа поема грижата за децата, която на запад струва немалко пари. Красен Станчев, професор по икономика в Софийския университет, също разказва за завърнали се в страната млади хора, които установяват, че в крайна сметка в България са много по-платежоспособни, отколкото в Лондон например: „Реалните приходи на едно домакинство се повишават, а това мотивира някои добре образовани трудови мигранти да се завърнат в страната\", казва Станчев. \"Нетната емиграция спада\" За миграционните движения има само приблизителни оценки. Според данните на държавната Агенция за българите в чужбина, близо 3 милиона души - квалифицирани или неквалифицирани - работят извън страната. Но тази бройка трябва да са възприема с предпазливост. Националистическите кръгове в администрацията клонели към преувеличения, твърдят независими наблюдатели. В сметката били включвани например и представители на българските малцинства в други страни. Икономистът и експерт по миграцията Красен Станчев смята, че трудовите мигранти са около милион - тоест, една седма от българското население. „Това изтичане на мозъци, което е много болезнено за тукашната икономика, продължава, но нетната емиграция спада, защото хората започнаха да се връщат\", обобщава Станчев. Вятърът очевидно е сменил посоката си - това забелязва и младата банкерка Мариела Станулова. Тя е сред основателите на мрежата „Тук-Там\", която събира млади българи и българки, планиращи да се завърнат в страната. „Тук-Там\" организират и трудова борса под мотото „Кариера в България - защо не?\", интересът към която е огромен. През 2017 година в нея са участвали повече от 1 500 търсещи работа и над 100 фирми - три пъти повече, отколкото през 2008. За участие се записали дори IT-специалисти, които обмисляли дали да не напуснат Силициевата долина, за да се върнат в София. Повечето желаещи да се завърнат в България са на възраст между 22 и 26 години\", четем в статията на Марко Кауфман Босарт, публикувана на страниците на \"Нойе Цюрхер Цайтунг\". Източник: Дойче Веле", "date": "2018.01.06", "title": "„Нойе Цюрхер Цайтунг”: Младите се завръщат в България"}
{"url": "http://www.faktor.bg/bg/articles/ek-shte-izprati-40-chinovnitsi-za-okazvane-na-pomosht-pri-balgarskoto-predsedatelstvo-v-es", "text": "Европейската комисия ще изпрати в България около 40 чиновника, за да й помагат в поетото ротационно председателство в Съвета на ЕС, предава РИА Новости, позовавайки се на дипломатически източник в Брюксел.  „Европейската комисия по молба на България ще изпрати 40 чиновници за оказване на помощ в осигуряването на българското председателство в ЕС“, съобщава източникът.  На 1 януари България пое ротационното шестмесечно председателство в Съвета на ЕС. В София ще се проведат редица министерски заседания, осигуряващи процеса на одобрение на страните членки на ЕС на проектите за наднационални регламенти и съгласуването им с Европейския парламент.", "date": "2018.01.06", "title": "ЕК ще изпрати 40 чиновници за оказване на помощ при българското председателство в ЕС"}
{"url": "http://www.faktor.bg/bg/articles/izdahna-aktyorat-vili-chaushev", "text": "Почина известният актьор Вели Чаушев. Тъжната вест за кончината на 83-годишния Чаушев съобщиха от Сатиричният театър на страницата си във Фейсбук. \"Още един от Големите актьори на Сатиричния театър си отиде от този свят...Актьор на словото - не само от сцената, но и автор - майстор на думите в книгите - поклонение към театъра и към хората на театъра... Човек на вица, артист, горящ в театъра и за театъра... Вели, ще ни липсваш с усмивката си, със съпричастността си към съдбата на Сатиричния театър... Вели, вярваме, че сега си на онзи свят, за да превръщаш в прекрасно слово историята на театъра, за който даде целия си живот... Обичаме те!\", написаха в съобщението колегите му от Сатирата. Вели Чаушев е роден на 11 септември 1934 година в Златоград. Като ученик учи в Пловдив и Стара Загора. От малък се увлича по поезията на Александър Вутимски, Атанас Далчев, Богомил Райнов. Решението да кандидатства във ВИТИЗ Чаушев взема след случайна среща с Апостол Карамитев. Завършва следването си през 1958 година и постъпва в трупата на Хасковския театър. От 1961 година е актьор в Държавния сатиричен театър. В последните години нашумява моноспектакълът му по стихове на Валери Петров „Разтворен прозорец“. През годините Чаушев има роли в множество филми и телевизионни постановки. Наред с това, редовно прави записи за Българското национално радио. Изявява се и като автор на детски книги.", "date": "2018.01.06", "title": "Издъхна актьорът Вели Чаушев"}
{"url": "http://www.faktor.bg/bg/articles/tramp-az-sam-umstveno-mnogo-stabilen-geniy", "text": "Президентът на САЩ Доналд Тръмп се самоопредели като \"много стабилен гений\" след публикуването на критична книга, в която се поставя под съмнение способността му да изпълнява задълженията си като държавен глава, предаде Ройтерс, цитирана от БТА .     \"Всъщност през целия ми живот двете ми най-големи преимущества са били умствената стабилност и това че съм, тъй да се каже, наистина умен\", заяви Тръмп в Туитър.     \"От много успешен бизнесмен станах водеща телевизионна звезда, а после...президент на САЩ (при първия си опит). Мисля, че това не се класифицира като умен, а гений… и при това умствено много стабилен гений!\"     Новата книга на Майкъл Улф \"Огън и ярост: в Белия дом на Тръмп\" стана бестселър още в деня на публикуването си. Тръмп я отхвърли като пълна с лъжи. В нея се описват един обхванат от хаос Бял дом, президент, който е бил неподготвен да спечели поста през 2016 г., и помощници на Тръмп, които се подиграват със способностите му, припомня Ройтерс.", "date": "2018.01.06", "title": "Тръмп: Аз съм умствено много стабилен гений"}
{"url": "http://www.faktor.bg/bg/articles/novini/balgariya/nova-tv-v-teftera-nameren-do-tyaloto-na-ubitata-keti-kyuhova-zapiski-za-parlamentarnite-izbori", "text": "Все още не е открит собственикът на тефтера, намерен до тялото на убитата в Нови Искър Кети Кюхова. Вътре, освен името на мъжа й Неделчо Юнаков и записки за ипотечен кредит, какъвто семейството е теглило, фигурират и данни за последните парламентарни избори. Макар да не открихме Кети Кюхова в списъците на секционните комисии, тя си е водела записки за това как се смятат преференции и как се броят гласове, съобщават от Нова тв. А полицията все още е на крак заради Росен Ангелов. Мъжът вече е задочно обвинен за шесторното убийство в Нови Искър. От него обаче няма и следа, въпреки впрегнатите сили на МВР и армията. В петък вечер полицаите тръгнаха по нова гореща следа. Съвсем тихо, без включени сирени, десетина патрулни автомобила и четири буса с тежко въоръжени мъже обградили блок 29 в столичния квартал „Дружба”. Полицаите влезли във вход Б, за да търсят Ангелов. А той най-вероятно все още ползва мобилен телефон и интернет, защото профилът в социалните мрежи, който се предполага, че е негов, вече е изтрит. Изтрити са коментарите и харесванията на публикациите му. Самият Ангелов се е изпарил от „Дружба” в края на лятото. Живял там до преди 5-6 месеца в продължение на около година. Имал и съквартирант, но и той заминал още преди Нова година. Според вече бившите му съседи Росен бил тих и скромен човек, редовно пиел кафе с тях, не ползвал кола, а само градски транспорт. Разказвал за службата си във Френския легион, дори показвал свои снимки от тогава. Живеел при наемателят на апартамента – Владо. Той също заминал преди Нова година, според съседите му – за Франция. Никой в квартала обаче не знае какво точно работят двамата, показа проверка на NOVA. А Росен Ангелов е живял и в други два столични квартала - „Надежда” и „Люлин”. И там съседите го познали веднага, щом от МВР пуснали снимката му. Именно от „Люлин” тръгва първото дело за блудство срещу Ангелов. Посегнал на 12-годишната дъщеря на жената, с която живеел тогава. За това бил осъден и лежал в затвора шест години. Излязъл на свобода през 2002 г. Само няколко години по-късно отново е обвинен и осъден за блудство, но полицията така и не го открива.", "date": "2018.01.06", "title": "Нова тв: В тефтера, намерен до тялото на убитата Кети Кюхова - записки за парламентарните избори"}
{"url": "http://www.faktor.bg/bg/articles/novini/balgariya/programniyat-direktor-na-bnt-1-emil-koshlukov-stava-vodesht-na-oshte-ot-denya", "text": "Програмният директор на БНТ 1 Емил Кошлуков ще стане водещ на публицистичното предаване на БНТ „Още от деня“.  Тази новина развесели  тв гилдията. Е, някои натъжи. Не и КОЙ, разбира се. \"Нещата започват да приличат на абсурдно риалити\", коментират тв дейци.  Кошлуков ще води вместо Аделина Радева, която отива в Нова телевизия и ще води сутрешния блок  „Здравей, България“ с Виктор Николаев. Като водещи на  публицистичното предаване „Още от деня“ от есента на 2016 г. се редуват Аделина Радева и Поли Златарева. Сега към екипа на изданието ще се присъедини лично директорът Емил Кошлуков. Той самият от 19 декември е програмен директор на БНТ 1. Като такъв той вече отговаря за стратегическото планиране на основния канал на обществената телевизия. Кошлуков беше и кандидат за поста генерален директор на БНТ. След изслушванията в СЕМ ръководната позиция зае Константин Каменаров. Той от своя страна реши да покани в екипа си Кошлуков.", "date": "2018.01.06", "title": "Програмният директор на БНТ 1 Емил Кошлуков  става водещ на  „Още от деня“"}
{"url": "http://www.faktor.bg/bg/articles/versiya-no1-tezhka-revnost-e-dvizhela-ubietsa-ot-novi-iskar", "text": "Продължава националното издирване на 56-годишния рецидивист Росен Ангелов, заподозрян за шесторното убийство в Нови Искър. Засега то няма никакъв успех. Ангелоl пребивавал на няколко адреса нелегално и pd последно е бил във вилата  в Луково, откъдето се е измъкнал броени часове преди полицаите да я щурмуват. Днес се появи информация, че е служил във френския Чуждестранен легион, но това е малко вероятно.. Засега най-логична е версията  за убийство от ревност,  последвана от разчистване на свидетелите, която дава обяснения на доста от фактите.. Ето я във версията на бившия главен секретар на МВР Николай Радулов. Смятам, че убийството в Нови Искър може да е от ревност, при това тежка ревност. Росен Ангелов е осъзнал, че любимата му е избрала друг, прекарал е една Коледа сам и е стигнал до този зверски акт. Това каза в предаването \"Офанзива\" по Канал 3 Николай Радулов. \"Трудно ми е да съдя как се е случило всичко, защото това е въпрос на възстановка на конкретната обстановка. По начало това престъпление не е обичайно и не можем да го прикрепим към някакви шаблони. Според мен Росен Ангелов е планирал убийството, ако не се разбере с жената. Тя е убита първа и после всички останали в къщата. Все пак това са само предположения. Моето предположение е, че убийствата са станали след 00.00 часа в новогодишната нощ. Мъжете може да са били пийнали, да са били унесени, бабата е била неподвижна. Всичко това предполага, че чисто физически убийството е било лесно за извършване. Това за алкохола ще го разберем много лесно - след като излязат резултатите от аутопсията\", добави Радулов.  \"Убиецът е знаел, че в къщата има много хора. Най-вероятно Кети му е казала, че всички знаят, че тя излиза. От гледна точка на престъпника - той не е искал да оставя никакви свидетели. Те са знаели, че Кети излиза. Може да са знаели, че излиза на среща с него. Не знам колко близка е била жената с останалите убити и дали им е споделяла, че има среща с Росен. Има някои неща, които ме смущават. Смущава ме, че всички го наричали \"горския човек\" и в същото време разбираме, че този човек нямал почти никакви приятели. Явно \"горския човек\" го наричат само главният прокурор и главният секретар на МВР. Все още не са изясни и кои са приятелите на Росен Ангелов. Странно е, че все още никой не е виждал Ангелов и то отпреди Нова година, даже няколко седмици преди Нова година. Явно неговите действия са резултат от странна логика, която обаче действа. Даже може този човек да не е убиеца и ние сега да си водим един празен разговор\", завърши Радулов. Полицията претърси днес нови адреси в София, но без резултат. Село Луково продължава да бъде блокирано и в него се допускат само жителите. Издирвателната акция не е дала резултат.   Искърското дефиле остава под полицейска блокада. Военни, спецчасти и полицаи търсят в гората. Включени са и следови кучета. Термокамерите са следили през цялата нощ. Обхождат се всички вили. Районът е труднодостъпен и в него има 25 000 вили, много от които необитаеми, в които той би могъл да се укрие. Издирваният Росен Ангелов е изключително добре подготвен. Познава местността, планинар е и дълго време може да оцелее в планината. Поддържал е форма. Бил е вманиачен на тема тактическа подготовка, през каквато преминават спецчастите. Хората от съседните села не крият, че се притесняват от факта, че край тях се разхожда въоръжен и опасен. Според източници на Би Ти Ви Росен е обитавал няколко адреса. Рядко ходел във вилата в Луково, в която се бил самонастанил и бил там часове преди полицията да я щурмува. Снощи полицията атакувала и адрес в столичния квартал „Дружба”, откъдето бил подаден сигнал, че преди месеци Росен се разхождал във входа. Полицаите са обискирали един от апартаментите, където Росен Ангелов е идвал преди месеци на гости на свой приятел.  Десетки сигнали са постъпили в полицията. Колкото и недостоверни да звучат, органите на реда проверяват всеки един от тях в търсенето на рецидивиста. Междувременно графолог разчете открито тефтерче, за което се предполага, че е на убитата Кети Кюхова, която е имала любовна връзка с Росен Ангелов последните 6 месеца. Експертът разчете в почерка й обърканост и духовен дефицит. Росен Ангелов е издирван от 8 години във връзка с влязла в сила присъда за блудство с малолетна. bTV пише, че интернетът и телефоните, които е ползвал, са били на името на негови приятели, а той се е изхранвал от работа по строежи.", "date": "2018.01.06", "title": "Версия №1: Тежка ревност е движела убиеца от Нови Искър"}
{"url": "http://www.faktor.bg/bg/articles/gen-vasil-vasilev-kmetat-na-lukovo-sashto-ima-vina-za-shestornoto-ubiystvo-vina-ima-tsyaloto-obshtestvo", "text": "„Издирваният за шесторното убийсво в Нови Искър е издирван лошо преди. Сега вече много неща се знаят за него, а преди явно не е било така. Сигурно има много подобни случаи. Не може да си заврем главата в пясъка и да кажем, че няма такива случаи у нас“. Това заяви в сутрешния блок на Нова телевизия бившият шеф на Националната полиция генерал Васил Василев за сагата около Росен Ангелов, който е обвинен за шестте застреляни в Нови Искър.  Според него голяма вина за кървавото убийство има и обществеността. „Конкретен пример е кметът на Луково. Той казва „Тука идва един, самонастанил се е“. Тук се пита – „Добре де , кмете, ти защо не идеш да провериш кой е там, какво се случва и така нататък“. „Росен е стрелял по една ламарина и какво ли още не във вилата, дето се е самонастанил. Тогава се пита защо съседите не са обърнали внимание на това и не са сигнализирали“, заяви още генерал Василев.", "date": "2018.01.06", "title": "Ген. Васил Василев: Кметът на Луково също има вина за шесторното убийство, вина има цялото общество"}
{"url": "http://www.faktor.bg/bg/articles/obshtestvo/ulitsata/evakuirala-horata-ot-bloka-na-izdirvaniya-rosen-angelov-v-zhk-druzhba", "text": "Полицията късно снощи е евакуирала живеещите в блок 29 в столичния квартал \"Дружба\". Преди време в един от входовете в блока е пребивавал издирваният за шесткратното убийство в Нови Искър Росен Ангелов, предаде БНР. На този адрес той е бил регистриран. Ангелов все още е в неизвестност. От МВР уточняват, че след публикуваната снимка се получават десетки сигнали за местонахождението на мъжа. До момента той не е открит.", "date": "2018.01.06", "title": "Евакуираха хората от блока на  издирвания Росен Ангелов в жк \"Дружба\""}
{"url": "http://www.faktor.bg/bg/articles/petak-13/zhivkov-razuznavach-i-izsledovateli-oprovergavat-mitovete-na-balgarskiya-otlichnik-na-kgb", "text": "\"Съветските съветници при ДС не са се бъркали в нашата работа и нашите началници бяха абсолютно суверенни да работят и да вземат управленски решения.\" Това казва в специално интервю за в. „Русия днес – Россия сегодня” (публикувано и в „Епицентър“, б.р.) проф. Димитър Иванов, експерт по национална сигурност и директор на Института по лидерство при УниБИТ. Той обаче е по-известен като последният шеф на политическата милиция по времето на Тодор Живков. Поводът за изявлението на Иванов е награждаването му в края на декември миналата година с Почетен знак във връзка със 100-годишния юбилей на КГБ. Българският професор се оказва и  първият чужденец, който получава това признание. „Практиката беше такава, че взаимоотношенията между КГБ и българските органи за сигурност почиваха на петгодишни планове. Въз основа на тези планове двете страни си разменяха свои постоянни представителства. Така че едното ниво на взаимодействие беше с техните представители в България. Представителството се оглавяваше от много интересни хора. По време на моята служба си спомням първия главен съветник – генерал-лейтенант Савченко, следващият, с когото съм работил, е генерал-лейтенант Владилен Фьодоров. Негов заместник беше генерал Коваленко - кабинетите ни бяха  съседни в сградата на министерството, беше много интересен човек, китаист. Между другото и двамата бяха високоинтелектуални хора – кандидати на науките, любители на поезията. С тях беше много интересно да се разговаря. Голямо влияние ми оказа познанството с дългогодишния началник на Пето управление на КГБ, а след това и първи зам.-председател на КГБ, армейски генерал Филип Денисович Бобков, с когото ме запознаха в Москва по време на Олимпиадата през 1980 г. Генералът е жив и здрав, вече е на 93 години. Изключително интересна личност – доброволец фронтовак от 17-годишен, воювал до Берлин, след това работил в органите на СМЕРШ (Смърт на шпионите). От генерал Бобков имам подарък – наградно оръжие. За съжаление, това стана само два месеца преди 10 ноември и преди моето освобождаване от органите, но така или иначе имам награда боен пистолет.   Да, вършили сме общи операции. Например, когато генерал полковник Лебедев дойде в България през 1986 г. – беше след аварията в Чернобил. Той тогава беше подполковник и началник на отдела за сигурността в областта на ядрената енергетика. Руските специалисти и специалните служби бяха много разтревожени за екологичната защита на нашата територия, за състоянието на АЕЦ „Козлодуй” и пр. Доста време стояха в България, ние им оказвахме съдействие по интересуващи ги въпроси. Сътрудничество сме имали и в борбата с тероризма, и с подривната антидържавна дейност с антисоциалистическа насоченост от страна на техни пребиваващи тук специалисти, включително кореспонденти. Някои си позволяваха да разпространяват невярна информация, засягаща отношенията между българското и съветското държавно ръководство, между Тодор Живков и Михаил Горбачов. Работехме с руските колеги и по сигнали за терор - например във връзка с преминаването на Карлос Чакала през България, по случая Али Агджа и папата, изяснявали сме дейности, свързани с евентуална съпричастност към терор и контрабанда на граждани на СССР – мюсюлмани“, разказва сладкодумният професор. Той обаче е категоричен, че днес  „Лично аз, макар с небогатия си опит, който имам в сътрудничеството с колеги от КГБ, нямам такива впечатления. Даже напротив – години наред съм работил на един етаж с представителите на КГБ в министерството и те нямаха практика да разпитват и да подпитват наши служители кой какво работи, дори като че ли имаха някаква негласна забрана да влизат в нашите работни кабинети. Срещахме се в коридорите и разменяхме чисто практична информация – да речем, като някой от тях пътува в провинцията, на кого би могъл да разчита за съдействие. Не, не са се бъркали в нашата работа и нашите началници бяха абсолютно суверенни да вземат каквито и да било решения. Моите контакти не бяха на високо ниво и не зная какво са си говорили на ниво министри и зам.-министри, но принципът беше такъв – те не се намесваха в работата, предпазваха се да дават съвети. Даже по-скоро създаваха впечатление, че са тук, в България, за протоколна работа и за отдих, съветници бяха офицери, които са били дълги години на отговорна и тежка работа, и в края на кариерата им ги изпращаха тук. Всяко управление в ДС имаше един съветник и една секретарка (българка с руски език). Последният съветник в Шесто управление например се казваше Леван Вартанович Галустов – много интересна фигура, бивш председател на КГБ в автономната република Абхазия. Баща му беше арменец, майка му - грузинка, а той - от Абхазия. Беше изключителен другар, много весел, възпитан и обичаше да разказва случки, но никога по оперативни въпроси. Можеше да говори за футбол, интересуваше се от театър, от концерти. Той почина, а семейството му остана в България. Принципно всички много обичаха България и се привързваха към нея. Не сме имали проблеми с руските колеги“, уверява награденият. От откровенията на Димитър Иванов българите и особено тези, които са израснали в годините на демокрация, ще останат с измамното усещане, че „другарите“ от КГБ са били просто едни интелигентни учени, с поетични души, дошли да разпускат в България, след изморителното изпълнение на отговорните ленински и сталински директиви. И тези, облечени в бяло ангел-хранители, нямат нищо общо с мракобесието и тоталитаризма, наложени в годините на комунизма с кръв и терор.  Каква е истината за тези зловещи времена, в които КГБ и ДС са главното оръжие и щит на съветските и българските комунисти? Пропагандни манипулации ли са днешните разкази на въпросния професор и до колко отговарят на историческата истина? Faktor.bg потърси гледните точки на различни познавачи на битието на тайните комунистически служби, включително ще чуете и автентичните свидетелства на комунистическия диктатор Тодор Живков по казуса „КГБ-ДС“. Само преди седмица публикувахме впечатляващо изследване на д-р Георги Боздуганов, съветник на премиера Филип Димитров през 1992 г. по въпросите на националната сигурност(виж   и  , б.р.), който синтезира дружбата между двете специални служби. „През декември в далечната 1969 г. председателят на КГБ Юрий Андропов е на посещение в България. Посрещнат е изключително радушно от Тодор Живков и висшето ръководство на МВР. В строго секретна паметна записка за срещата са изтъкнати думите на българския държавен глава —  Това не е екзалтирано голословие. Официални представителства на КГБ са открити в София и Варна. Към всички управления на ДС са назначени съветски офицери, които зорко надзирават изпълнението на задачите от българските си колеги. Кабинетът на ръководителя на представителството на КГБ е до кабинета на българския вътрешен министър. Още през 1972 г. е подписан официален договор за сътрудничество и съгласувани действия между Андропов и министър Ангел Цанев, а началникът на Първо главно управление на ДС Димитър Кьосев инструктира офицерите: “Да изпълним указанието на другаря Тодор Живков – да заслужим правото да се наречем филиал на съветското разузнаване.\"  През 1975 г. новият вътрешен министър Димитър Стоянов напомня на своите подчинени за установените взаимоотношения с безапелационна инструкция: “В изпълнение на указанията на другаря Тодор Живков, координацията и взаимодействието между ДС и КГБ да се издигнат на такова равнище, че те да функционират като единна система, ДС да работи като филиал на КГБ.” През следващите години Юрий Владимирович е окичен с най-високите български отличия – Златна звезда - „Герой на НРБ“, златен орден „Георги Димитров“, орден „Народна Република“, медал “100 години от Освобождението на България от османско робство”. Живков е контактувал с трима предишни господари на “Лубянка”, но не е проявявал чак такава  инициативна сервилност. Защо ли този път той вдига градуса на раболепието докрай?  Андропов не е копие на генсека Леонид Брежнев, за когото омайните клетви във вечна дружба, прегръдките до задушаване и целувките уста в уста са гаранция за подчинена благонадежност. Шефът на КГБ, наричан от колегите си “цар Андроп”, е описван като високообразован, проницателен, аналитичен, стремящ се да прилага своеобразен научен подход в управлението на империята чрез обмислени експерименти. Внимателно анализиращ резултатите, правещ точни изводи и създаващ модели, годни за бъдещо осъществяване. Впоследствие считаният за баща на “перестройката” секретар на ЦК на КПСС Александър Яковлев го отделя от Кремълската върхушка с думите: “Андропов бе най-опасният от всички тях, просто защото той беше по-умен от останалите.”, пише в изследването си Боздуганов. Адропов с КГБ реализира Операция “Унгарски гулаш”, следва  - Пражка пролет 1968 г., след това  - Операция “Прогрес”, а после идва ред на Полша 1980 г. - Операция “Солидарност”. Андропов вади от ръкава си реформаторите на Перестройката, има собствен план за цялостна реформа на Империята, а Живков си е давал ясна сметка с кого трябва да бъде нащрек, за да запази дълго властта си. В  годините на комунизма КГБ е имала безконтролно право да вербува свои хора в България без да уведомява Държавна сигурност. Това признава бившият комунистически диктатор Тодор Живков в неизлъчвано интервю, направено от покойната Румяна Узунова през 1992 година  „Ами, че те всички разузнавателни служби така работят, поне пред мен не е стоял така въпросът за вербуването, те си го вършат. Да, да, може ДС да не знае, че някой е агент на КГБ. Те имаха възможност и имаха представители във всички поделения на ДС. Пред мен тези въпроси не са поставяни. Правени са опити да ме завербуват, говори се, че един от моите колеги е бил агент на НКВД, мен никой не се опитвал да ме вербува и е странно защо ще опитват…“, признава пред журналиста от радио „Свободна Европа“ Живков. Диктаторът отказва обаче да отговори дали съветските тайни служби са се разпореждали в България като в Задунайска губерния и реално са управлявали държавата. Живков уточнява, че по тази тема ще говори, след като приключи воденият срещу него съдебен процес. Любопитното е, че разговорът с Тодор Живков не е излъчен тогава от „Свободна Европа“. Върху Румяна Узунова е оказан деликатен натиск от президентството, ръководено през този период от д-р Желев. Мотивите са, че разговорът с Живков не е в интерес на новата демократична власт. По време на интервюто, бившият комунистически диктатор е под домашен арест. Днес е загадка – от какво се е страхувал д-р Желев или просто е бил Преди да почине Румяна Узунова оставя цяла ролка разговори с Живков и други важни документи при политическия имигрант Петър Бояджиев. Оригиналните записи се пазят във Франция, а Бояджиев ги предостави на Faktor.bg за публикуване. Целта е да се спрат спекулациите по темата и да се осветли една важна част от действията на КГБ в България. Признанието на диктатора недвусмислено потвърждава водещата роля на съветските тайни служби у нас и развенчава мита, че нашата Държавна сигурност е работила само за интересите на България. Тя просто е била филиал на КГБ. По-зловещата истина е, че вероятно българите никога няма да разберат, кои са били родните агенти на КГБ и ГРУ у нас. Те на се били известни дори на ДС. Методи Аднреев, първият шеф на Комисията по досиетата, е изследвал и анализирал дълги години зависимостите между КГБ и ДС. Ето неговата трактовка по горещата тема: „Димитър Иванов постепенно се е изкачвал в стълбицата на ДС в Шесто управление. Той произтича от прогресивно семейство, родителите му са били партийни членове. Най-високият пост, който заема е временен шеф на Шести отдел на Шесто управление на ДС. Бил е капитан от ДС, но едва ли е забелязан от пълномощниците на КГБ у нас. Тогава, в годините на комунизма не е награден с никакво отличие. Интересно е, че признанието за неговия принос към КГБ идва 28 години след демокрацията и ликвидирането на ДС. Защо един човек, който последните 28 години няма оперативна работа с КГБ, а е бил бизнесмен, а сега и преподавател, е обект на такова внимание? Отговорът е ясен – оценена е комплексно неговата дейност след промените и Самият Иванов признава, че няма голям опит с КГБ, та той е бил средно ниво началник. Но тази награда не трябва да се приема конспиративно, че едва ли не работи за чужда служба в България. По-скоро той е логистичен медиатор на политиката на Путин у нас, източник на влияние, за да се случват политиките на Путин в  страната ни. Това отличие просто потвърждава усещането, което е създадено в общественото пространство - центърът на влияние по отношение на православие, панславянство, бизнес, културен обмен, стратегически и политически проекти на Путин в България явно се явява една група преподаватели от Библиотекарския университет. Това е група за влияние. За това  е награден професорът, признава се лидерството му.  Разбираемо е, че в интервюто, което Иванов дава по повод на отличието, са неглижирани ролята и истинското влияние на КГБ върху ДС. Услужливо  се принизява огромното влияние, което са оказвали съветски съветници върху нашите служби и институции. Това са били началниците в сянка, а не ангели, облечени в бяло. Има документи, които показват, че България е била част от системата за сигурност на СССР. Като служител в Шести отдел Иванов се е занимавал с антидържавни прояви на български и чужди граждани, това е работата на политиеската полиция. Съветските „другари“ са имали влияние по отношение на нашето външно разузнаване и контрарузнаване. Разбираемо е, че в Шесто вероятно са имали повече самостоятелност, като не толкова стратегическа структура от ДС. Димитър Иванов обаче мълчи за влиянието на руските тайни служби след промените - действат ли у нас днес и сега? Какво ще каже за македонския доклад от миналата година, който показва, че резидентурата на Русия за Балканите днес е в България? Какво ще каже за писмото, което преди години главният прокурор Филчев донесе на тогавашния премиер Саскобурготски. Знам лично от Филчев съдържанието на това писмо – да се увеличи влиянието на Русия в България. Какво ще каже за факта, че тъкмо след това писмо Сакскобурготски реанимира корупционния руски проект „Белене“? Знае ли къде е изчезналия архив на Шесто? Когато е напуска службата в ДС, предал ли е оперативния си дневник, където единствено се садържат данни за неговите доверени лица? Защо мълчи Димитър Иванов за секретното мероприятие от края на 1989 г., с наименование „Възраждане“? Има ли български граждани, чиито документи за сътрудничество с ДС са прехвърлени като перспективни в СССР през 1989 г.? Основно перспективните кадри са били от контингента на Шесто управление, с което той е свързан. Убеден съм, че професорът е добре запознат с тази секретна разработка, защото реално лицата, които протичат във „Възраждане“, са ядрото на днешната путинска пета колона. Почти всички от тях в различни периоди са били на важни държавни и политически постове, а много и продължават да ги заемат. Сред тези „възрожденци“ има поне двама бивши премиери, министри, шефове на парламента, лидери на партии, дипломати, евродепутати… Днес Димитър Иванов разказва на българското общество приспивни песнички, промива мозъците на младите с неистини. Няма съмнение, че в годините на комунизма става дума за държавна измяна на нашите специални служби – предоставили са държавата и административния й апарата, в служене и интерес на друга чужда служба – КГБ. Страшно е, че днес не знаем какво правят наследниците на тази служба на територията ни, а за това вина носи нашата ДС“, категоричен е Методи Андреев. Бившият разузнавач и служител в ПГУ на ДС Красимир Райдовски е сред малцината, които говорят трезво за тайните комунистически служби,  познава обвързаностите отвътре. Иронията е любимото му изразно средство, дори и когато говори за сериозни теми като КГБ, Шесто и Русия: „Проф. Иванов е известен български и световно признат учен, доктор на различни науки или с други думи - достоен син на своя народ, син на своето време. Чувствам се горд, че той е единственият българин, а и чужденец, удостоен с тази висока награда на КГБ. Когато четох неговото интервю, в списвания от неговата любима съпратийка Светлана Шаренкова вестник „Русия днес – Россия сегодня”, издаван с руски пари, останах с чувството, че дори Иванов е подписал заедно с др. Ленин Указа за създаването на ЧК, че са били рамо до рамо с Желензия Феликс, когото нарича дружески „стар болшевик“. Според мен сериозните научни занимания и себеотдадеността над голямата наука са поизморили  Иванов – Гестапото (както беше известен в нашите среди) и са обременили неговата памет. На негово място   „Могъщото“ КГБ, което стана за смях и доказа своята ментална импотентност, като допусна разгражданото и унищожаването на държавата, за чиято сигурност е работило.  Според мен професорът едва ли е  най-заслужилият чужденец, който получава този почетен знак на КГБ. Необяснимо  е, че руснаците губят време и пари за хора като проф. Иванов и Светлана Шаренкова. Жална им майка, ако наистина вярват, че чрез подобни другари могат печелят влияние в България. От своята позиция на служител в ДС, днешният проф. Иванов никога не е имал възможности за каквито и да е било контакти и сътрудничество със съветските съветници в МВР. Единственото му реално „сътрудничество“ се състои в това, че кабинетът на главния съветник на КГБ беше в централната сграда на МВР, където се намираше и Шесто управление. Проф. Иванов стана временно изпълняващ длъжността н-к на отдел Шести, на Шесто управление на ДС, след като полковник Цоло Георгиев, един изключително сериозен мъж, се пенсионира и никой не желаеше да става шеф на този отдел. За съжаление проф. Иванов беше временно изпълняващ началник на отдела по-малко от три месеца и не успя да даде всичко от себе си за ДС. Днес той се възползва от тъжното обстоятелство, че Боян Велинов и Цоло Георгиев, които бяха истински мъже, не могат да опровергаят небивалиците му. За това си говори небивалици. Вероятно е обсебен от филмите за чекисти, които е гледал в детските си години в школата в Симеоново. Нивото на проф. Иванов в ДС никога не  е предполагало професионални контакти със съветниците на КГБ, които контактуваха с началниците на управления и в някои случаи с техните заместници от ДС. Не знам този професор с какво пълни главите на студентите си, но не бих искал да съм на тяхно място. Накрая мога само да перифразирам мисъл на въпросния професор, публикувана в централен вестник преди години: Ех бедни ми Гестапо, сътрудничеството с КГБ не е като да сътрудничиш с иманяри. Време ти е за заслужен отдих и да се отдадеш на съзерцанието на кой знае как придобитите антични артефакти“.", "date": "2018.01.06", "title": "Живков, разузнавач и изследователи опровергават митовете на българския отличник на КГБ"}
{"url": "http://www.faktor.bg/bg/articles/sport/svetat/yaponskiyat-premier-idva-v-balgariya", "text": "В средата на месец януари министър-председателят на Япония Шиндзо Абе ще се отправи на посещение в държави от Източна Европа, сред които и България, съобщава електронното издание Romania Insider, цитирано от агенция Фокус.  В рамките на обиколката си Абе ще посети Сърбия, Естония, Латвия и Литва, а също и Румъния. Съгласно разпространената информация, турнето в Източна Европа на Абе ще се състои в периода 12-17 януари.  Абе поясни целите на посещенията си в източноевропейските държави: „Ще разширя границите на японската дипломация, като потвърдим тясната ни координация по въпроса за Северна Корея и други неотложни въпроси за международната общност\".", "date": "2018.01.06", "title": "Японският премиер идва в България"}
{"url": "http://www.faktor.bg/bg/articles/novini/svyat/sasht-obvini-teheran-v-destabilizatsiya-na-regiona", "text": "Постоянната представителка на САЩ в ООН Ники Хейли отправи предупреждение към иранските власти. \"Светът ще наблюдава какво правите\", заяви тя на извънредно заседание на Съвета за сигурност за протестите в Иран, свикано по искане на нейната страна, предаде Асошиейтед прес, цитирана от БТА. Тя обвини Техеран в дестабилизация на региона. По думите й заради разходите за намеса в работите на други страни и подклаждане на конфликти в Близкия изток благосъстоянието на средностатистическото иранско семейство за последните 10 години се е съкратило с 15 процента.  Светът трябва да направи повече, за да попречи на Иран да заглушава посланията на протестиращите чрез блокирането на социални медии, настоя Хейли. По думите й антиправителствените демонстранти са борци за свобода, които се нуждаят от подкрепата на международната общност. Според нея става дума не само за човешките права на иранците, но и за международния мир и сигурност. Свободата и човешкото достойнство не могат да бъдат отделени от мира и сигурността, каза Хейли, цитирана от ДПА. Представителят на Франция обаче заяви, че протестите в Иран не застрашават мира и сигурноста в света - косвена критика към САЩ, които свикаха заседанието, отбелязва Ройтерс. Колкото и обезпокоителни да са събитията от последните няколко дни в Иран, те може би не представляват по същество заплаха за международния мир и сигурност, заяви посланик Франсоа Делатр, цитиран от Ройтерс. Трябва да се отнасяме предпазливо към всякакви опити да се експлоатира кризата за лични цели, което би дало диаметрално противоположен на желания резултат, предупреди френският дипломат. Посланикът на Русия Василий Небензя заяви, че Иран трябва да бъде оставен сам да решава собствените си проблеми, и обвини САЩ, че злоупотребяват с платформата на Съвета за сигурност и подкопават авторитета му като главен орган, отговорящ за поддържането на световния мир, предаде ТАСС. По думите му \"за всички е очевидно, че темата за заседанието не съответства с уставните прерогативи на Съвета за сигурност\". Според него истинската причина за свикването на заседанието за Иран е завоалиран опит да се използва текущия момент за продължаване на политиката на саботиране на споразумението за иранската ядрена програма. \"Вие пропилявате енергията на Съвета\", каза той, обръщайки се към американския представител. Към този момент посланик Хейли вече бе напуснала засадението, след като се изказа в началото, отстъпвайки мястото си на своя заместник, отбелязва Франс прес.  Британският посланик Матю Райкрофт заяви, че твърде често Иран преследва легитимните си интереси в Близкия изток по начин, който дестабилизира и понякога заплашва другите страни, подкрепя тероризма и изкривява иранската икономика, предаде Ройтерс.  По думите на иранския постоянен представител Голамали Хошру неговото правителство разполага с \"твърди доказателства\", че протестите \"много явно са ръководени от чужбина\". Той обвини САЩ, че са злоупотребили с властта си като постоянен член на Съвета за сигурност, като са свикали заседанието. \"За съжаление въпреки съпротивата на някои от членовете му, Съветът позволи да бъде употребен от сегашната американска администрация, като проведе заседание по тема, която излиза извън обхвата на мандата му\", заяви иранският посланик, цитиран от Ройтерс.", "date": "2018.01.06", "title": "САЩ обвиниха Техеран в ООН в дестабилизация на региона"}
