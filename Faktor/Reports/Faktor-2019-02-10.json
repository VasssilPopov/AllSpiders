{"url": "https://www.faktor.bg/bg/articles/novini/balgariya/golyam-pozhar-vav-fabrika-za-meso-vav-voyvodinovo", "text": "Голям пожар избухна във фабрика за месо в пловдивското село Войводиново, съобщи кореспондентът на bTV в региона. В предприятието работят стотици служители, засега няма информация за пострадали.  Инцидентът е станал след 18 ч., когато редовната смяна е приключила работа. Три халета от завода горят. В момента на място се чуват глухи гърмежи - местни хора обясняват, че това са бутилки с въздух.  Производствената част на завода се простира на площ от 10 декара в началото на селото в посока Пловдив. Пламъците се виждат от покрайнините на града под тепетата. 14 пожарни се борят с огнената стихия. В момента огнеборците обливат бутилки с метан, за да не се взривят.", "date": "2019.02.10", "title": "Голям пожар във фабрика за месо във Войводиново"}
{"url": "https://www.faktor.bg/bg/articles/novini/svyat/shefkata-na-mvf-preduprezhdava-za-opasnost-ot-ikonomicheska-burya", "text": "Директорката на Международния валутен фонд (МВФ) Кристин Лагард предупреди днес, че растежът на световната икономика е по-бавен от очакваното и че има опасност от икономическа буря, предаде Франс прес. \"С една дума - свидетели сме на (световна) икономика, чийто растеж е по-бавен от очакваното\", изтъкна Лагард пред Световната правителствена среща на върха в Дубай с участието на политици и икономисти от цял свят. Миналия месец МВФ преразгледа към понижение прогнозите си за растежа на световната икономика за тази година с 0,2 процентни пункта до 3,5 на сто в резултат на търговските напрежения, най-вече между САЩ и Китай. Лагард говори за \"четирите облака\", които витаят над световната икономика, предупреждавайки, че тя може да бъде ударена от буря. В тази връзка тя цитира търговското напрежение, най-вече между САЩ и Китай, затягането на лихвите по заемите, неяснотите около Брекзит и забавянето на китайската икономика. Според нея търговското напрежение между Пекин и Вашингтон вече е започнало да се отразява на световната икономика. \"Нямаме никаква представа какво ще излезе от това, но това, което знаем, е че вече започва да има ефект върху търговията, лихвите по заемите и върху пазарите\", заяви Лагард в Дубай. Тя изтъкна, че затягането на лихвите по кредитите става в момент, когато компаниите и домакинствата са натрупали \"много тежки дългове\". \"Когато има прекалено много облаци, необходима е светкавица, за да предизвика буря\", предупреди Лагард, призовавайки правителствата да се подготвят за това и да избягват протекционизма, пише БТА.", "date": "2019.02.10", "title": "Шефката на МВФ предупреждава за опасност от \"икономическа буря\""}
{"url": "https://www.faktor.bg/bg/articles/nad-200-vikat-pred-prezidentstvoto-maduro-predatel-impiychmant", "text": "Над 200 софиянци се събраха днес в 16 часа пред президентството, за да изразят гнева си от  скандалните изявления на президента Румен Радев и противопоставянето на нацията. Недоволните от държавния глава вееха европейското знаме и скандираха: „Оставака”, „Мадуро”, „предател”, „импийчъмнт”. Протестът беше организиран във фейсбук, след скандалната подкрепа, която Радев даде еднолично на венецуелския диктатор Мадуро. Недоволните коментираха, че за две години на „Дондуков” 2 Румен Радев е разделил и противопоставил нацията, както не се е случвало по време на целия преход. Те се обявиха за създаване на инициативен комитет, който да предприеме необходимите законови стъпки, за да започне процедура по импийчмънт срещу Радев и да отговаря за нарушаване на Конституцията. Един от ораторите акцентира, че Радев е първият държавен глава, който води открита война с депутатите и Народното събрание, бойкотира работата им и отказва да поставя проблемите пред тях. Показателно било обаче, че днес над 9 хиляди души са се включили в инициативата Ден на отворените врати в Народното събрание и са разгледали мястото, където се коват българските закони. Така гражданите показвали доверието си към институцията. Сред присъстващите на протеста нямаше нито един от настоящите или бивши политици. Гневните граждани коментираха, че партиите, които подкрепят евроатлатическия път на България трябва ясно да се разграничат от действията на президента и активно да се включат в отстраняването му от първия пост в държавата. Присъстващите се зарекоха, че ще организират поредица от протести срещу антибългарската политика на Румен Радев.", "date": "2019.02.10", "title": "Над 200 викат пред президентството: \"Мадуро\", \"предател\", \"импийчмънт\"(видео)"}
{"url": "https://www.faktor.bg/bg/articles/novini/svyat/italianskiyat-premier-nedovolen-che-pevets-s-arabski-proizhod-specheli-v-san-remo", "text": "Коментар на италианския вицепремиер Матео Салвини, който е министър на вътрешните работи и лидер на крайнодясната и антимигрантска партия Лига по адрес на изпълнителя на песента \"Пари\", спечелила фестивала в Сан Ремо, породи полемика в Италия. Веднага след като стана ясно, че певецът Мамуд, чиято майка е италианка, а баща египтянин, печели голямата награда на феста с песен, в която се долавят ориенталски мотиви. В туитър Салвини написа: \"Мамуд...уф...Най-хубавата италианска песен?!? Аз бих избрал Ултимо, а вие какво мислите?\". Във втората част на коментара си той визираше певеца останал на второ място. Това предизвика порой от критики срещу Салвини в социалните мрежи. Самият Мамуд, чието пълно име е Алесандро Мамуд, отговори на вицепремиера, че е 100 процента италианец. Някои потребители на интернет препоръчаха на Салвини да вземе хапче против киселини и така гневът ще му мине. Други му препоръчаха да похапне днес кус-кус, а трети направо постваха под туита му емотикони с неприлични жестове. Бившата половинка на Салвини - телевизионната звезда Елиза Изоарди, пък приветства победата на Мамуд на фестивала, като я нарече \"илюстрация, че срещата на различни култури поражда красота\", посочва БТА. Критици на Салвини му препоръчаха да се поучи от нейното изказване. Мамуд породи снощи изненада на фестивала в Сан Ремо, тъй като спечели само 14 процента от гласовете от телевота, но журито му гласува доверие и така той победи, припомня Франс прес. Повечето зрители (46 процента) подкрепиха певеца Ултимо, за когото пишеше Салвини в туита си. След вота на журито обаче Ултимо, чието истинско име е Николо Морикони, остана на второ място с песента си \"Твоите особености\", следван от триото Ил Воло с песента \"Музика, която остава\". След изненадващата победа на Мамуд, в социалните мрежи се появиха и коментари, че имало манипулации в резултатите и че някои \"просто е наложил победителя\".", "date": "2019.02.10", "title": "Италианският премиер недоволен, че певец с арабски произход спечели в Сан Ремо"}
{"url": "https://www.faktor.bg/bg/articles/novini/svyat/gratskite-fermeri-s-ultimatum-kam-pravitelstvoto", "text": "Гръцките фермери от блокадата при Никея в района на Лариса дадоха отсрочка до понеделник след обяд на правителството, пише солунското електронно издание Thestival. Това решение бе взето на срещата на обяд, която e приключила бързо. Фермерите са решили, че ако не бъде насрочена среща с правителството до понеделник след обяд, ще има нова мобилизация, като те отново ще „разделят“ Гърция на две, както направиха в събота, при тунелите в района на Темпи. В случай, че няма насрочена среща с тях, те ще се съберат във вторник следобед в центъра на Платикампос в района на Лариса. Земеделските производители дори не изключват да отидат в Атина със своите трактори, но също така си запазват правото да предприемат изненадващи ходове.", "date": "2019.02.10", "title": "Гръцките фермери с ултиматум към правителството"}
{"url": "https://www.faktor.bg/bg/articles/novini/svyat/protesti-v-ispaniya-sreshtu-pregovorite-s-kataluniya", "text": "Хиляди испанци излязоха по улиците на Мадрид, за да покажат недоволството си срещу премира Педро Санчес, съобщава „Ройтерс”. Протестът е организиран от опозиционните десни партии в страната. Те са против плана на испанското правителство, целящ да намали напрежението в Каталуния, като проведе преговори със сепаратистите. Демонстрантите изпълниха площад „Колон” с хиляди испански знамена, слоугънът на протеста е „За обединена Испания, избори сега”. Миналата седмица социалистическото правителство на Санчес оповести намерението си за преговори. Опозицията обаче определи тези действия  като „предателство и капитулация“ пред натиска на сепаратистите, и призоваха за предсрочни избори. Санчес пое властта в Испания през юни 2018 г., но правителството му е на малцинството – едва ¼ от депутатите в парламента и разчита на каталунските националисти и други малки партии за подкрепа.  Премиерът обаче категорично отхвърля нов референдум за независимост на Каталуния.  Правителството е изправено пред ключово гласуване следващата сряда – за Бюджет 2019 г., което най-вероятно ще се провали без подкрепата на каталунските партии. Те заявиха, че гласът им ще зависи от преговорите, включително въпроса за независимостта. Ако испанското Народно събрание не одобри законопроекта за бюджета, може да се стигне до предсрочни избори.", "date": "2019.02.10", "title": "Протести в Испания срещу преговорите с Каталуния"}
{"url": "https://www.faktor.bg/bg/articles/novini/balgariya/ts-yovchev-ako-e-imalo-pokushenie-sreshtu-gebrev-to-stava-duma-za-chastna-porachka-izpalnena-ot-ruskoto-voenno-razuznavane", "text": "\"Журналистическото разследване е доста сериозно и за разлика от доста други случаи има конкретни факти които са проверими\", заяви пред бТВ бившият шеф на ДАНС Цветлин Йовчев по повод разследването на The Bellingcat за покушение срещу българския бизнесмен Емилиян Гебрев от руското ГРУ. \"Имаме основания да твърдим че в случая \"Скрипал\" става дума за операция на руското военно разузнаване. Първоначално много от експертите бяха скептични, но след изнесените факти, конкретно изнесените имена на хората, участвали в такава операция нямаше реакция от руска страна след покушението на Скрипал. Имаше достатъчно дълго време Русия да опровергае, да потвърди, че тези хора са реални личности. Но това не беше направено. Бях атакувани заключенията, но не и фактите. Да стигнем до реакцията на Песков, обърнете мнимание, ащото е много важно-това е първият пък, в който не се отрича категорично!\", каза Йовчев по повод руската реакция на случая \"Гебрев\". \"Вторият важен аспект е, че ако се потвърди участие на служители на руското военно разузнаване, то тогава нещо буди сериозно недоумение-това е зле планирана, нискобюджетна и непрофесионално изпълнена операция, което не е характерно за ГРУ\", оцени Йовчев.  По думите му, фактите говорят, че става дума за фалшифицирана орепация в интерес на трета страна. \"Няма как да има такава нескопосана операция. Тези хора първо нямаше да са с руски паспторти, нямаше да пристигнат от Москва, да отседнат в един хотел, нямаше дори да се срещнат преди операцията. А ако говорим и за Гебрев - нали не допускате, че толкова сериозно разузнаване ще допусне два пъти провал\", смята той. \"Трябва да се започне с установяване на фактите, да се разбере дали Федотов е бил тук, какво е правил на наша територия. Но във всички случаи става дума за частна поръчка изпълнена от руското военно разузнаване, замесени са бизнес интереси. Това означава, че Владимир Путин няма контрол върху тези служби, а това е много опасно. 2014 година той направи чистка в армията, създаде нова структура - национална гвардия, която има за цел да пази Путин. Къде е опасността? Че ако имаме липса на контрол това са предпоставки за вътрешна криза\" \"Българските политици трябва да се запознаят с обстоятелствата и след това да решат каква ще е българската позиция. Нещата са подобни с атентата на летище Бургас, ще е необходимо много време да се намерят доказателства", "date": "2019.02.10", "title": "Ц. Йовчев: Ако е имало покушение срещу \"Гебрев\", то става дума за частна поръчка изпълнена от руското военно разузнаване"}
{"url": "https://www.faktor.bg/bg/articles/novini/balgariya/a-aleksandrova-bsp-se-prezastrahova-ot-eventualna-zaguba-na-izborite", "text": "\"В БСП бяха наясно с предложенията за промени в Изборния кодекс, които тази седмица предизвикаха поредния скандал между управляващи и опозиция\", заяви пред ТВ Европа депутатът от ГЕРБ Анна Александрова.  Тя допълни, че идеите са на Върховния административен съд и са били обсъдени на два пъти в работна група преди да бъдат внесени в парламента.  \"Представители на БСП присъстваха само на едно от заседанията и не изразиха никакво притеснение, каза още Александрова. Тя беше категорична, че основната цел на промените е сигурност и яснота в изборния процес\", каза още тя. \"ГЕРБ не се опитва да спечели служебна победа на изборите с промените, които се предлагат между двете четения на Изборния кодекс, както твърдят от БСП\", категорична беше тя и според нея реакцията на опозицията е странна, защото предложенията са били обсъждани в специална работна група, на която е имало и представители на левицата. \"Промените, на които съм вносител между първо и второ четене в Изборния кодекс са инициирани и взети като забележка от Пленума на Върховния административен съд. Това обсъждахме и на работна група, която заседава два пъти и колегите от БСП са запознати, това предложение не е от вчера. В никакъв случай, както и председателят на правната комисия ме подкрепи, това не е моя самоинициатива и е съгласувано с политическата партия. Смятам, че в промените има изключително добри предложения, които все пак подлежат на обсъждане на второ четене в правна комисия\", коментира Александрова. \"Венецианската комисия не препоръчва смяната на изборното законодателство, но и на състава на ЦИК в година на избори\", допълни Анна Александрова.  Според нея реакцията на БСП и искането за задължителната промяна на изборната администрация целят не подобряване на процеса или сигурност на вота, а друго: \"И аз чувам такива коментари от наша страна – да се стартира избора на нова Централна избирателна комисия, тъй като се презастраховат от опозицията при евентуално загубване на изборите. Аз смятам, че в тази ситуация не е нарушение на закона, напротив, законът дава такава възможност правомощията на ЦИК да се довършат до приключване на избора\", смята тя. Анна Александрова, депутат от ГЕРБ: „Не смятам, че преобразуваме подсъдността. Напротив, смятам, че при едни местни избори, когато имаме избор на кметове и общински съветници, е по-добре обжалването да се извърши на местно ниво. Какво по-добро от това да стане по-бързо, по-адекватно, по-близко до хората и най-вече да има бързо развитие. Докато едно насрочване във Върховния административен съд тепърва предстои във времето.“ Машинното гласуване се въвежда поетапно, но все още не може да стане факт във всички секции в страната, призна Александрова. Според нея никой не е очаквал, че промяната ще отнеме толкова много време, но от ГЕРБ не са се отказали да спазят обещанието си за повсеместното въвеждане на машинно гласуване.", "date": "2019.02.10", "title": "А. Александрова: БСП се презастрахова от евентуална загуба на изборите"}
{"url": "https://www.faktor.bg/bg/articles/novini/balgariya/2500-vaprosa-ot-balgari-kam-makarov-ot-utre-publikuvat-otgovorite", "text": "2 500 български граждани са задали въпроси към Анатолий Макаров или са коментирали теми с Русия на страницата на Руското посолство във фейсбук. Това обявиха тази вечер от дипломатическата мисия. В началото на седмицата те подеха инициативата „Питай посланика”, посветена на Деня на дипломатическия работник, който Русия чества днес. „Днес, в празничния ден, искрено казваме на всички неравнодушни: БЛАГОДАРИМ ви за огромния интерес, проявен към дейността на Посланика и Посолството. За нас е наистина важно да виждаме, че това, което правим, среща разбиране и подкрепа. Общият брой на коментарите под тематическата публикация стигна 2,5 хиляди. Сред тях има както конкретни въпроси, така и емоционални оценки на нашата дейност - и това е прекрасно. Това означава, че руско-българските отношения продължават да остават жива субстанция, не спират да се развиват”, отчитат от посолството. От утре на фейсбук страницата на посолството ще започнат да публикуват отговорите на Макаров. Много от въпросите бяха остро критични към руската политика срещу България и търсеха отговор по теми като задигнатите архиви, откраднатия златен резерв на страната, хибридната война срещу нас, натрапените руски и съветски паметници, отпадане на визити и т.н. Другата част от въпросите бяха откровено русофилски: кога Русия ще ни освободи от ЕС и НАТО, може ли вместо към еврото да се вържем към рублата, как нашенци да получат руско гражданство, но да продължат да живеят в България, кога ще ни гостува Путин и т.н. Дипломати от кариерата коментират, че акцията на Макаров „Питай посланика” съвсем не е случайна, руснаците винаги преследват определена цел, а от отговорите на дипломата ще успеем да се ориентираме и за задкулисната цел на цялата операция.", "date": "2019.02.10", "title": "2500 въпроса от българи към Макаров, от утре публикуват отговорите"}
{"url": "https://www.faktor.bg/bg/articles/novini/svyat/italianskoto-pravitelstvo-e-resheno-da-prerazgleda-sanktsiite-sreshtu-rusiya", "text": "Вицепремиерът и министър на икономическото развитие, труда и социалната политика на Италия Луиджи ди Майо потвърди, че правителството възнамерява да преразгледа режима на санкции срещу Руската федерация. Това съобщи в неделя италианската държавна агенция ANSA. \"Ние се борим и ще се борим срещу известните санкции срещу Русия, но не защото обичаме руснаците или американците, а защото поддържаме интересите на италианците. Ако има компании, които страдат от огромни загуби поради антируските санкции, естествено е да се преразгледат инструментите. но не и принципът\", заявява Луиджи ди Майо. Въпросът за премахването на анти-руските санкции, наложени през 2014 г. след украинските събития и анексирането на Крим от Русия, многократно подновяван от ЕС, е в програмата на коалиционното правителство на партията “Лига“ и движението „Пет Звезди“, което Ди Майо представлява. За момента Рим е избрал формулировката, че „е необходимо време, за да се убедят партньорите в нецелесъобразността на санкциите като инструмент на натиск“", "date": "2019.02.10", "title": "Италианското правителство е решено да преразгледа санкциите срещу Русия"}
{"url": "https://www.faktor.bg/bg/articles/obshtestvo/zakon-i-red/aktsiya-na-ikonomicheska-politsiya-v-plovdiv", "text": "По непотвърдена информация при обиск на лек автомобил в квартал Тракия са открити подправени документи, талони и стикери.  От полицията в града отказаха да съобщят повече подробности.  Припомняме, че през последните години в Пловдив и околните села бяха разбити няколко печетници за фалшиви документи и пари.", "date": "2019.02.10", "title": "Акция на икономическа полиция в Пловдив"}
{"url": "https://www.faktor.bg/bg/articles/obshtestvo/zakon-i-red/oshte-meditsi-shte-badat-obvineni-za-zloupotrebi-s-onkolekarstva", "text": "Още медици ще бъдат привлечени към наказателна отговорност по делото за злоупотреби с онколекарства от две болници. Това заяви в интервю за бТВ наблюдаващият прокурор Лидия Манолова. През октомври миналата година при специализирана акция бяха арестувани 7 души, част от тях служители на болници в София и в Благоевград.  Двама са в ареста, останалите са с по-леки мерки за неотклонение. Един от обвиняемите проговори пред bTV. От  5 месеца Светлана Тюлекова е под домашен арест. Арестувана е, докато си тръгва от работа. На излизане от болницата в личния ѝ багаж са открити онколекарства. Твърди, че ги е сложила в торбата си по погрешка Лекарствата, намерени в багажа на фармацевта, са със специален режим на съхранение – в хладилник в болничната аптека.  Колегите ѝ казват, че в деня на ареста, тя останала последна в аптеката, тръгнала си след останалите. „В момента се анализират доказателства и мога да кажа, че предстои привличане към наказателна отговорност и на други лица”, казва Лидия Манолова. Според прокуратурата до юни е възможно обвинителният акт да влезе в Специализирания наказателен съд.", "date": "2019.02.10", "title": "Още медици ще бъдат обвинени за злоупотреби с онколекарства"}
{"url": "https://www.faktor.bg/bg/articles/obshtestvo/zakon-i-red/izdirvat-s-interpol-balgarski-grazhdanin-obvinen-za-ubiystvo", "text": "21-годишният Юзджан Раим от Нови пазар е обявен за издирване с червена бюлетина на Интерпол. Той е заподозрян за убийството на 34-годишния Рейхан Мехмед, съобщава Дарик. Мъжът изчезна от село Вълнари в средата на септември миналата година, а тялото му бе открито в гориста местност. Стана ясно, че причината за смъртта му е черепно-мозъчна травма, но за да заличи следите убиецът опитал да отреже части от тялото, като дори и го палил.  Още тогава разследването се насочило към Юзджан, но той вече бил изчезнал. Според източници на Дарик причината за престъплението е любовен триъгълник с жена. След среща между жертвата и нея, извършителят издебнал Рейхан и го убил. Предполага се, че Юзджан е избягал в Турция.", "date": "2019.02.10", "title": "Издирват с Интерпол български гражданин, обвинен за убийство"}
{"url": "https://www.faktor.bg/bg/articles/sport/lindzi-von-se-spusna-za-posleden-pat-po-sastezatelnata-pista-dnes", "text": "Линдзи Вон се спусна за последно по състезателната писта и каза \"Сбогом\" на активния спорт! В последния си старт в кралската дисциплина тя спечели бронзов медал от световно първенство. Вон даде време от 1:02:23 в спускането в Оре, Швеция. Тя участва в състезанието с трети стартов номер.  В началото на седмицата американката преживя жестоко падане в първия манш на супергигантския слалом. Тя обаче не се отказа от днешния (10 февруари) старт. Той пък се очакваше с огромно нетърпение, тъй като Вон бе обявила, че ще е последен в близо 20-годишната ѝ кариера.  На първо място завърши Илка Щухец, която донесе трета поредна световна титла за Словения с време 1:01:74.  Втора се нареди Корин Сутер от Швейцария с време 1:01:97. На 34 години и 115 дни Вон вече е най-възрастната скиорка с медал от световни първенства. Тя подобри рекорда на Вероника Велез-Зузулова , която взе медал на световното в Сен Мориц през 2017 г. на 32 години и 214 дни. Линзи Вон е двукратна световна шампионка от 2009 г. Тогава тя спечели първите места в спускането и гигантския слалом във Вал д'Изер, Франция. Красивата блондинка има и олимпийска титла от Ванкувър 2010 в спускането.  Тя е четирикратна носителка на Световната купа по ски алпийски дисциплини. В богатата си кариера има 82 победи в стартове от най-престижната верига. Това я прави най-успешната скиорка и я поставя на второ място по победи в историята след легендарния Ингемар Стенмарк (84 победи). 34-годишната Вон е едно от спортистките с най-много фенове на света! Освен с отличната си кариера на пистата, тя е известна и с атрактивните си кадри от фотосесии и в социалните мрежи, които оставят последователите ѝ без дъх. Цялата кариера на американката бе белязана от жестоки контузии. Заради поредната травма тя промени плановете си да се оттегли от ски пистата в края на сезона. Спускането в Оре бе състезанието, което сложи края на феноменалното представяне на една от най-обичаните спортистки в света! Бронзовият медал от световното е трети такъв за Вон. Освен двете световни титли, тя има и 3 сребърни отличия от първенството на планетата. На олимпийските игри в Пьонгчанг тя спечели бронз, а освен титлата в спускането от Ванкувър, легендарната скиорка завърши трета в супергигантския слалом през 2010 г.", "date": "2019.02.10", "title": "Линдзи Вон се спусна за последен път по състезателната писта днес"}
{"url": "https://www.faktor.bg/bg/articles/sport/spas-rusev-gotov-sam-da-oprostya-parite-koito-sam-dal-kato-zaem-na-levski", "text": "„Нека имаме търпение до 6 март и тогава ще има яснота за акциите на Левски. Подхожда се най-отговорно, за да се вземе оптималното решение и клубът да се развива в желаното от привържениците направление. Нека се изчака“, заяви пред Нова телевизия главният акционер в Левски Спас Русев. Той уточни, че застава пред камерата в качеството си на дългогодишен фен на Левски и председател на надзорния съвет. „Павел Колев беше назначен в Левски от мен. Поне такъв е уставът на клуба. Васил Божков може да го назначи само в своите учреждения. Аз разписах решенията за нов Управителен съвет и за назначението на Павел Колев. Нека не правим интерпретации“, коментира бизнесменът. „Много би ми се искало Васил Божков да е новият главен акционер в Левски. Още от първия си ден в клуба, аз съм го канил да се присъедини. Това продължи близо 2,5 години, за да може той да убеди сам себе си и да стане инвеститор в Левски. Аз се надявам, че той е узрял за такова решение и ще помогне на клуба.“ „С никого не разговаряме по технически детайли кой и как ще придобие акции. Говорили сме как да се подходи, че Левски да има развитие и надграждане.“ „На 6 март ще се говори за новия Надзорен съвет, който се надявам да бъде избран. Нямам идея как се появи тази новина за Христо Йовов. Няма логика. Преди повече от 2 години, на едно драматично Общо събрание в НДК, аз обявих, че оставям акциите си в клуба. Те все още са там“, допълни Русев. „Ангажиментите ми в последно време не ми дават възможност да отделям на клуба това време, от което има нужда. Ако има вариант, клубът да бъде поет от човек, който има желанието и времето, то съм готов да си тръгна.\" „Идеята на предишните собственици беше доста добра. „Виваком“ да придобие част от клуба и така са се кооперират един от най-разпознаваемите брандове в България и най-популярният клуб. Тази идея не беше одобрена от част от акционерите на „Виваком“ и аз останах на \"Герена\" като частно лице. Никой до момента не си позволявал да ми звъни, притеснява и притиска относно Левски.“ „Влагам в Левски лични пари. Задълженията на един клуб са постоянен процес и в един момент може да достигнат до 30 милиона. Ако всички клубове си публикуват дълговете, Левски няма да е на първо място. В деня на общото събрание на 6 март задълженията на клуба ще бъдат наполовина – около 15-16 милиона.“ „Няма опасност от фалит на Левски. Няма друга формула във футбола, освен да опростя парите, които съм дал като заем на клуба.“ „Зная, че за престоя ми в Левски не съм бил перфектният председател на Надзорния съвет, но съм правил всичко възможно според силите си. Много е трудно да излезеш от футбола с позитивен имидж. Не искам да ме запомнят с лошо. Може са се каже, че съм бившият основен акционер в Левски“, завърши Спас Русев.", "date": "2019.02.10", "title": "Спас Русев: Готов съм да опростя парите, които съм дал като заем на \"Левски\""}
{"url": "https://www.faktor.bg/bg/articles/novini/balgariya/mvnr-nyamame-informatsiya-ot-venetsuela-za-parichen-transfer", "text": "В Министерството на външните работи няма постъпила информация от Венецуела за паричен трансфер, съобщиха от институцията. Депутатът Карлос Папарони не уточнява в \"Туитър\" с кои български институции е осъществен контакт за спиране на паричния трансфер. Според него става дума за \"брокерска къща\". Неофициално експерти коментираха за БНР, че много голяма сума с пари няма как да бъде преведена през подобен вид финансова институция. По-рано в акаунта си в \"Туитър\" опозиционният депутат обяви, че властите във Венецуела са се опитали да изнесат капитали на държавната петролна компания чрез финансов посредник в България. Според него - от Венецуела вече са се свързали с българските власти, за да работят по случая.", "date": "2019.02.10", "title": "МВнР: Нямаме информация от Венецуела за паричен трансфер"}
{"url": "https://www.faktor.bg/bg/articles/novini/svyat/the-economist-dali-imeto-severna-makedoniya-shte-se-nalozhi-v-obshtestvenostta", "text": "Дали името „Северна Македония“ ще се наложи в обществеността, анализира британското авторитетно издание The Economist, цитирано от \"Фокус\". Историята казва, че може да отнеме години, преди тази промяна  да бъдат приета от обществеността, пише изданието. Какво означава името?  На 25 януари, след няколко месеца преговори, депутатите в Гърция гласуваха за признаване на северната им съседка Македония като \"Северна Македония\", което ще сложи край на 28-годишния спор с малката балканска държава и ще проправи пътя за членството й в НАТО и ЕС. Резултатът беше посрещнат като историческо постижение. Но Македония не е единствената държава, която напоследък промени името си.  През 2016 г. Чешката република прие \"Чехия\" като официална кратка версия на името си. Миналата година африканската държава в Свазиленд е преименувана на „еСватини“ от неговия еднолично управляващ монарх. Страните променят името си по различни исторически и културни причини. В случая с Македония, целта беше да се разрешат претенциите на Гърция за името, което датира от древното царство на Александър Велики. Защото целта на еСватини  беше да преодолее своето колониално минало и да потвърди африканската си идентичност.  Доскоро това беше една от малкото африкански държави, които запазваха името, използвано от европейските му колонизатори, след като са получили независимост. Целта на Чехия беше много по-практична. Страната се надява, че табелката с данни ще бъде по-подходяща за неформално ползване, по същия начин, както „Словакия“ се използва за Словашката република. За съжаление, вкореняването на новите имена на страни може да бъде бавно. Поглеждайки назад към някои от най-значимите промени през 20-ти век с Google Ngram Viewer, база данни с над 5 милиона  диаграми, става ясно, че може да минат години, преди новото име да получи широко разпространение. След като бившата британска колония Цейлон приема името Шри Ланка през 1972 г., отнема почти десетилетие, преди новото име да получи повече референции в литературата от своя предшественик. Името на Зимбабве смени Родезия за два пъти по-кратко време. Когато управляващата военна хунта на Бирма промени името на страната на Мианмар през 1989 г., някои чуждестранни правителства не искаха да признаят промяната, тъй като това би могло да се разглежда като признаване на легитимността на режима. До 2008 г. името Бирма в английските книги все още се споменава по-често от Мианмар. Остава да се види дали \"Северна Македония\" ще спечели публиката. Името все още не е представено в базата данни на географските имена на Организацията на обединените нации, а Google Карти все още отбелязва страната като \"Македония (Бивша югославска република Македония)\". Промените отнемат време. Но след няколко години спорът за името на империята, някога управлявана от Александър Велики, може най-накрая да влезе в историята.", "date": "2019.02.10", "title": "The Economist: Дали името \"Северна Македония\" ще се наложи в обществеността"}
{"url": "https://www.faktor.bg/bg/articles/novini/balgariya/vmro-nyama-da-podkrepi-gerb-za-zapazvane-sastava-na-tsik", "text": "\"Трябва да се спази законът и да се започне процедура за подновяване състава на ЦИК\", заяви пред БНР депутатът от ВМРО Искрен Веселинов – зам.-председател на Парламентарната група на „Обединени патриоти“.  Преди дни БСП напомниха, че мандатът на Централната избирателна комисия изтича и поискаха да се проведе избор за нови членове. От ГЕРБ обаче са на мнение, че не е добре това да става преди изборите за Европейски парламент и сегашният състав може да продължи да изпълнява функциите си.  \"За да бъде отложен изборът, трябва да има достатъчно сериозни мотиви. За нас във ВМРО законът трябва да се изпълнява. Не виждаме сериозна причина да нарушаваме закона и да отлагаме избора\", обясни Веселинов и изрази надежда, че в \"Обединени патриоти\" ще бъдат проведени разговори и ще бъдат предложени съвместно членове за Комисията. Относно предложените от ГЕРБ промени в Изборния кодекс и обвиненията на БСП, че това ще доведе до изкривяване на изборните резултати, Веселинов коментира: \"Поредните пропагандни тези на БСП. Не смятаме, че има такъв драматизъм, какъвто се опитва БСП да обрисува\". От ВМРО са против промяна в кодекса, според която се връщат номерата на партиите в бюлетините. Според него именно липсата на номера в бюлетината би намалило броя на купения вот.  \"Предстоят разговори с ГЕРБ по този въпрос, за да не предлагат тази промяна\", каза Веселинов.", "date": "2019.02.10", "title": "ВМРО няма да подкрепи ГЕРБ за запазване състава на ЦИК"}
{"url": "https://www.faktor.bg/bg/articles/novini/svyat/prints-filip-dobrovolno-varna-shofyorskata-si-knizhka", "text": "Съпругът на британската кралица Елизабет Втора - 97-годишният Принц Филип - реши да спре да шофира и доброволно върна шофьорската си книжка по-малко от месец след пътно произшествие, при което пострадаха две жени. Бъкингамският дворец съобщи, че \"след внимателно обмисляне съпругът на кралица Елизабет Втора е взел решение доброволно да предаде свидетелството си за правоуправление\". Принц Филип беше зад волана на автомобила си близо до кралското фамилно имение Сандрингам в Норфолк, когато блъсна друга кола на 17 януари. Той не пострада, но две жени в другата кола бяха ранени, макар и не сериозно, а 9-месечно момченце остана невредимо. Два дни по-късно Филип бе сниман да кара кола без колан. Полицията заяви, че са му отправени съответните предупреждения след това.", "date": "2019.02.10", "title": "Принц Филип доброволно върна шофьорската си книжка"}
{"url": "https://www.faktor.bg/bg/articles/novini/svyat/tereza-mey-shte-poiska-poveche-vreme-za-sdelkata-za-brekzit", "text": "Тереза Мей ще поиска от британските депутати повече време, което да й позволи да подсигури промени в спорната част от нейната сделка за брекзит – предпазната клауза за границата с Ирландия, съобщава ВВС. Британският премиер трябва да докладва пред Камарата на общините тази седмица, след като се опита да убеди лидерите от ЕС да направят промени в последния момент по споразумението за развода между Лондон и Брюксел. Според запознати Мей е готова да предложи на парламента нов вот за брекзит, ако нейният план с новите промени не е готов до края на февруари.", "date": "2019.02.10", "title": "Тереза Мей ще поиска повече време за сделката за брекзит"}
{"url": "https://www.faktor.bg/bg/articles/novini/svyat/segashnite-represii-v-rusiya-napomnyat-za-presledvaneto-na-pravozashtitnitsi-v-savetskiya-sayuz-navremeto", "text": "Руски правозащитници бият тревога по повод на два актуални случая на неправомерно задържане в Русия. Единият е от Ростов, а другият - от руския град Коломна. Представители на различни правозащитни организации смятат обвиненията за скалъпени, коментира \"Deutsche Welle\". И в двата случая задържаните са поставени под домашен арест. Единият касае Анастасия Шевченко, координаторка на неправителствената организация \"Отворена Русия\", задържана по обвинение за членство в \"нежелана организация\". След като дъщеря ѝ се разболяла и била приета в болница със съмнение за бронхит, тя помолила да ѝ бъде разрешено да посети детето си в болницата. Но й отказали. Чак след като състоянието на пациентката се влошило и тя била преместена в интензивно отделение, властите ѝ позволили да я види, но вече било късно - момичето починало, преди майката да стигне до болницата. И след смъртта на дъщерята Анастасия Шевченко продължава да е под домашен арест. \"Не я пускат да излиза дори когато трябва да заведе другите си две деца на лекар\", кава руската правозащитничка Зоя Светова. Тя обвинява държавата в нечовешко поведение.   Подобен е случаят с природозащитника Вячеслав Йегоров, поставен под домашен арест в град Коломна. Бащата на три деца се е присъединил към група граждани, съпротивляващи се на изхвърлянето в техния град на боклуци от Москва, които всеки ден пристигат с камиони от руската столица. На пресконференция в Москва руската правозащитничка Ала Фролова разкритикува остро методите на руската тайна служба ФСБ, извършила преди няколко дни обиски в 15 жилища в Коломна между 5 и 6 часа сутринта. \"Служителите са конфискували не само компютри, твърди дискове, телефони и кредитни карти, а също и компютърни игри на децата\", оплака се Фролова.  Вячеслав Йегоров и Анастасия Шевченко са задържани и преследвани по политически причини, твърди Наталия Звягина от Амнести интернешънъл. А известният руски правозащитник Лев Пономарьов допълва, че хората в Коломна и на много други места в страната биват преследвани, въпреки че не са извършили нищо незаконно. Също и Пономарьов миналия декември прекара две седмици в затвора. Журналистът и правозащитник Игор Яковенко смята, че руската прокуратура мери с двоен аршин. В руската държавна телевизия редовно канят някакви хора, които разпалват омраза срещу съседна Украйна, с което \"те нарушават руските закони\", твърди той. Но властите в случая си затварят очите. В тази връзка правозащитникът предложи да бъде изготвен списък с имената на всички, които \"служат на режима, погазвайки човешките права\". Идеята на Яковенко е на един по-късен етап всички тези хора да отговарят за действията си пред международен съд. \"Силите за сигурност имат картбланш от Кремъл\", казва Валери Боршчев от московската хелзинкска група. Той очаква в Русия скоро нова вълна от нарушения на човешките права. \"Държавата не изпитва никакви притеснения от това, че преследва хора, които не са извършили нищо лошо\", допълва Зоя Светова. Всички правозащитници обаче са единодушни за едно: сегашните репресии в Русия напомнят много за преследването на правозащитници в Съветския съюз навремето.", "date": "2019.02.10", "title": "Сегашните репресии в Русия напомнят за преследването на правозащитници в Съветския съюз"}
{"url": "https://www.faktor.bg/bg/articles/novini/svyat/obshto-99-dushi-sa-pochinali-ot-grip-v-rumaniya", "text": "Лекарите в Румъния са регистрирали още един смъртен случай в резултат на грипа, с което броят на жертвите от началото на сезона достигна 99 души, съобщава Аджерпрес, позовавайки се на данни на Националния институт за обществено здраве. Поредната жертва е 73-годишна жена от южния окръг Прахова, която имала и други заболявания и не е била ваксинирана срещу грип.", "date": "2019.02.10", "title": "Общо 99 души са починали от грип в Румъния"}
{"url": "https://www.faktor.bg/bg/articles/novini/balgariya/siderov-shte-predlozhi-na-koalitsionnoto-rakovodstvo-aneks-kam-dogovora-s-makedoniya", "text": "Лидерът на ПП \"Атака\" и председател на парламентарната група на \"Обединени патриоти\" Волен Сидеров ще предложи за обсъждане в Съвета на коалицията Анекс към Чл. 11 от сега действащия Договор за приятелство и добросъседство с Македония, който да не допуска посегателства към българската история, с който Агенция \"Фокус\" разполага. Като причина за това предложение лидерът на \"Атака\" изтъква опасенията, които съществуват в българското общество от всякакви опити за присвояване и пренаписване на определени нейни периоди, като се започне от Първата българска държава (681-1018) и се стигне до национално-освободителните борби и войните за национално освобождение и обединение от началото на миналото столетие. Тези подозрения се засилиха след подписването на Преспанския договор между Гърция и Македония на 17 юни 2018 г. и от последвалото му ратифициране в двата парламента, които на практика сложиха край на антиквизацията на македонската история. В резултат на този договор новата Република Северна Македония на практика се задължава да се откаже от претенциите за античния си произход, както и да внася задължително уточнение при всяко евентуално използване на антични личности, персонажи и събития, че те принадлежат на елинистичната култура.  Това изискване трябва да се приложи с пълна сила и към всички владетели от династиите на Аргеадите и Антипатридите, управлявали Древна Македония, на които през последните години в Скопие бяха изградени монументални паметници и бяха наименовани летища, магистрали, булеварди и улици. В този смисъл, за да не се допусне злоупотреба с българската история, особено в частта и с делото на Светите български първоучители Кирили и Методий и техните ученици Климент, Наум, Горазд, Ангеларий и Сава, както и на българските владетели от династията на Комитопулите - Самуил, Гаврил Радомир, Иван Владислав и Алусиан, както и с дейците на църковната, книжовната и национално-освободителната борби, са предвидени редица защитни мерки, които ще бъдат представени пред Съвета на коалицията. Предложението на лидера на \"Атака\" предвижда допълнение на Чл. 11 от договора. Към към момента този Член гласи, че \"нито една от договарящите се страни (бел. ред. България и Македония) няма да предприема, подтиква и поддържа действия, насочени срещу другата държава, които имат неприятелски характер. Нито една от договарящите се страни няма да допуска нейната територия да бъде използвана срещу другата от организации и групи, които имат за цел извършването на подривни, сепаратистки и застрашаващи спокойствието и сигурността на другата Договяраща се страна действия. Двете договарящи се страни нямат и не трябва да предявяват териториални претенции една спрямо друга. Всяка от договяращите се страни има право да защитава правата и интересите на своите граждани, на територията на другата страна, в съответствие с международното право. Република Македония потвърждава, че нищо от нейната Конституция не може и не трябва да се тълкува, че представлява или някога ще представлява основа за намеса във вътрешните работи на Република България, с цел защита на статута  и правата на лица, които не са граждани на Република Македония. Двете договарящи се страни ще предприемат ефикасни  мерки за предотвратяване на недобронамерена  пропаганда от страна на институции и агенции и ще обезкуражават дейности на частни субекти, насочени към подстрекателство на насилие, омраза или други подобни действия, които биха навредили на техните отношения\".  Предложението на Волен Сидеров  допълва този Член от Договора със следното: \"двете договарящи се страни ще се въздържат от всякакви спекулации и опити за обсебване и присвояване на историчесики събития или личности, които са определени като общи за двете договарящи се страни.  Всяка от двете договарящи се страни ще се въздържа от всякакви спекулации и опити за обсебване и присвояване на исторически събития или личности, които са определени като принадлежащи единствено и само към историята на едната от двете договарящи се страни. Сидеров предлага историческите събития и личности да се обявяват за общи с решенията на Съвместна междуправителствена комисия, съпредседателствана от външните министри на двете страни по предложение на Съвместната Мултидисциплинарна експертна комисия. Лидерът на „Атака“ предлага още: \"до обявяването на дадени исторически събития или личности за общи  Република Македония ще се въздържа от всякакви спекулации и всякакви опити за обсебване и присвояване на следните исторически събития и/или личности…\"Тук в предложението на Сидеров са изброени владетелите на Първата българска империя от Крумовата династия и от династията на Комитопулите от хан Крум до цар Иван Владислав включително, особено по отношение на владетелите, управлявали със столица на империята Охрид. Лидерът на „Атака“ предлага Македония да се въздържа и от посегателство към всички исторически личности, свързани с националноосвободителната борба и борбата за обединение на българския народ в единна държава, обхващаща териториалните предели на Българската Екзархия, така както последните са били определени от Фермана на султан Абдул Азис от 28 февруари 1870 г.  Съгласно предложения вариант на анекс към договора Македония ще трябва да се въздържи и по отношение на всички исторически събития, свързани пряко или непряко с гореизброените личности.  В текста се дефинират понятията \"обсебване и присвояване\": определянето на обявените за общи исторически събития или личности за изцяло и единствено македонски или изцяло и единствено български. Изготвеният проект дава определение и на понятието \"спекулация\": \"всякакви опити исторически събития и/или личности да бъдат представяни по начин, който не съответства на известното за тях от обективни, автентични и доказани исторически извори, съобразно докладите на комисията по Чл. 8, параграф 2\" (бел. ред.  Съвместната Мултидисциплинарна експертна комисия).  Съгласно текста: ще се смята, че една от договарящите се страни е в нарушение на настоящия Член, когато спекулациите и/или опитите за присвояване на обсебване на исторически събития и/или личности са извършени от нейния държавен глава, от ръководителя на правителството й, от лице от състава на правителството, както и от всякакви други високопоставени лица, част от органи на държавното управление, предвидени в Конституциите на двете договарящи се страни. Нарушението на настоящия Член ще се смята за несъществено за целите, предвидени от настоящия договор, ако договарящата се страна, в разумен срок не по-дълъг от един месец, вземе адекватни мерки спрямо конкретния нарушител...и поднесе на другата договаряща се страна съответните извинения\". Договорът  за приятелство, добросъседство и сътрудничество бе подписан на 1 август 2017 г. в Скопие от българския министър-председател Бойко Борисов и от председателя на правителството на Македония Зоран Заев. Преговорите по спогодбата бяха инициирани от България през 2008 г.   Принос в добросъседските отношения имаха общите честванията на Илинденско-Преображенското въстание, които бяха отбелязани съвместно от премиера на България Бойко Борисов и на Македония Зоран Заев през 2017 и 2018 г. Освен въстанието от 1903 г. двете държави отбелязаха заедно за първи път 24 май – Денят на славянската писменост и култура и светите братя  Кирил и Методий в Рим, както и рождението на Гоце Делчев.", "date": "2019.02.10", "title": "Сидеров ще предложи на коалиционното ръководство анекс към Договора с Македония"}
{"url": "https://www.faktor.bg/bg/articles/novini/svyat/petima-balgari-arestuvani-v-bali-iztochvali-bankomati", "text": "Полицията на индонезийския остров Бали показа петимата българи, арестувани за източване на банкомати - Ивайло Филипов Трифонов (43 г.), Георги Йорданов (46), Тодор Красимиров Добрев (41), Андрей Илиев Пейчев (41) и Варадин Николаев Попов (28).  Още един техен съучастник е успял да избяга, като е ударил полицай, когато е бил приклещен. Силите на реда стреляли в прозореца на колата, която той карал под наем. Пред журналистите полицията обяви за конфискуването 788 милиона индонезийски рупии (малко под 50 000 евро), автомобили \"Аванца Велоз\", Тойота Калия, мотоциклети Ямаха, 3000 фалшиви карти за банкомат, три лаптопа, четири мобилни телефона, рутер, мачетета, хардуер, перуки и шапки. Директорът на полицията в Бали Анди Файран заяви, че арестуваните са обработвали банкомати в банкови центрове и на бензиностанции. Акцията по задържането им е координирала усилията на местната полиция, на Екипа за специални разследвания и местните банки. Те ще бъдат обвинени по Закона за електрорните транзакции и информация. Българският ММА боец Варадин Попов е бил прострелян в крака при полицейската акция. Според nusabali.com Попов е влязъл в ожесточена схватка с полицаите и е пробвал да избяга при опита за ареста му. Той обаче успял да измине само няколко метра, тъй като бил прострелян от униформен служител. Полицейската акция е била сериозна и била предшестване от петдневно проследяване на движенията на българската престъпна групировка. Един от бандата нашенци все още се издирва, тъй като е успял да се измъкне от властите.", "date": "2019.02.10", "title": "Петима българи арестувани в Бали, източвали банкомати"}
{"url": "https://www.faktor.bg/bg/articles/novini/svyat/v-gartsiya-razkriha-grupa-za-falshivi-dokumenti-ima-i-balgarski", "text": "Гръцката полиция разкри организирана група за изработка на сканиращи устройства и фалшиви документи, съобщи БНР. В столицата Атина е бил разбит напълно оборудван цех със затворен цикъл за фалшиви документи, продавани на мигрантите за незаконно влизане в други европейски страни. Става въпрос за лични карти, шофьорски книжки и дори дипломи за висше образование. Разследването е продължило няколко месеца. Сред намерените 204 паспорта и 123 лични карти има и фалшифицирани български документи за самоличност. Арестувани са трима от организаторите на мрежата за трафик, издирва се още едно лице. Проследяването на групата започва от остров Крит, където ежедневно десетки мигранти се опитват да отпътуват с фалшиви документи. Полицаи под прикритие се представят за бежанци и поръчват паспорти чрез посредник. Така се достига до връзката с Атина и мястото за фалшифициране. Цените са били 1200 евро за паспорт и 500 евро за лична карта. Каталогът предлага паспорти от всички европейски страни и дори здравни карти. На задържаните е повдигнато обвинение за участие в престъпна група.", "date": "2019.02.10", "title": "В Гърция разкриха група за фалшиви документи, има и български"}
{"url": "https://www.faktor.bg/bg/articles/novini/balgariya/nfsb-nominira-valeri-simeonov-za-evrodeputat", "text": "НФСБ обяви номинацията на Валери Симеонов за водач на листата за предстоящите европейски избори. Това е предложението на бургаската структура, а към нея почти сигурно ще се присъединят и варненската, и пловдивската структура. Ръководството на НФСБ даде извънредна пресконференция в Гранд хотел и СПА \"Приморец\". Пред медиите застанаха депутатът от НФСБ и зам.-председател на партията Валентин Касабов, областният лидер на НФСБ за Бургас Иван Кузманов и общинският Ивайло Вагенщайн.", "date": "2019.02.10", "title": "НФСБ номинира Валери Симеонов за евродепутат"}
{"url": "https://www.faktor.bg/bg/articles/novini/svyat/sasht-prizova-za-svobodni-izbori-vav-venetsuela-rusiya-vednaga-izleze-s-kontrarezolyutsiya", "text": "САЩ призовават Съвета за сигурност на ООН да призове официално за свободни и честни президентски избори с международни наблюдатели във Венецуела, съобщи Ройтерс. Агенцията отбелязва, че това е накарало Русия да внесе конкурентна проекторезолюция. Дипломати от 15-те държави членки на Съвета за сигурност са се срещнали в петък следобед при закрити врата, за да обсъдят изготвената от САЩ проекторезолюция, предаде БТА. В нея се изразява \"пълна подкрепа за Националното събрание като единствената демократично избрана институция\" във Венецуела. По време на обсъждането на американския текст Русия, която обвини Вашингтон, че подпомага опит за преврат във Венецуела, е предложила алтернативен текст, казват дипломати. В него се изразява \"загриженост заради опитите за намеса във въпроси, които са изцяло в рамките на вътрешната юрисдикция\". Изразява се и \"безпокойство заради заплахите за употреба на сила срещу териториалната цялост и политическата независимост\" на Венецуела. Не е ясно дали и кога ще бъдат предложени за гласуване проекторезолюциите. За да бъдат приети, те се нуждаят от гласовете на девет страни, както и да не им бъде наложено вето от САЩ, Великобритания, Франция, Русия или Китай.", "date": "2019.02.10", "title": "САЩ призова за свободни избори във Венецуела, Русия веднага излезе с контрарезолюция"}
{"url": "https://www.faktor.bg/bg/articles/novini/balgariya/royters-venetsuela-prehvarlya-petrolni-smetki-v-ruska-banka", "text": "Венецуелската държавна петролна компания прехвърля банковите сметки на всички свои съвместни предприятия към Газпромбанк. Това твърди агенция Ройтерс. Агенцията се позовава на документ и обяснява прехвърлянето на сметки със санкциите, наложени от САЩ по отношение на Венецуела. Според Ройтерс, петролната компания също така инструктира съвместните си предприятия да прехвърлят доходите си от продажба на нефт по нови сметки в руската банка. Ройтерс, позовавайки се на два източника, твърди, че ръководството на Венецуелската държавна петролна компания изисква от своите чуждестранни партньори по усвояване на резервите на петролния пояс на река Ориноко, в най-скоро време да решат дали ще продължат да участват в тези съвместни предприятия. Както пояснява Ройтерс, сред партньорите са Equinor (преди - Statoil), Chevron и Total. Венецуелската държавна петролна компания едновременно разпореди съвместните й предприятие с Equinor и Total - Petrocedeno да преустановят работата. Американската администрация на 28 януари наложи санкции срещу Венецуелската държавна петролна компания. В същото време Министерството на финансите на САЩ обеща да започне да издава временни лицензи, позволяващи на нефтено-газовата компания да извършва \"някакви транзакции\". Освен това Вашингтон предаде контрола върху част от венецуелските активи в американските банки на лидера на венецуелската опозиция Хуан Гуайдо. Според Вашингтон американската страна се опитва да окаже максимален натиск върху президента на Венецуела Никола Мадуро за провеждане на предсрочни президентски избори.", "date": "2019.02.10", "title": "Ройтерс: Венецуела прехвърля петролни сметки в руска банка"}
{"url": "https://www.faktor.bg/bg/articles/novini/balgariya/v-sofiya-tunelat-na-pette-kyosheta-shte-bade-zatvoren-za-koli-dnes", "text": "Тунелът под НДК, от Петте кьошета в посока \"Фритьоф Нансен”, ще бъде затворен за коли в рамките на днешния неделен ден. Причината е разширяване на контактната тролейбусна мрежа в участъка, с което ще бъде удължен маршрута на тролей номер 7. Линията ще бъде пусната през месец април и ще замества трамвай номер 6. Заради маршрута на новото трасе на ул. \"Фритьоф Нансен” в столицата ще бъде въведено успоредно паркиране. Маршрутът на новата линия е от \"Манастирски ливади” по ул. \"Костенски водопад”, по ул. \"Бяла Черква”, по бул. \"Арсеналски”, по обособеното трамвайно трасе, по бул. \"Черни връх”, ул. \"Проф. Фритьоф Нансен”, след това към Руски паметник, по ул. \"Опълченска”, до \"Люлин”. В обратна посока – сегашният маршрут на тролей 7 до Петте кьошета се запазва, след това по бул. \"Прага” през тунела на НДК и до \"Лозенец”.", "date": "2019.02.10", "title": "В София: Тунелът на Петте кьошета ще бъде затворен за коли днес"}
{"url": "https://www.faktor.bg/bg/articles/novini/svyat/the-times-prenarezhdaneto-na-kartite-na-balkanite-po-nachin-koyto-shte-zadovoli-vsichki-vse-oshte-e-pochti-nevazmozhna-zadacha", "text": "Влизането на Македония в НАТО бележи края на дългата битка, но пренареждането на картите от региона по начин, който ще задоволи всички заинтересовани страни, все още е почти невъзможна задача, пише неделното издание на британския вестник The Times.  Вестникът пише, че на последната съвместна снимка на съюзниците на НАТО, за разлика от преди, усмивките са искрени и чувството на облекчение е осезаемо, защото подписването на протокола за присъединяването на Македония към военния съюз отбелязва рядка победа на Запад в региона, който отново e на първа линия заради разногласия между великите сили и е в опасност да се срине под външния натиск. Описвайки бивша Югославия като пъзел, състоящ се от седем части - шест бивши републики плюс Косово, The Times пише, че две десетилетия след края на балканските войни, Европейският съюз и НАТО ухажват новородени държави, като инвестират милиарди долари и обещават членство с надежда че ще се гарантира мир и разрешаване на гранични въпроси. С обявеното влизане на Македония в НАТО и вероятността скоро да започнат преговори за присъединяване към ЕС, северната и южната част на пъзела - Хърватия, Словения, Черна гора и Македония - са интегрирани. Въпреки това, Сърбия, Босна и Херцеговина и Косово остават като сърцето на региона и място, където всичко може да се обърка, пише британският вестник. Документът припомня, че миналата година президентите на Сърбия и Косово преговаряха при закрити врати за споразумение за обмен на територии, или както го наричат \"корекция на границите\", но че \"изготвянето на карта не е толкова просто\". The Times също пише, че ако бъде постигнато споразумение, Белград ще признае независимостта на Косово, което проправя пътя на Сърбия да се присъедини към ЕС, а този план е подкрепян от върховния представител на ЕС за външната политика и сигурността Федерика Могерини. Изданието припомня думите на лидера на косовската опозиционна партия „Самоопределение“ Албин Курти: \"Ако бъде постигнато споразумение за обмен на територии, последствията за Косово и Балканите ще бъдат катастрофални. Дискусиите за обмен на територии, както научихме от историята на региона, често водят до разселване на населението, основано на етническа принадлежност. Много добре знаем, че това ни приближава повече към войната, отколкото към мира. \" Анализът на британския вестник твърди, че планът за Косово „вдъхва нов живот на сепаратистките амбиции на президента на Република Сръбска в Босна и Херцеговина Милорад Додик. И ако започне размяна на територии, малко вероятно е това да приключи: неразрешените спорове остават около всички граници на бивша Югославия, с изключение на границата на Черна гора с Босна и Херцеговина и Косово, а пъзелът от седем държави изведнъж получава потенциал за експлозия на много повече части. \" Според вестника огънят още повече се подхранва от Турция, Китай, страните от Персийския залив и, най-важното, Русия, които се борят за влияние на Балканите, където чуждестранната намеса през 20-ти век започна с разпадането на Османската империя и завърши с кървава криза  на етническия национализъм.  Докато Китай и страните от Персийския залив се интересуват предимно от търговия и придобиване на имоти, президентите Реджеп Тайип Ердоган и Владимир Путин се стремят да печелят сърца и политическо влияние, За тази цел те са изградили съюзи с местни националистически лидери, чиято реторика и амбиции почти не са се променили от 1990 г. насам, пише изданието. The Times припомня, че по време на посещението си в Сърбия миналия месец Путин каза, че без Русия не може да се постигне решение за Косово. „Тъй като сделката се отдалечава от  Федерика Могерини заради европейските избори, Путин изглежда се позиционира като гарант за процеса. И въпреки че Кремъл винаги се е противопоставял на независимостта на Косово, анализаторите казват, че той ще бъде готов да промени посоката, ако наградата е по-силно влияние и главоболие за Запада . Русия не се страхува от прекрояване на границите - повече се страхува да загуби влиянието си, казват анализатори, добавяйки, че влиянието на Путин намалява в целия регион, но се прегрупира в Сърбия и Република Сръбска в Босна и Херцеговина. За Александър Вучич и Додик подкрепата на Путин е мощно средство за пропаганда сред населението, което е до голяма степен русофилско. Русия увеличи капацитета си за разузнаване в Сърбия през последните три години, а в Република Сръбска  финансира огромна нова православна църква. Анализът припомня, че Босна и Херцеговина  направи първата стъпка към членство в НАТО през декември и прогнозира, че вероятно Додик ще блокира този път. \"Но в същото време и Вучич, и Додик с единия крак са се насочили на Запад, като формално поддържат шансовете за членство на Босна и Херцеговина и Сърбия в ЕС и взимат огромни суми от предприсъединителните фондове, въпреки че и двете страни имат малки шансове в близко бъдеще, пише The Тimes. Вучич, който през 90-те години, по време на управлението на Слободан Милошевич, беше министър на информацията, е изправен пред нарастваща вълна от протести у дома, поради все по-авторитарното управление и плановете му за Косово.  По повод местната информация, че двамата биха могли да бъдат номинирани за Нобелова награда за мир, ако разплетат косовския възел до пролетта, британският вестник твърди, че подобно признаване ще донесе \"огромна тежест в съдебната зала и в коридорите в Брюксел, но причинява горчиви усмивки в баровете в Белград и Прищина. \" \"ЕС и НАТО избраха стабилност по отношение на демокрацията и отчетността, така че те не предлагат много на населението, но  предлагат много на политически елити\", казва германският анализатор Курт Басунер за изданието.", "date": "2019.02.10", "title": "The Times: Пренареждането на картите на Балканите по начин, който ще задоволи всички, все още е почти невъзможна задача"}
{"url": "https://www.faktor.bg/bg/articles/novini/svyat/-zhalti-zhiletki-ot-frantsiya-i-italiya-opitvat-da-sazdadat-obsht-front", "text": "Около 200 протестиращи от движението на „жълтите жилетки“ във Франция опитаха да преминат границата с Италия, за да се срещнат с тамошни техни съмишленици, но не бяха допуснати от полицията. Служителите на реда блокираха групата, водена от Максим Никол, който взе участие в обща демонстрация на французи и италианци в град Сан Ремо на 8 февруари. Френските „жилетки“ заявиха, че дипломатическото напрежение между Италия и Франция не означава нищо за тях и няма да се отрази върху контактите с италианските им колеги. „Правителствата на Франция и Италия имат проблем. Той не е наш. Между италианците и французите няма проблем. Виждаме правителството да създава проблеми от нищото. Техният вицепремиер Ди Майо дойде във Франция да се срещне с лидера на „жълтите жилетки“, но всъщност това е човекът, който обяви листа с кандидати за европейските избори. Той не ни представлява. Никой от нас не иска такава листа за изборите.“ Франция отзова посланика си в Рим, след като Париж определи като неуместни опитите за намеса във вътрешните му работи. Френската страна е недоволна от коментари и призиви на италиански политици, най-вече от управляващата популистка коалиция, по повод протестите на „жълтите жилетки“ във Франция и от срещата на вицепремиера Луиджи ди Майо с някои представители на протестното движение. Иначе шествията в събота в цяла Франция бяха по-малобройни като численост в сравнение с предишния уикенд, но пак се стигна до сблъсъци и употреба на сълзотворен газ и водни оръдия срещу демонстрантите. Един фоторепортер дори загуби няколко пръста от ръката си при избухване на граната със сълзотворен газ. 51 400 души са участвали в съботните протести в цялата страна, като в Париж са били около 4000.", "date": "2019.02.10", "title": "\"Жълти жилетки\" от Франция и Италия опитват да създадат общ фронт"}
{"url": "https://www.faktor.bg/bg/articles/novini/svyat/podkrepyani-ot-sasht-buntovnitsi-se-biyat-s-islyamistite-v-posledniya-im-anklav-v-siriya", "text": "Подкрепяните от САЩ Сирийски демократични сили водят сражения срещу бойци на терористичната групировка „Ислямска държава“ в последния държан от тях анклав в провинция Деир аз Зор. Международната антиджихадистка коалиция подкрепя настъплението от въздуха. Мисията на кюрдско-арабския алианс е да унищожи последните остатъци от терористичната организация в град Багуз и подстъпите към него. През последните десетина дни СДС са водили сраженията „търпеливо“, докато над 20 000 цивилни са били евакуирани от обсадения район, който включва две селища близо до границата с Ирак. След като победиха джихадистите в тяхната крепост в Ракка през октомври 2017, кюрдско-арабските отряди напреднаха в южна посока към Деир аз Зор, атакувайки бойците на „Ислямска държава“ на източния бряг на река Ефрат. На 29 януари САЩ обявиха, че се очаква остатъците от групировката да бъдат окончателно разгромени до средата на февруари.", "date": "2019.02.10", "title": "Подкрепяни от САЩ бунтовници се бият с ислямистите в последния им анклав в Сирия"}
{"url": "https://www.faktor.bg/bg/articles/novini/svyat/venetsuelski-deputat-zamesi-balgariya-v-politicheskata-kriza-v-karakas", "text": "Венецуелски депутат замеси България в политическата криза в Каракас. В свой пост в Twitter депутатът Карлос Папарони твърди, че Венецуелската държавна петролна компания се е опитала да изнесе държавни пари през българска брокерска къща. И че българската държава е известена за това. В същото време в руски електронни издания се появи и информация, че това твърдение на Папарони е потвърдено от временния президент на Венецуела – Хуан Гуайдо. Гуайдо планира да използва приходите на държавното петролодобивно предприятие, за да финансира отстраняването на президента Николас Мадуро, твърди Ройтерс. От българското външно министерство са отговорили на въпрос на Нова телевизия, че не са получавали нота от венецуелското посолство в София по такъв въпрос.  В момента проверяват дали не е търсен контакт през българското посолство в Бразилия. Тази сутрин пред бТВ заместник-председателят на ГЕРБ и председател на ПГ на партията Цветан Цветанов коментира, че новината му прилича на \"хибридна атака, целяща да замеси България в кризата\", но в същото време не изключи вероятността диктаторският режим на Мадуро да прави опити да се подсигури, като изнася националното богатство зад граница и направи сравнение с действията на бившата комунистическа партия у нас.", "date": "2019.02.10", "title": "Венецуелски депутат замеси България в политическата криза в Каракас"}
{"url": "https://www.faktor.bg/bg/articles/novini/balgariya/ts-tsvetanov-posochi-bsp-tova-sa-horata-koito-podkrepyat-usiliyata-na-rusiya-za-destabilizatsiya-na-balgariya", "text": "\"Когато излиза такава информация е задължително парламентът да се активизира, затова в четвъртък Комисията, както и представителите на всички компетентни служби ще обсъдим тези публикации\", заяви пред бТВ заместник-председателят на ГЕРБ и председател на ПГ на партията Цветан Цветанов по повод публикациите, че руски офицер от спецслужбите е отровил българския бизнесмен Емилия Гебрев. \"Трябва първо да разберем дали има съвпадение на датите, в които този представител на руските служби е бил в страната и дали има съвпадение с казуса \"Гебрев\", тогава се появяват твърде интересни въпроси. Не бих могъл да коментирам предварително, затова правим това заседание\", каза още той.  \"Не мога да коментирам защо случаят навремето е бил разпределен за разследване на Столична полиция, но в момента службите на най-високо ниво работят по него. Великобритания има една от най подготвените системи за сигурност. Не бих искал да влизам в детайли, първо не е коректно, второ информацията, с която разполагам е конфиденциална\",  отговори той на въпросите дали има взаимодействие по този казус със службите на службите на Великобритания, както и дали ще има изгонване на руски дипломати, ако бъде доказано участие на руските служби в отравянето на Гебрев. \"Хибридните атаки срещу България са факт от 2015-2016 година и действително имаме анти-ЕС, анти-НАТО, антидемократични атаки, има определен интензитет в различни периоди и те съвпадат с изборни кампании. Затова съм сигурен, че такива атаки ще има и сега по време на европейските избори с цел да се помогне на националпопулистите и да се разклати ЕС\", прогнозира Цветанов. \"Убеден съм, защото виждам какво се случва в държавите от ЕС, какви са техните притеснения, те създадоха специални звена, които да се борят с тези хибридни атаки\", отговори той на въпроса очаква ли руска намеса в евроизборите. \"Ние сме постоянно атакувани\", добави Цветанов. \"Смятам, че винаги трябва да бъдеш много ясен в позицията си. Спомням си периода когато българското правителство трябваше да се произнесе по терористичния акт в Сарафово, и ние заявихме участието на \"Хизбула\". Знам какви бяха последващите атаки срещу мен персонално и към политически сили. Но трябваше да се направи. За да гарантираш сигурността, трябва да казваш истината, за да се вземат съответните мерки. Възможността да дискутираш различията с премиера е проява на демократизма на ГЕРБ и това се случва през всичките години откакто сме заедно\", отговори Цветанов на въпрос дали има различия в позициите на неговата позиция и тази на премиера по темата за руските атаки и необходимостта да се изгонят руски агенти, работещи под прикритието на дипломати. \"Президентът трябва да разбере, че външната политика се прави от правителството. Не беше подкрепена позицията на правителството за Венецуела, подкрепена от всичките ни европейски партньори. Начинът по който президентът я обяви, създаде допълнително напрежение в обществото. Ние няма да влезем в този тон. Нашата политика, нашите принципи са други, ние ги отстояваме от самото начало, а не когато някой те посочи да бъдеш президент като проекта \"Решетников\" и подкрепен от Корнелия Нинова да разединяваш. Нека хората разберат какво избрахме през 2016 година. Избрахме човек, който не е последователен в принципите си. След 2012 година има промяна в неговите възгледи, той го доказва всеки един ден, с опитите да паднат санкциите срещу Русия, случаят \"Скирпал\". Колко пъти той дойде в българския парламент?\", попита Цветанов и даде пример със САЩ, където президентът независимо от политическите противоречия с демократите е представил визията си за състоянието на САЩ. \"Това са хората, които подкрепят усилията на Русия за дестабилизация на Балканите, на България\", посочи Цветанов Елена Йончева и БСП, които стоят зад нея. \"За пореден път страната ни стои изключително надеждно пред евроатлантическите ни партнори и САЩ. С бъдещото закупуване на Ф-16, ако бъде взето това решение,  ще имаме много по-голяма сигурност и ще съответстваме на стандарртите на НАТО. Модернизацията на армията е задължителна, това е ангажимент, поет и от президента Радев, и смятам, че е несъстоятелна тезата му и опита за злепоставяне на САЩ с приказките за корупция\", коментира Цветанов. \"Във всичките ми срещи се показа подкрепа за българското правителство и премиера, и страната ни стои изключително добре сред всичките ни партньори\", съобщи той.", "date": "2019.02.10", "title": "Цветанов посочи БСП: Това са хората, които подкрепят усилията на Русия за дестабилизация на България"}
{"url": "https://www.faktor.bg/bg/articles/novini/balgariya/hampartsumyan-ikonomikata-e-tsiklichna-ne-mozhesh-da-varvish-samo-nagore", "text": "Умерен растеж на европейската икономика на фона на глобална несигурност. Такава зимна прогноза направи тази седмица Европейската комисия. Според банкера Левон Хампарцумян тази прогноза не е повод за притеснение. „С много притеснения човек работа не свършва. По-добре да бъдем оптимистичен вариант, за да вървим напред”, заяви Хампарцуман в предаването „Събуди се”. „Не всички прогнози се сбъдват по начина, по който са направени. Но това е просто едно предупреждение, че може би възходящият цикъл на икономиката в света и Европа, който продължи доста години, може би е към края си. Икономиката е циклична, не можеш да вървиш само нагоре”, коментира банкерът. „Днес живеем по-добре отколкото преди 30 години. Винаги ще има недоволни. Въпросът е на икономически по-активните и предприемчиви да им се създадат подходящи условия да работят”, коментира Хампарцумян. Що се отнася до заплатите в частния сектор, банкерът заяви, че има сегменти, в които конкуренцията за хора е много голяма и заплатите вървят много бързо нагоре. „Нещата куцат в тази част на трудовия пазар, когато хората нямат необходимата подготовка, образование”, заяви Левон Хампарцумян. Той коментира и какво можем да очакваме след влизането в Еврозоната. „Еврото го имаме в джоба си от 22 години с фиксирания курс. Ако има негативни ефекти, да сме ги усетили. Кредитите ще се превалутират в евро, което ще стане с определени регулации. Ще се присъединим към една зона на по-висока степен на благоденствие. Но еврото не носи по-висок стандарт – нашият труд го носи”, заяви Хампарцумян", "date": "2019.02.10", "title": "Хампарцумян: Икономиката е циклична, не можеш да вървиш само нагоре"}
{"url": "https://www.faktor.bg/bg/articles/novini/svyat/rusiya-razpolaga-s-poveche-krilati-raketi-sas-sreden-obseg-otkolkoto-beshe-izvestno-dosega", "text": "Русия разполага с повече крилати ракети със среден обсег \"Новатор\" 9M729 (SSC-8 по класификацията на НАТО), отколкото се смяташе, съобщи вестник \"Франкфуртер алгемайне зонтагсцайтунг\", цитиран от ДПА. Изданието се позовава на анонимен източник от западно разузнаване, предава БТА. Според НАТО ракетата нарушава Договора за ликвидиране на ракетите със среден обсег от 1987 година. Както САЩ, така и Русия заявиха миналата седмица, че се изтеглят от споразумението, а Вашингтон отдавна обвинява Москва, че го нарушава, припомня ДПА. По данни на вестник \"Франкфуртер алгемайне зонтагсцайтунг\" освен в тренировъчния батальон за изпитания на ракети в Капустин яр и в град Камишлов, ракети и батальони са били разположени и в северноосетинския град Моздок, както и в град Шуя, в близост до Москва. Всеки от четирите батальона разполага с четири подвижни устройства за изстрелване на ракети. Във всяко от тях има по четири ракети, съобщава вестникът. Общо Русия разполага с 64 ракети със среден радиус на действие, които могат да носят както конвенционални, така и ядрени бойни глави. Ракетата има обсег до 2350 км, или около 2000 км с конвенционална 500-килограмова бойна глава, съобщава германското издание. При сегашното разположение на ракетите в обсега им се намират Източна и Северна Европа. С придвижване те могат да достигнат цяла Европа, освен Португалия. Според Русия ракетата има обхват само 480 км. Договорът за ликвидиране на ракетите със среден обсег забранява ракети с обсег между 500 и 5500 км, припомня ДПА.", "date": "2019.02.10", "title": "Русия разполага с повече крилати ракети със среден обсег, отколкото беше известно досега"}
{"url": "https://www.faktor.bg/bg/articles/novini/balgariya/slancheva-i-topla-nedelya", "text": "Днес ще преобладава слънчево време, в сутрешните часове и преди обяд на отделни места в низините и котловините видимостта ще е намалена. Ще духа слаб вятър от запад-югозапад. Минималните температури ще са между минус 3° и 2°. Дневните температури ще се повишат и максималните ще са между 8° и 13°. Атмосферното налягане слабо ще се понижи и ще е близко до средното за месеца. По Черноморието ще преобладава слънчево време, но по-късно през деня ще се появи предимно висока облачност. Ще духа слаб до умерен югозападен вятър, който около обяд ще се ориентира от югоизток. Максималните температури ще са между 7° и 9°. Температурата на морската вода е 6-7°. Вълнението на морето ще е 1-2 бала. Над планините ще преобладава слънчево време. Ще духа до умерен северозападен вятър, който след обяд ще се ориентира от запад-югозапад. Температурите ще се повишават и максималната на височина 1200 метра ще е около 5°, на 2000 метра - около минус 1°, съобщават от НИМХ.", "date": "2019.02.10", "title": "Слънчева и топла неделя"}
{"url": "https://www.faktor.bg/bg/articles/novini/balgariya/atlantitsi-da-zashtitim-balgarskite-grazhdani-ot-posegatelstvata-na-ruski-shpioni", "text": "Атлантическия съвет на България публикува своя позиция, в която настоява комепетентните институции да защитят българските граждани от посегателствата на руски шпиони. Повод за реакцията им е разкритата информация, че бизнесменът Емилиян Гебрев и синът му са били тровени с бойно вещество от типа на „Новичок”, а един от руските шпиони, опитал да убие Сергей Скрипал е преминал през България по време на престъпната си мисия. В четвъртък се очаква и заседание на Комисията за контрол над службите за сигурност, която ще заседава по горещата тема.  Ето и пълния текст на позицията на АСБ:", "date": "2019.02.10", "title": "Атлантици: Да защитим българските граждани от посегателствата на руски шпиони"}
{"url": "https://www.faktor.bg/bg/articles/novini/svyat/deseti-poreden-uikend-na-protesti-sreshtu-srabskiya-prezident-vuchich", "text": "В десетия пореден уикенд на демонстрации хиляди сърби протестираха в Белград срещу президента Александър Вучич. Протести има в други градове, освен Белград, обвиняват Вучич за потъпкване на медиите и демокрацията в страната. Той отрича обвиненията и медиите под негов контрол нарекоха протестиращите подставени лица на Запада. Вучич е бивш проруски краен националист, който сега заявява, че иска Сърбия да се присъедини към Европейския съюз, отбелязва Асошиейтед прес.  Протестите се състояха пред сградата на държавната телевизия и централата на в. \"Политика\", който е под контрола на президента.", "date": "2019.02.10", "title": "Десети пореден уикенд на протести срещу сръбския президент Вучич"}
{"url": "https://www.faktor.bg/bg/articles/novini/balgariya/den-na-otvorenite-vrati-v-narodnoto-sabranie-1", "text": "Народното събрание отваря врати за граждани на 10 февруари по повод 140 години от първото заседание на Учредителното събрание. Денят на отворени врати е част от инициативите за отбелязване на годишнината от Учредителното събрание и приемането на Търновската конституция. Председателят на парламента Цвета Караянчева ще посрещне първите посетители. В сградата на парламента гостите ще могат да видят оригиналите на Търновската конституция и на Сребърната конституция. Сред експонатите са лични вещи на Петко Р. Славейков – първата библия на говорим български език от 1871 г., издадена в Цариград, джобен часовник, калъф за пера, мастилница, перо, с което е писал, сребърна кутия и броеница, както и масата, която той донася от дома си, за да бъде подписана на нея Търновската конституция. Посетителите ще могат да разгледат пътуващата експозиция „140 години от Учредителното събрание и подписването на Търновската конституция“. На 40 пана тя проследява събитията от свикването на Учредителното събрание, неговата дейност и подписването на Търновската конституция, както и промените в нея до обявяването на Независимостта на България. Денят на отворени врати започва в 10 ч. и ще продължи до 16 ч.", "date": "2019.02.10", "title": "Ден на отворените врати в Народното събрание"}
{"url": "https://www.faktor.bg/bg/articles/novini/svyat/oshte-edin-vissh-prizna-guaydo-za-prezident", "text": "Полковникът от венецуелската армия Рубен Алберто Пас Хименес заяви, че признава властта на самопровъзгласилия се временен президент Хуан Гуайдо, признат от около 40 страни, предаде Франс прес. Във видеозапис, публикуван вчера в социалните мрежи, полковникът на активна служба в сухопътните сили призова да се позволи на хуманитарната помощ да влезе във Венецуела, както поиска Гуайдо. Президентът Николас Мадуро отказва да я допусне в страната, смятайки я за прелюдия към чуждестранна интервенция, която да го лиши от власт. Полковник Пас Хименес, облечен в униформа, заяви, че 90 на сто от армията, използвана за да задържа на власт президента Николас Мадуро, е недоволна от политиката му. Той призова министъра на отбраната Владимир Падрино Лопес \"да размисли\" и подчерта, че \"историята ще отсъди\". Преди седмица дивизионният генерал Франсиско Янес от военновъздушните сили също заяви, че вече не признава властта на Мадуро и призна Гуайдо за законен държавен глава. По-късно неговият пример последва пенсиониран генерал от армията. Върховното командване на въоръжените сили обаче изрази многократно пълна лоялност към Мадуро, припомня АФП. На 21 януари, два дни преди Гуайдо да се самопровъзгласи за президент, 27 военни от националната гвардия се разбунтуваха и бяха арестувани.", "date": "2019.02.10", "title": "Още един висш военен призна Гуайдо за президент"}
{"url": "https://www.faktor.bg/bg/articles/novini/svyat/senator-elizabet-uoran-obyavi-kandidaturata-si-za-prezident-na-sasht", "text": "Сенаторът от Демократическата партия на САЩ Елизабет Уорън обяви вчера, че ще се кандидатира за президент на изборите през 2020 г., предаде ДПА. Уорън е професор по право от Харвардския университет и привърженичка на икономическия популизъм. Тя е може би най-известният кандидат, който ще участва в президентската надпревара. Избрана за сенатор през 2012 г., тя клони към най-прогресивното крило на Демократическата партия, като подкрепя въвеждането на по-голям данък върху богатите и защита на потребителите. Платформата й включва данъчно облагане за 75-те хиляди най-богат американци. \"Работещите упорито хора са изправени срещу малка група хора, които имат прекалено много влияние не само в икономиката ни, а и в нашата демокрация\", заяви тя на митинг в МАсачузетс, на който обяви, че ще се кандидатира. \"Тук сме, за да кажем, че стига толкова\", добави сенаторката, която обяви президентът Доналд Тръмп за продукт на една нечестна система, която подкрепя богатите и влиятелните. 69-годишната сенаторка вече е основна мишена за критиките на Тръмп, който я кръсти \"Покахонтас\", след като тя заяви, че според ДНК тест един от предшествениците й от преди 6-10 поколения е бил от американските индианци. Чероките отправиха критики към нея, заявявайки, че тестът не е достатъчно основание за членство в племето. По-късно сенаторката се извини, припомня ДПА.", "date": "2019.02.10", "title": "Сенатор Елизабет Уорън обяви кандидатурата си за президент на САЩ"}
{"url": "https://www.faktor.bg/bg/articles/novini/balgariya/grazhdanski-protest-pred-prezidentstvoto-sreshtu-rumen-radev", "text": "Мощен протест срещу Румен Радев организират граждани днес в 16 ч. пред  сградата на президентството. Група от над 3000 човека вече е заявила участие до момента във фейсбук. Гражданите ще изразят недоволството си от скандалните изявления на президента и противопоставянето на нацията.  За две години Радев успя да наложи невиждан хаос в отношенията между институциите, незачитане на парламента и кабинета, не спазване на Конституцията и йерархията на властите, лобира за изтребители \"Грипен\". Чашата преля преди дни, когато на своя глава изрази мнение от името на страната ни по повод кризата във Венецуела и се оказа единственият държавник от ЕС, който подкрепя диктатора Мадуро. Мотото на протеста им е \"Да изгоним Румен Радев от президентството\".", "date": "2019.02.10", "title": "Граждански протест пред президентството срещу Румен Радев"}
