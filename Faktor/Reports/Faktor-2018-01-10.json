{"url": "http://www.faktor.bg/bg/articles/delyan-peevski-za-byalata-kniga-nyama-da-me-uplashat-zhalkite-meropriyatiya", "text": "\"Бялата книга за свободата на медиите\", представена днес от Съюза на издателите в България, провокира депутата от ДПС Делян Пеевски, който излезе с отворено писмо до медиите. Книгата, за която faktor.bg писа, е ретроспекция на факти и събития, случили се от 2006 г. насам. Тогава страната ни е била на 36-о място по свобода на словото, а днес - на 109-о. Според издателите, причините за този спад е концентрация на голяма част от медиите в ръцете на един човек - Делян Пеевски, натиск от страна на институциите и икономическата криза.  В позицията си Делян Пеевски казва: „Днес задкулисието само излезе на светло, за да представи поредния си пасквил, наречен „Бяла книга за медийната свобода в България“. Тези, които години наред узурпираха истината и менторстваха над обществото, за да прикрият истинската си същност, тези които надменно приемат себе си за „елита“ на нацията, се събраха днес в луксозен хотел, за да се „оплачат“ пред представителите на Европа, че в България вече има мнение, различно от тяхното, че има медии, които ги разобличават. Да, има.“  Според Пеевски „тези хора вече са под светлината на прожектори и това ги е изнервило до краен предел. „Няма да ме уплашат жалките им мероприятия, фалшивата пропаганда и несъстоятелни тези“, добавя той. „Аз притежавам само медии, с които да разобличавам такива като вас. И ще продължа да го правя, защото вярвам в истината, в правото на всеки да изразява мнението си свободно, вярвам в бъдещето на България и не съм част от т.н „Преход“, ограбил страната ни, към който вие всички принадлежите“, се казва още в откритото писмо на Пеевски.  От Съюза на издателите в България ще настояват Европейската комисия (ЕК) да започне международно разследване за концентрация на медийна собственост и нелоялна конкуренция на медийния пазар у нас.", "date": "2018.01.10", "title": "Делян Пеевски за \"Бялата книга\": Няма да ме уплашат жалките мероприятия"}
{"url": "http://www.faktor.bg/bg/articles/novini/balgariya/doklad-na-amerikanskiya-kongres-liderat-na-bsp-ninova-prizovava-za-padane-na-evropeyskite-sanktsii-sreshtu-rusiya", "text": "\"Русия упражнява влияние върху България основно чрез доминиращата си роля в икономиката ѝ, главно в енергийния сектор, както и чрез пропаганда, отношения с политически партии, културни връзки и силно влияние върху българската армия, която продължава да разчита на въоръжение от съветско време\". Това се казва в доклад на Конгреса на САЩ, изготвен по инициатива на сенатора от Демократическата партия Бен Кардин.В специалния анализ детайлно са посочени усилията на Кремъл за ерозиране  на демокрациите в САЩ и Европа. \"Българското правителство трябва спешно да намали зависимостта си от руското оръжие в светлината на Закона за противодействие на противниците на Америка\", се препоръчва в доклада.  \"БСП поддържа добри отношения с Москва, а лидерът  Корнелия Нинова призовава за падане на европейските санкции срещу Русия, а прокремълската партия \"Атака\" настоява постоянно за по-близки отношения с Русия и се противопоставя на членството на България в ЕС и НАТО. Волен Сидеров започва предизборната кампания на партията си през 2014 г. в Москва, където критикува \"содомитите от НАТО\", се посочва в документа. Подчертават се усилията на правителството на премиера Бойко Борисов да бъде ограничено влиянието на Русия, както и факта, че той не е допуснал преминаването на руски самолети през въздушното ни пространство за Сирия. В същото време се изтъква, че, според изследване от 2017 година 70% от българите са изразили симпатия към Владимир Путин, процент, най-висок сред страните от ЕС. В доклада се изтъкват дългите исторически връзки на България с Русия, както и факта, че знаци и исторически паметници за това могат да бъдат видени навсякъде в столицата София.", "date": "2018.01.10", "title": "Доклад на американския Конгрес: Лидерът на БСП Нинова призовава за падане на европейските санкции срещу Русия"}
{"url": "http://www.faktor.bg/bg/articles/tsvetanov-petar-hristov-podpomogna-razkrivaneto-i-na-drugi-prestapleniya-osven-naglite", "text": "Петър Христов вече не е между живите. Това е човекът, който подпомогна ракриването на престъплението на \"Наглите\", но помогна за разкриването и на други, съобщи в ефира на бТВ зам.-председателят на ГЕРБ и бивш вътрешен министър Цветан Цветанов, но отказа да посочи кои са тези престъпления. \"Петър Христов за мен е един достоен човек. Понавам го от момента, в който започнах да се занимавам с политика, като представител от Великотърновския избирателен район. Той винаги е бил десен човек, винаги е бил за синята идея. Той е споделял пред мен, че симпатизира на ГЕРБ от момента, когато партията излезе на политическата сцена.\" Помолен да коментира дали е възможна версия за убийството, свързана с бизнеса на Петър Христов, Цветанов отговори: \"Петър Христов винаги е бил коректен бизнесмен. Доколкото знам, всичките му проекти са изпълнени съгласно българското законодателство. Единственото притеснение, което той ми е споделял, е това, което е направил по \"Наглите\". Когато един човек подпомага държавата, това, което се случва с него, не е най-доброто. Никога не е споделял за други притеснения.\"  Цветанов потвърди, че по случая с \"Наглите\" Петър Христов го е свързал с информатор. \"Срещата беше във Вътрешното министерство и беше съгласувана с професионалното и политическото ръководство, заяви зам.-председателят на ГЕРБ. \"Няма да коментирам нищо повече по този случай. Свърза ме с човек, който помогна за разкриването на тези хора. Този човек (информаторът) не беше част от тази престъпна група. Днес, ако бях отново вътрешен министър и бях в такава ситуация с поредица от престъпления, ако някой иска да сподели и има доверие в системата на МВР, бих направил отново контакт с такова лице. Имаме разкрита престъпна група, имаме спиране на отвличанията\", посочи още Цветанов. Той съобщи, че утре ще има изслушване във вътрешната комисия в парламента на политическото ръководство на МВР. \"Поканили сме градския прокурор на София и главния прокурор. По тези теми народните представители трябва да бъдат информирани\", каза Цветанов.", "date": "2018.01.10", "title": "Цветанов: Освен за \"Наглите\" Петър Христов подпомогна разкриването и на други престъпления"}
{"url": "http://www.faktor.bg/bg/articles/novini/balgariya/deputat-ot-bsp-prizna-argumentite-na-prezidenta-sreshtu-antikoruptsionniya-zakon-sa-shodni-s-nashite", "text": "\"Позициите по отношение на президентското вето срещу антикорупционния закон бяха полярни\", заяви пред БНТ председателят на правната комисия в НС Данаил Кирилов от ГЕРБ. \"Аргументите на президента и тези на БСП са сходни\", призна депутатът от БСП Крум Зарков, който добави, че антикорупционният орган няма да бъде ефективен, заради възможността да бъде сменян от парламентарно мнозинство. \"Това е нормален прозрачен контрол върху дейността на този орган и неговия председател\", контрира Кирилов. Крум Зарков заяви, че БСП е против обединяването на трите органа, които работят по разкриването на корупция във висшите ешалони на властта. \"Или не четете закона или насила се правите, че не го разбирате\", възкликна Кирилов по повод твърдения на Зарков, че общините вече ще разследват конфликт на интереси. Той обясни, че новият орган, предиведн от закона, ще обединява функциите и възможностите на трите досегашни институции.", "date": "2018.01.10", "title": "Депутат от БСП призна: Аргументите на президента срещу антикорупционния закон са сходни с нашите"}
{"url": "http://www.faktor.bg/bg/articles/novini/balgariya/i-moskovski-integriraneto-na-zapadnite-balkani-e-mnogo-vazhno-za-balgariya", "text": "\"Темата за транспортните връзки на Западните Балкани е много сериозна. Работим по Коридор 8, в нашата част на трасето влиза трасето Перник-Радомир-Гюешево.  До този момент сме работили по осигуряването на финансирането му. СБ заяви, че има намерение да финансира цялото хтрасе до Италия, работим и по други структурни фондове\", заяви пред БНТ министърът на транспорта Ивайло Московски.  По думите му, до 2025 ще има изграден в голяма степен Коридор номер 8. \"Има готов идеен прокет и за връзката със Сърбия\", каза още той. \"За нас е много важно интегрирането на Западните Балкани и работим по всички направления\", съобщи той.", "date": "2018.01.10", "title": "И. Московски: Интегрирането на Западните Балкани е много важно за България"}
{"url": "http://www.faktor.bg/bg/articles/novini/balgariya/st-sofiyanski-kakvoto-i-da-govoryat-bsp-dva-pati-falira-balgariya", "text": "\"10 януари 1997 година беше тъжен ден защото се противопоставиха българи срещу българи. Противопоставянето беше тежко, беше тъжен ден, в който няма герой. Ако го гледаме като катализатор на промените, които последваха, беше положителен ден\", коментира бившият служебен премиер Стефан Софиянски събитията с 21 годишна давност. \"Събитията на 10 януари и щурма на парламента бяха добре организирани\", заяви Красимир Премянов от БСП. \"СДС нямаше такива сили, а още по-малко можехме да организираме студентите и редовите хора\", възрази Софиянски. \"Въпросът е дали правителствата трябва да се свалят с натиск от улицата\", заяви Премянов и добави, че правителството на БСП не е искало да зависи от МВФ и затова е блокирало преговорите с финансовата институция по време на хиперинфлацията и кризата.  По думите му, изолацията на банките и вътрешният дълг са били провокирани отвън, без да назове конкретни имена или сили. Софиянски припомни фалита на 8 банки, в които правителството е задължавало общинските фирми да държат парите си там. Премянов избяга от отговор на въпроса как оценява политиката на правителството на БСП с премиер Жан Виденов. \"Виденов и БСП спряха преговорите и блокираха преговорите за валутния борд. Услровията бяха тежки заради фалита на държавата и БСП се страхуваше да ги изпълнява, за разлика от гръцкия премиер Ципрас\", каза Софиянски. \"Кабинетът на БСП беше неподготвен, премиерът Виденов беше ниско квалифициран, както и министрите. Започнах работа като премиер веднага след него и мога да кажа какво беше състоянието на държавата\", коментира той. \"Каквото и да казвате, БСП два пъти фалира България\", категорично заяви Софиянски.", "date": "2018.01.10", "title": "Ст. Софиянски: Каквото и да говорят, БСП два пъти фалираха България"}
{"url": "http://www.faktor.bg/bg/articles/novini/balgariya/a-dzhambazki-iskame-promyana-na-praviloto-za-parva-granitsa-spryamo-bezhantsite", "text": "\"Бългапрска национална цел от сто години е да няма граница от Охрид до Черно Море и това може да се осъществи в ЕС. Сърбия трябва да заяви ясно приоритетите си, но властите в Белград хитруват и увъртат, по отношение на правата на българите там. Албания също трябва да извърви своя път\", заяви по повод прироитетите на българското еврпопредседателство евродепутатът Ангел Джамбазки. \"Важно е да постави проблемите на държава външна граница на ЕС, която не трябва да носи цялата тежест на спирането на мигрантския поток и да се премахне правилото за \"първата граница\" в Дъблинския регламент за мигрантите и да се предоговори преразпределението. Важни са миграцията, пакета мобилност и регламента за командированите работници и да се премахне двойния стандарт по отношение на България и Румъния спрямо другите страни от Западна Европа\", коментира той. \"Бюджетът на ЕС драстично намалява и финансирането трябва да бъде пренасочено, така че от парите на европейските данъкоплатци да се възползват пак те\", каза още Джамбазки.", "date": "2018.01.10", "title": "А. Джамбазки: Искаме промяна на правилото за \"първа граница\" спрямо бежанците"}
{"url": "http://www.faktor.bg/bg/articles/rumen-radev-nyama-politicheska-volya-za-realna-i-efektivna-borba-s-koruptsiyata", "text": "Според президента Румен Радев дебатите около антикорупционния закон и отхвърленото от Правната комисия вето показват, че няма политическа воля за реална и ефективна борба с корупцията. Държавният глава направи този коментар след като участва в церемония по връчването на Международните награда на херцога на Единбург. Президентът не е изненадан от решението за отхвърляне на ветото. Убеден е, че този закон няма да доведе до по-ефективна борба с корупцията. Относно Истанбулската конвенция, която предизвика много противоречиви коментари, президентът настоява да има широк публичен дебат преди тя да бъде ратифицирана.И даде конкретен пример: \"Случаят в Нови Искър показа, че един педофил с ефективна присъда може да вилнее в продължение на години при пълното безразличие на местна власт, държавни институции и обществото.\" Румен Радев напомни, че и сега има закони, които защитават правата на жените и децата при домашно насилие, но според него те не се прилагат успешно.  За планираните утре протести, които съвпадат с официалното откриване на българското европредседателство, държавният глава каза, че ги приема като нещо нормално в демократична страна. Напомни, че всеки, който има някакви искания, е свободен да ги изложи в установените от закона форми.", "date": "2018.01.10", "title": "Румен Радев: Няма политическа воля за реална и ефективна борба с корупцията"}
{"url": "http://www.faktor.bg/bg/articles/rumaniya-se-prisaedinyava-kam-evropeyskata-programa-za-takticheski-vazdushen-transport", "text": "Румъния ще се присъедини към Европейската програма за тактически въздушен транспорт, съобщиха от пресслужбата на Министерския съвет. Правителството одобри присъединяването на страната към техническо споразумение между министъра на отбраната на Кралство Белгия, Министерството на отбраната на Република България, Министерството на отбраната на Чешката република, министъра на отбраната на Френската република, Федералното министерство на отбраната на Федерална република Германия, Министерството на отбраната на Италианската република, министъра на отбраната на Великото херцогство Люксембург, министъра на отбраната на Кралство Нидерландия, Министерството на отбраната на Кралство Норвегия, Министерството на националната отбрана на Португалската република и министъра на отбраната на Кралство Испания относно Европейската програма за тактически въздушен транспорт и установяването в Испания на Европейски център за тактически въздушен транспорт (ЕПТВТ И ЕЦТВТ ТС).  С решението се създават необходимите условия за задълбочаване на добросъседските взаимоотношения с Румъния, както и за повишаване на оперативната съвместимост между компонентите за тактически въздушен транспорт на Европейските държави.", "date": "2018.01.10", "title": "Румъния се присъединява към Европейската програма за тактически въздушен транспорт"}
{"url": "http://www.faktor.bg/bg/articles/tramp-haresvam-opra-no-sam-siguren-che-na-izbori-shte-ya-biya", "text": "Президентът на САЩ Доналд Тръмп е категоричен, че може да победи тв водещата и актриса Опра Уинфри в президентски избори, но не смята, че тя ще се кандидатира, предаде агенция Ройтерс. „Познавам я добре ... харесвам я”, но „мисля, че няма да се кандидатира”, заяви американският президент в отговор на въпрос за евентуалните политически амбиции на известната дама.  Тръмп говори пред журналисти в Белия дом, където се срещна с конгресмени, за да обсъди въпроси на имиграцията. Белият дом продължава да получава въпроси за евентуална кандидатура на Опра за президент на САЩ. Повод за този изключителен интерес бе пламенната реч на Опра Уинфри на церемонията за връчването на филмовите и телевизионни награди „Златен глобус”, която събуди отдавнашните слухове, че първата чернокожа водеща, пробила в телевизията и превърнала името си в истинска марка, може да реши да се кандидатира за Белия дом. На въпрос какво би посъветвала човек, който е извън политиката, който реши да се кандидатира за президент, прессекретарят Сара Сандърс отказа да се ангажира с отговор. „Няма да се концентрирам върху ничия кампания, освен върху тази за преизбирането на президента Тръмп“, отсече тя, цитирана от Си Ен Ен (CNN). На въпрос дали Уинфри е достатъчно квалифицирана за поста Сандърс отговори: „Вижте, аз не съм съгласна с много от политиките ѝ. Дали е успешна личност? Абсолютно. Но по отношение на редица нейни позиции, аз ги намирам за проблемни“.", "date": "2018.01.10", "title": "Тръмп: Харесвам Опра, но на избори ще я бия"}
{"url": "http://www.faktor.bg/bg/articles/politseyska-aktsiya-na-lavov-most-v-sofiya", "text": "Акция на полицията се провежда тази нощ в жилищна сграда на \"Лъвов мост\" в столицата, съобщава Канал 3. Към момента не е ясно каква е причината за действията на полицията. Районът не е отцепен. За около 30 мин. полицията е била спряла движението на автомобили в района.", "date": "2018.01.10", "title": "Полицейска акция на \"Лъвов мост\" в София"}
{"url": "http://www.faktor.bg/bg/articles/amerikanskoto-posolstvo-u-nas-reklamira-uspeli-balgari-v-klipove", "text": "С нови клипове американското посолство у нас показва успели българи. Целта на инициативата е да демонстрира силата на българския дух, съобщи Би Ти Ви. Клиповете разказват за българи, станали известни в различни сфери на обществения живот.   Сред тях са Петър Стойчев, Магдалена Малеева, проф. Христо Пимпирев, както и математици, спечелили медали от различни състезания. Всички те са доказателство, че с упорита работа успех може да бъде постигнат не само у нас, но и на международната сцена. „Искаме да подчертаем постигнатото от България през изминалите десетилетия, да покажем, че българите имат поводи за оптимизъм и за поглед към бъдещето”, посочи Ерик Рубин, посланик на САЩ у нас.", "date": "2018.01.10", "title": "Американското посолство у нас рекламира успели българи в клипове"}
{"url": "http://www.faktor.bg/bg/articles/ikonomika/kitay-kupuva-samoleti-za-18-miliarda-dolara-ot-earbas", "text": "Китай ще закупи 184 самолета А320 от френският авиогигант \"Еърбъс\", като се очаква те да бъдат доставени в периода 2019 - 2020 г. съобщава Франс прес. Сумата на сделката не се обявява официално, но по данни на медията тя е на стойност 18 млрд. долара. Новината за крупната покупка идва в светлината на посещението на френския президент Еманюел Макрон в Китай и серията му от разговори по въпроси, свързани с двустранната търговия между Париж и Пекин. По време на посещението на американския държавен глава Доналд Тръмп през ноември 2017 г. Китай, по подобен начин, обяви за предстоящата покупка на самолети \"Боинг\" на стойност 37 млрд. долара.", "date": "2018.01.10", "title": "Китай купува самолети за 18 милиарда долара от Еърбъс"}
{"url": "http://www.faktor.bg/bg/articles/nova-elektronna-usluga-puskat-tsentralniyat-depozitar-i-nap", "text": "Централен депозитар и Национална агенция за приходите (НАП) пускат обща електронна услуга за гражданите. От днес всеки ще може да направи подробна справка за собствеността си върху акции на интернет страницатa на Централен депозитар. Справката ще се извършва чрез въвеждане на ЕГН и персонален идентификационен код (ПИК), издаден от НАП. По думите на Васил Големански, изпълнителен директор на Централен депозитар, новата електронна услуга, разрабена заедно с НАП, има за цел да улесни гражданите, да направи достъпа им до информация за собствеността върху финансови инструменти бърз и безплатен. \"Това е част от системните ни усилия да стимулираме интереса към инвестициите в акции, както е и начин да развиваме успешно капиталовия пазар в страната ни“, каза Големански . „Правим поредната крачка в посока по-бързо и лесно обслужване на клиентите и на двете администрации. Вярвам, че с предлагането на повече и по-качествени е-услуги насърчаваме доброволното спазване на законодателството“, коментира пред БНТ Галя Димитрова, изпълнителен директор на НАП. Справката, която всеки гражданин може да направи чрез ЕГН и ПИК, издаден от НАП, съдържа информация за собствеността върху финансови инструменти, като акции, облигации и дялове, в кое дружество са активите и допълнителни данни. Услугата дава достъп до информация и за притежавани акции, придобити в резултат на масовата приватизация. Справката е достъпна на сайта на Централен депозитар, на линк:", "date": "2018.01.10", "title": "Нова електронна услуга пускат Централният депозитар и НАП"}
{"url": "http://www.faktor.bg/bg/articles/sports-illustrated-idva-momentat-na-grigor-dimitrov-za-titla-ot-golemiya-shlem", "text": "Американското издание Sports Illustrated каза добри думи за Григор Димитров и предвижда бъдещи отличия за него. Най-добрият ни тенисист заема първото място в Топ 5 на тенисистите от новото поколение, които имат най-огромни шансове да спечелят трофей от Големия шлем. Там са и Милош Раонич, Ник Кириос, Давид Гофен и Александер Зверев. \"Изминалата година бе най-успешната за Григор Димитров в тура. Той не успя да спечели титла от Големия шлем, но път триумфира на финалите на АТР, а освен това спечели първия си Мастърс 1000. Завърши годината като №3 в света. Звездната му година започна с титлата в Бризбън и полуфинал на Australian Open. Той за втори път достига до тази фаза на турнир от Шлема\", казва журналистът Стенли Кей. \"Какво се промени за Димитров през 2017 година? Имаше и външни фактори като контузиите на някои от лидерите. В същото време обаче и играта на Григор бележеше подобрение. Вижда се прогрес в играта му при точки за пробив. Може би Зверев има повече фенове, но пък предимството на Димитров е неговият опит в турнирите от Шлема. Той беше много близо до победа над Надал миналата година на полуфинала в Мелбърн. След триумфа в Лондон и при контузии на някои от конкурентите му, може би идва моментът на Григор Димитров за титла от Големия шлем\", добавя изданието. Утре сутринта Димитров ще разбере първия си опонент на Откритото първенство на Австралия.", "date": "2018.01.10", "title": "Sports Illustrated: Идва моментът на Григор Димитров за титла от Големия шлем"}
{"url": "http://www.faktor.bg/bg/articles/valentin-zlatev-shte-stroi-nov-morski-hotel-na-myastoto-na-sanatorium", "text": "Валентин Златев ще строи нов хотел в Свети Влас. Инвеститор е \"Тера тур сервиз\". Това е и компанията, в която е концентриран хотелиерският бизнес на генералния директор на \"Лукойл България\". Петзвездният хотел отново ще бъде под бранда RIU - RIU Palace Sunny Beach. Това съобщава capital.bg. Предвижда се да има 350 стаи, като най-високата част от обекта ще е с 13 надземни етажа. Инвестицията е 45-50 млн. лв. - собствени средства и заемен капитал, обяснява пред изданието Лъчезар Тодоров, изпълнителен директор на дружеството-инвеститор \"Тера тур сервиз\". Хотелът ще е четиризвезден и ще е на мястото на стария санаториум между Свети Влас и Слънчев бряг. Управител на дружеството е бащата на Златев Васил, а едноличен собственик на компанията е \"Агрохолд\". Изпълнител на проекта е \"Джи Пи груп\", която ще извърши грубия строеж. Архитект е \"Вамос\". Голямата испанска верига RIU е част от европейския туроператор TUI. Освен Валентин Златев никой в страната засега не разполага с хотели под този бранд (но има план за обект в Златни пясъци на друг инвеститор на мястото на \"Астория\"). Освен хотелите му по морето с тази марка е и комплексът му в Правец, припомня изданието. Към момента Златев разполага с 1700 стаи по Черноморието. Той навлиза в морския хотелски бизнес преди повече от 15 години. Сред актуалните му проекти е и този за хотел на мястото на бившето кино \"Сердика\" под марката \"Хаят\".", "date": "2018.01.10", "title": "Валентин Златев ще строи нов морски хотел"}
{"url": "http://www.faktor.bg/bg/articles/sofiyskiyat-universitet-poluchi-ot-vlastta-sgrada-i-10-miliona", "text": "Кабинетът дава сграда и 10 милиона лева на Софийския университет \"Св. Климент Охридски\". В имота ще се настани Медицинският факултет на висшето учебно заведение. Сградата се дава в замяна на отнетата от университета на бул. \"Ал. Стамболийски\". Тя се намира на бул. \"Черни връх\" и по-рано в нея се помещаваше Професионалната гимназия по облекло, а сега ще се провежда предклиничното обучение на студентите по медицина. Вчера преподаватели от професионалното училище излязоха с декларация, в която изразиха своята изненада да бъдат лишени от сградата, в която и в момента се провеждат учебни занятия. Те официално обявиха на образователния министър Вълчев, че ще излязат на протест, ако това се случи и не им бъде дадено разумно обяснение наложило взимането на това решение.  Средствата от 10 млн. лева се отпускат за поддържане и модернизиране на сградите на СУ. Причината е, че по-голяма част от сградите, които ползват различните факултети на Софийския университет, са паметници на културата, създават архитектурния облик на София и за тях се полагат разходи. Един милион лева ще се предоставят за придобиването на дълготрайни материални и нематериални активи и въвеждането на единна информационна система, която да поддържа всички процеси във висшето училище, заяви просветният министър Красимир Велчев. Ректорът на университета проф. Анастас Герджиков благодари за предоставената сграда: Провеждате спасителна реформа за висшето образование, предоставихте повече средства на БАН и на СУ. Моят призив е да използваме този момент, за да положим основите на магистралата на духа, така че не позволявайте да се отклоните от този път.  От СУ планираха протести на 22 януари, но след като исканията им бяха удовлетворени, отменят се и демонстрациите.", "date": "2018.01.10", "title": "Алма Матер получи от властта сграда и още 10 милиона"}
{"url": "http://www.faktor.bg/bg/articles/semeystvo-izgorya-v-pozhar-v-selo-do-strazhitsa", "text": "Трима души са загинали при пожар в село Камен (обл. Велико Търново). Сигнал за тежкия инцидент е получен тази сутрин в 05,45 ч. На адреса незабавно са изпратени два пожарни автомобила с петима огнеборци от Пожарната служба в Стражица. Открити са силно обгорени тела - предполага се, че в къщата са били 76-годишният стопанин и 74-годишната му съпруга. Заедно с тях вероятно е била и 54-годишната им дъщеря, съобщава „Дарик\". Предстои на местопроизшествието да бъде направен оглед и ще се изясняват причините за пожара. По първоначална информация няма данни за умишлен палеж.", "date": "2018.01.10", "title": "Семейство изгоря в пожар в село до Стражица"}
{"url": "http://www.faktor.bg/bg/articles/vzriv-pred-zavedenie-v-montana", "text": "Взрив е избухнал тази нощ пред кафене в центъра на Монтана, съобщи bTV. Инцидентът се е случил тази нощ пред известно заведение на централния площад. Сигналът обаче е подаден тази сутрин от собственика. Няма пострадали хора, нанесени са щети единствено по стъклопакета на кафенето. По случая започна проверка, а видът на взривното устройство ще установи екип на Специализирания отряд за борба с тероризма от София. Част от площада в центъра на града остана отцепена. Собственикът на заведението се занимава и с внос на коли, паралелно с разследването на случая е започнала проверка и на бизнеса му.", "date": "2018.01.10", "title": "Взрив пред заведение в Монтана"}
{"url": "http://www.faktor.bg/bg/articles/okrazhniyat-sad-v-dobrich-dopusna-da-bade-razkrita-taynata-na-osinovyavane", "text": "Окръжният съд в Добрич допусна да бъде разкрита тайната на произхода на осиновено лице, потърсило информация за биологичните си родители по здравословни причини - страдание от хронично заболяване, лечението на което изисква текущо проследяване и информираност за фамилната обремененост, съобщи пресцентърът на институцията.  Делото може да се смята за прецедент, тъй като е първото, по което молбата е уважена - от общо 12 граждански дела за разкриване на тайната за осиновяване, гледани в Окръжния съд от влизането в сила на новия Семеен кодекс през 2009 година. В останалите случаи се е стигнало до отказ или до прекратяване на делото.  Семейният кодекс дава възможност на навършилите 16 години осиновени да поискат информация за биологичния си произход по съдебен път, \"когато важни обстоятелства налагат това\". Окръжният съд смята, че по делото има достатъчно основания за предоставяне на търсената информация, тъй като фамилната анамнеза разширява възможностите за лечение, особено с навлизането през последните години на високотехнологични методи, основани на генетиката, посочват от пресслужбата на институцията.  Съдът се позовава и на практиката на Европейския съд по правата на човека, основана на Европейската конвенция за правата на човека и основните свободи, в която правото на достъп на осиновените деца до данни за биологичния им произход е широко признато. В хода на съдебното дело прокуратурата също е дала становище за основателност на отправената молба.", "date": "2018.01.10", "title": "Прецедент: Съд допусна да бъде разкрита тайната на осиновяването заради \"важни обстоятелства\""}
{"url": "http://www.faktor.bg/bg/articles/zapechataha-benzinostantsiya-v-sofiya", "text": "Устройства с дистанционно управление и черна кутия са открити при проверка на бензиностанция в София, съобщиха от пресцентъра на МВР. Чрез такива устройства обичайно се манипулират данните за продажби, подавани към Национална агенция за приходите, като по този начин се избягва плащането на ДДС.  Проверяващите са установили и отрицателни стойности при отчитането на броячите на колонките, което значи, че продаденото гориво е в пъти по-малко от отчетеното през предния месец, което е практически невъзможно. Обектът е запечатан от инспектори на столичната НАП.  Служители на СДВР са иззели по надлежния ред намерените устройства, както и всички налични фирмени документи. Акцията е реализирана по инициатива на Агенция „Митници“, съвместно с териториална дирекция на НАП София, Столична дирекция на вътрешните работи, Държавната агенция за метрологичен и технически надзор и Български институт по метрология. Действията се координират от Междуведомствения център в ГД „Борба с организираната престъпност“ за пресичане на престъпни практики, използвани от търговците при разпространението и търговията с течни горива (избягване плащането на ДДС и продажбата на гориво, което не отговаря на утвърдените стандарти).  По случая е образувано досъдебно производство. Работата продължава от служители на столичното Осмо РУ.", "date": "2018.01.10", "title": "Запечатаха бензиностанция в София, открита е черна кутия"}
{"url": "http://www.faktor.bg/bg/articles/blok-v-tsentara-na-pernik-polzval-5-g-bezplatno-parno-i-topla-voda", "text": "Незаконно присъединен жилищен блок към топлопреносната мрежа е установила при рутинна проверка \"Топлофикация\" - Перник, съобщи директорът на дружеството Любомир Спасов.  Живущите в новопостроения блок номер 14 на ул.\"Найчо Цанов\" в центъра на града в продължение на около пет години не са плащали парно и топла вода. Блокът е предаден за експлоатация през 2012 г., разказаха от \"Топлофикация\".  Сградата е била присъединена към топлопреносната мрежа от друго дружество, не от \"Топлофикация\", заради това блокът не е воден като наш абонат, обясни Спасов. Собствениците на 12-те апартамента и търговските помещения в сградата не открили партиди и не сключили договори с \"Топлофикация\" за обслужване на абонатната станция и доставка на топлоенергия. През целия период обаче ползвали парно и топла вода, без да ги заплащат. За случая е информирана полицията в Перник, топлоподаването към сградата е прекъснато.  Живущите вече са заявили желание да сключат договори за доставка на топлоенергия, от \"Топлофикация\" обаче искат обезщетение за времето, през което неправомерно обитателите на сградата са ползвали парно и топла вода.", "date": "2018.01.10", "title": "Цели 5 г. новопостроен блок си трае, че ползва безплатно парно и топла вода"}
{"url": "http://www.faktor.bg/bg/articles/sms-do-london-vdigna-na-krak-politsiyata-u-nas", "text": "32-годишен мъж от бургаския квартал \"Меден рудник\" вдигна на крак спецполицаите в Бургас, след като изпрати SMS до свой приятел в Лондон, в който алармира, че е отвлечен. Екшънът се разиграл към 12.20 часа днес, съобщи Областната дирекция на МВР.  Разтревожен от съобщението, българинът незабавно се свързал по телефона от Англия с полицията, откъдето веднага реагирали. Мобилният телефон бил локализиран, а специализираният отряд на полицията в Бургас за минути пристигнал на адреса в блок 469 в комплекс \"Меден рудник\" .  Щом нахлули в жилището, униформените открили \"похитения\" заедно с приятелката му. Пред полицаите, младият мъж казал, че се шегувал.", "date": "2018.01.10", "title": "Екшън в Бургас: SMS до Лондон вдигна на крак полицията в морския град"}
{"url": "http://www.faktor.bg/bg/articles/chavushoglu-otnosheniyata-no-sas-sasht-se-vloshavat-zaradi-otkaza-im-da-ekstradirat-gyulen-i-voennata-pomosht-za-kyurdite", "text": "Министърът на външните работи на Турция Мевлют Чавушоглу заяви днес, че отношенията със САЩ се влошават заради отказа на Вашингтон да екстрадира ислямския проповедник Фетулах Гюлен и военната помощ за сирийските кюрди, предава Reuters, пише БТА. В изказването си пред местна агенция, Чавушоглу рязко заяви, че връзките между съюзниците в рамките на НАТО ще продължат да се влошават ако Вашингтон не поправи грешките си. Анкара се вбеси от отказа на Вашингтон да екстрадира Гюлен, който е смятан за организатор на неуспешния опит за военен преврат в Турция през юли 2016 година, както и от подкрепата на САЩ за кюрдските „Сили за самоотбрана“(YPG), които са издънка на смятаната от Анкара за терористична организация „Работническа партия на Кюрдистан“(ПКК).", "date": "2018.01.10", "title": "Чавушоглу: Отношенията ни със САЩ се влошават заради отказа да екстрадират Гюлен и военната помощ за кюрдите"}
{"url": "http://www.faktor.bg/bg/articles/maltiyski-pasport-hit-sred-ruskite-miliarderi", "text": "За последните 3 години над 730 души с „типични за Русия имена“ са получили малтийско гражданство. Това съобщава официалният правителствен вестник на Малта, цитиран от РИА Новости. Сред тях са основателят и съсобственик на \"руския Google\" - \"Яндекс\" - Аркадий Волож, главата на крупната инвестиционна компания \"O1 Group\", меценат и държавен съветник на РФ Борис Минц и други руски милиардери, както и членове на техните семейства. Следва да се отбележи, че Минц и Волож влизат в списъка на стоте най-богати граждани на Руската федерация. Въпросните лица са получили гражданството си, позволяващо им да пътуват свободно на територията на Европейския съюз, по силата на програмата \"Гражданство в замяна на инвестиции\". Всеки желаещ да получи малтийски паспорт може да направи това, ако инвестира в средиземноморската държава минимум 880 хиляди евро.", "date": "2018.01.10", "title": "Малтийски паспорт - хит сред руските милиардери"}
{"url": "http://www.faktor.bg/bg/articles/novini/balgariya/politolog-zayavi-che-opozitsiyata-shte-izpolzvat-evropredsedatelstvoto-kato-rupor-za-obvineniyata-si", "text": "Опозицията, а и не само тя, ще използват европредседателството като рупор за обвиненията си срещу властта, смята експерт. Опозиционни партии, обществени организации и всички, които в България са активни под някаква форма, ще се стремят максимално да използват периода, когато фокусът на прожекторите към България е достатъчно наситен, за да могат да изявят своите претенции и да покажат това, което искат. Сега чуваемостта е много по-висока и така ще бъде до края на юни. Това коментира в предаването „Преди всички“ на БНР политологът Борис Попиванов от Институт „Иван Хаджийски“.  По думите му всичко това не може да гарантира спокойствие на Европредседателството, а точно обратното – то е заредено с неща, които могат във всеки един момент да се случат и да нарушат предварителните планове. Попиванов не очаква по време на Българското председателство да има ясна пътна карта за европейската интеграция на Западните Балкани: Западните Балкани първо трябва да напреднат сериозно с интеграцията помежду си преди да се заяви ясен път към членство в ЕС. Само след година и малко предстоят избори за ЕП и след тях ще има нова ЕК. Ако до началото на следващия мандат на бъдещата ЕК през 2019 г. Западните Балкани и тяхното приемане в ЕС не е заложено като приоритет на самия ЕС, на мен ми се струва, че отлагането ще трябва да е поне до 2024 г. Така че каквото има да се случва, ще се случва по време на нашия мандат и по време на следващото австрийско председателство, а то има определени резерви към интеграцията на целия регион.   Политологът отбеляза, че 2017 година не е направила крачка за успокояване на глобалното напрежение, а даже напротив – по целия свят несигурността расте. Той прогнозира, че и 2018 година ще бъде също натоварена с много голяма несигурност – това важи и за Европа, и за България.Последните джадаи измъкнаха 3 милиона от българите", "date": "2018.01.10", "title": "Политолог: Опозицията ще използват европредседателството като рупор за обвиненията си"}
{"url": "http://www.faktor.bg/bg/articles/borisov-gneven-na-politsaite", "text": "Премиерът Бойко Борисов откри ядосан пилотното заседание на кабинета в НДК, което се превърна и в своеобразен тест преди утрешното откриване на Европредседателството на България. Той започна с гневна забележка по повод билбордовете на полицаите, които ще протестират за заплати пред европейските лидери, съобщи Канал3. Разбрах че тази нощ частна фирма си е позволила да свали билборда на синдикатите, избухна премиерът при откриването на заседанието. Дайте им всички билбордове да пишат каквото лошо има, нека се покажем какви сме, разпореди се Борисов по повод надписите на английски на полицейския синдикат. \"Да тестваме залата днес е цялата идея за преместването на заседанието днес. Ще започнем с точка 16 и 17, за това съм поканил и ректорите на СУ\", обясни изнесеното заседание Борисов. Думата взе просветният министър Красимир Вълчев, който докладва пред кабинета за отпускането на сграда на СУ и на допълнителни 10 млн., за което се договориха с деканите на ВУЗ-а преди ден. Министрите и техните екипи се събраха в преобразената Зала 3 на НДК още преди 10.00 часа, а премиерът пристигна с около петнайсетина минути закъснение заедно с вътрешния министър Валентин Радев.", "date": "2018.01.10", "title": "Борисов гневен на полицаите заради билборда им преди европредседателството"}
{"url": "http://www.faktor.bg/bg/articles/pirinski-kategorichno-tryabva-da-zayavim-che-koruptsiyata-ne-e-izoliran-balgarski-problem-v-evropa", "text": "Изложба и конференция на тема \"Балканите и Югоизточното Средиземноморие: Споделени спомени, общо бъдеще\" ще се проведе в ЕП в Брюксел днес. Един от организаторите е евродепутатът Георги Пирински. Останалите са евродепутати от други държави. Най-активна организаторка е Костадинка Кунева от Гърция, каза Пирински и добави: Нейна е идеята да се потърси общото в античността, в средновековното наследство на народите от Югоизтока. Интересен аспект е фотоизложбата, която ще предшества самата конференция. Тя е дело на фотографа Иво Хаджимишев и е част от една много богата колекция, резултат от няколкогодишен проект, където са събрани образите на много открити в земите на днешна Гърция, България, Румъния, Кипър наследство с художествени, с исторически екземпляри, които говорят за присъствието и съчетаването на много древни култури. Търси се онова, което е създало една културна среда, една общност, която и днес дава своя отпечатък върху начина, по който се формираме и гледаме на света. Идеята на втория аспект на дискусията е да видим дали тази част от Европа, Източното Средиземноморие, могат да се развият като един регион, отворен към съседните – Евразия, Близкия изток, Северна Африка, и като част от ЕС да играят роля за развитието на един процес на позитивни взаимоотношения, коментира евродепутатът.  Относно въпроса с корупцията и представянето на България преди Европредседателството, Пирински коментира: Трябва да запазим една балансирана перспектива и да не си затваряме очите по отношение на онова, което е реален проблем. Трябва да имаме самосъзнанието и нагласата да го погледнем обективно, а не да реагираме първосигнално. И едновременно с това достатъчно категорично да заявим, че това не е изолиран български проблем в Европа.", "date": "2018.01.10", "title": "Пирински: Категорично трябва да заявим, че корупцията не е изолиран български проблем в Европа"}
{"url": "http://www.faktor.bg/bg/articles/bsp-darzhavna-baza-e-prevarnata-v-spa-za-borisov", "text": "Югоизточно държавно предприятие (предприятието, което стопанисва горски територии в Бургас, Сливен, Стара Загора, Хасково и Ямбол) е превърнало държавна база край Ропотамо в спа за Бойко Борисов и той прекарва уикендите си там. Това обяви пред БТВ депутатът от БСП Николай Цонков. По думите му стопанството е инвестирало в базата 2 млн. лв.Така Цонков даде пример за корупцията в управлението, заради която червените ще искат вот на недоверие към кабинета. \"Ето така се правят фалшиви новини, после ще излезе, че не е вярно, но какво от това - в национален ефир го е казал депутат от БСП\", възмути се Мануил Манев от ГЕРБ. \"Заглавията в западни медии често биват взимани от български политици - затова те трябва много да внимават какво говорят\", предупреди Манев.", "date": "2018.01.10", "title": "БСП: Държавна база е превърната в спа за Борисов - фалшива новина, контрират от ГЕРБ"}
{"url": "http://www.faktor.bg/bg/articles/srabski-mitropolit-obvini-vuchich-che-predava-kosovo", "text": "Митрополитът на Черногорско-приморската епархия на Сръбската православна църква Амфилохие отправя остри нападки срещу сръбското държавно ръководство и конкретно обвини президента Александър Вучич, че предава Косово, съобщават медиите в Сърбия. Митрополитът отприщи политическа лавина от реакции в Сърбия с изявлението си за черногорската ТВ Нова в неделя, че се \"страхува, че политиката на Александър Вучич води към предателство на Сърбия и на Косово\". Той подчерта, че призивът за отбрана на Косово и Метохия, подписан и от него, е поради \"недоверието и комбинациите, които се правят\". На изявлението на Амфилохие, освен Селакович, регираха няколко министри, директорът на правителствената служба за Косово и част от опозиционните партии. Генералният секретар на кабинета на президента Вучич Никола Селакович отговори на обвинението с думите, че \"Амфилохие се занимава с магии, когато говори за предаване на Косово\". Митрополитът отговори в черногорския вестник \"Дан\", че въпросът е кой всъщност се занимава с магии - той или държавният глава, предава БТА. Амфилохие препоръча на \"тези господа да намалят малко приказките и да не търсят сега някакъв диалог за Косово\". \"Какъв диалог, когато народът го избра за президент на Сърбия. Не може сега той да свали отговорността от себе си и да я прехвърли на друг. Очевидно това се опитва да направи\", заяви Амфилохие за \"Дан\". В друго изявление за сръбски портал митрополитът казва: \"няма договор да Косово с тази група разбойници\". Той отхвърли казаното от министри от Сръбската прогресивна партия, че на два пъти е отслужвал опело на Вучич. \"Никого не нападаме, нито аз, нито църквата, а изразяваме загриженост за съдбата на най-важния въпрос за сръбската държава. Никога не съм извършвал опело на Вучич. Правил съм го за тогавашния премиер Ивица Дачич и за сръбския парламент. но доколкото сътрудниците на Вучич приемат това опело, не мога да направя нищо\", каза Амфилохие. Той допълни, че няма нищо лично против сръбския президент, но подчерта, че смята косовския въпрос за съдбовен за сръбския народ\". Свещениците от Черногорско-приморската епархия на СПЦ изцяло подкрепиха позициите на Амфилохие. Александър Вучич заяви, че до неделя, когато в Сърбия се чества Старата Нова година, няма да коментира изявленията на Амфилохие.", "date": "2018.01.10", "title": "Сръбски митрополит обвини Вучич, че предава Косово"}
{"url": "http://www.faktor.bg/bg/articles/sasht-otkazaha-viza-na-nachalnika-na-generalniya-shtab-na-srabskata-armiya", "text": "САЩ не са издали виза на началника на Генералния щаб на сръбската армия генерал Любиша Дикович, съобщи сръбския вестник \"Данас\", предава македонската електронна медия \"Плюс Инфо\", цитирана от \"Фокус\". Според източници на сръбското издание, американците са поканили Дикович да изнесе реч в САЩ, но след това не са му издали виза, защото е присъствал на руско-белоруски военни учения в Русия през септември миналата година. Сръбският вестник припомня, че военните маневри са се провели от 14 до 20 септември на полигона Лужский в Западна Русия, на около 100 км. източно от границата с Естония. Маневрите предизвикали основателни страхове у някои страни-членки на НАТО, че Русия може трайно да разположи войска в Беларус и да извърши нападение над Балтийските държави.", "date": "2018.01.10", "title": "САЩ отказаха виза на началника на Генералния щаб на сръбската армия"}
{"url": "http://www.faktor.bg/bg/articles/dimitar-ivanov-pokaznoto-ubiystvo-na-biznesmena-petar-hristov-e-zaradi-narusheni-ikonomicheski-interesi", "text": "Показното убийство на бизнесмена Петър Христов е заради нарушени икономически интереси. Това смята експертът по сигурност професор Димитър Иванов, както го представя Bulgaria ON AIR. Той е последният началник на Шести отдел в Шесто управление на ДС, разбира се. И заслужава особено внимание, когато се опитва да отклони общественото мнения от някаква версия,  насочвайки го към друга. Тогава първата може да стане и водеща....  Според него не може да се смята, че престъплението е извършено заради помощта, която Христов е оказвал на полицията, както обяви Цветан Цветанов. \"От професионална гледна точка е изключително некомпетентно да се прави такова изказване от човек, свързан със службите\", заяви професор Иванов в студиото на \"България сутрин\".  Като не благоволи да обясни защо. Той подчерта, че едно такова престъпление струва много пари, които някой трябва да плати и да е намерил квалифициран човек, който да го извърши. Според Иванов големите проблеми у нас са заради разделението на властите. \"Съдебната, законодателната и изпълнителната власт трябва да работят компетентно, независимо една от друга и да се контролират\", обясни професор Димитър Иванов пред Bulgaria ON AIR.", "date": "2018.01.10", "title": "Димитър Иванов: Показното убийство на бизнесмена Петър Христов е заради нарушени икономически интереси"}
{"url": "http://www.faktor.bg/bg/articles/kongresmeni-ot-sasht-rusiya-se-mesi-v-demokratichniya-protses-iz-tsyala-evropa", "text": "В обширен нов доклад американски конгресмени демократи предупреждават за растяща руска намеса из цяла Европа и правят заключението, че дори след като някои западни демокрации са реагирали с агресивни контрамерки, президентът Доналд Тръмп не е предложил никаква стратегия за защита на САЩ от опасността да не стане отново жертва на системната намеса на Кремъл, предаде Асошиейтед прес, цитирана от \"24часа\". Това е първият доклад от Конгреса на САЩ, в който подробно се описват руските усилия за намеса с цел подкопаване на демократични процеси, от президентските избори в САЩ през 2016 г. досега. АП е получила копие от доклада преди официалното му публикуване по-късно днес, предава БТА. \"Никога досега президент на САЩ не е пренебрегвал толкова явно такава тежка и засилваща се заплаха за националната сигурност на САЩ\", се казва в доклада. Той е в обем от над 200 страници и е изготвен по инициатива на сенатор Бен Кардин от щата Мериленд, най-високопоставеният демократ в сенатската комисия за външните работи, но не е подкрепен от републиканците в комисията. В него се описват руски операции в 19 европейски страни.  Кардин е поръчал доклада, за да могат американците да видят \"истинските измерения и обхват\" на усилията на руския президент Владимир Путин да подкопава демокрацията по света, каза той в изявление. \"Докато президентът Тръмп на практика бездейства, Путин продължава да усъвършенства асиметричния си арсенал и търси нови възможности да затруднява държавни управления и да подкопава подкрепата за демократичните и международни институции, които САЩ и Европа са изградили през последните 70 години\", заяви Кардин. В доклада се изразява безпокойство, че Тръмп не е посочил руската агресия като тема за обединяване на нацията и се иска \"по-силен глас на Конгреса\" в насърчаването и финансирането на продемократични дейности.  В доклада се говори за продължаващи от години кибератаки, дезинформация, прикрити операции в социалните медии, финансиране на маргинални политически групи, корупция и в най-крайните случаи опити за убийство и военни операции, които са дестабилизирали крехките демократични правителства на Украйна и Грузия.  Авторите посочват, че изборите в страни като Великобритания, Франция и Германия са били компрометирани от Москва. Тези държави и други по-малки европейски страни като Финландия и Естония са похвалени за бързата им и често ефикасна реакция. Тръмп е приканен да създаде междуведомствена група за борба с руската намеса по модела на Националния антитерористичен център, който бе създаден след нападенията от 11 септември 2001 г. в САЩ. В доклада също се препоръчва Тръмп да свика годишна глобална среща на върха подобно на други такива форуми за борба с \"Ислямска държава\" или местни радикални групи, както и да се създадат екипи за бързо реагиране в защита на съюзнически страни след кибератаки и да се изготви международно споразумение за употребата на киберсредства в мирно време. Правителството на САЩ също е призовано да увеличи помощта си за насърчаването на демокрацията в Европа и публично да осъди всякакви връзки на организирани престъпни групировки и корупционни действия с Путин. Социалните мрежи трябва да оповестяват източниците на финансиране на политически рекламни материали, както правят печатните и електронните медии. Документът се опира в голяма степен на открити източници на информация, както и на разговори с европейски дипломати и други правителствени служители.", "date": "2018.01.10", "title": "Конгресмени от САЩ: Русия се меси в демократичния процес из цяла Европа"}
{"url": "http://www.faktor.bg/bg/articles/upravitel-na-firma-prostrelya-bivsh-rabotnik-v-tseha-si", "text": "Управител на фирма за дограма в Бургас простреля мъж, който твърди, че е негов бивш работник. Пострадалият 23-годишен мъж е прострелян в лицето и в тялото, вероятно с въздушна пушка, съобщава БТВ. След преглед е освободен за домашно лечение. При разследването е установено, че пострадалият не е бил на трудов договор във фирмата. Според собственика на цеха мъжът влязъл да краде. Скандалът между двамата възникнал в късния следобед в района на предприятието в квартал „Комлука”. Иззети са видео записи от камерите в района, разпитват се и очевидци. По случая е образувано досъдебно производство.", "date": "2018.01.10", "title": "Управител на фирма простреля бивш работник в цеха си"}
{"url": "http://www.faktor.bg/bg/articles/oon-s-nova-portsiya-sanktsii-kam-severna-koreya", "text": "Съветът за сигурност на ООН единодушно прие налагането на нови санкции за Северна Корея заради ядрените и ракетни изпитания на Пхенян, предава БНТ. Доставките на петролни продукти като бензин и дизелово гориво са допълнително ограничени. Резолюцията включва също така забрана за износ на храни и селскостопански продукти, машини, електрически съоръжения, дървесина и кораби, а също за продажба на машини, желязо и други метали. Наложена е забрана за пътуване срещу 16 лица.", "date": "2018.01.10", "title": "ООН с нова порция санкции към Северна Корея"}
{"url": "http://www.faktor.bg/bg/articles/toma-bikov-1-2", "text": "Тези три случая са различни – на стрелбата по данъчния, шесторното убийство в Нови Пазар и в центъра на София, но до голяма степен – искаме или не - започнаха да играят ролята на център на публичен дебат на журналисти, политици, експерти.  Но те започнаха да паразитират върху тях и да ги употребяват от своята гледна точка. Това коментира в студиото на Нова ТВ депутатът от ГЕРБ Тома Биков, който заедно с депутата от БСП Славчо Велков коментираха имат ли връзка последните три убийства у нас с европредседателството. Имаме битово убийство, каквото е шесторното убийство – че държавата подава подвеждаща информация, че не вярват на версията, че Росен е убиецът. Когато се породи съмнение в обществото, се пропуква и доверието в институциите, продължи коментара си той. По думите на Биков няма нищо необяснимо в поведението на Росен Ангелов, който беше намерен мъртъв в изоставена къща в околностите на Луково, с огнестрелна рана в главата.  Това е психопат – човек, който е осъждан и е опасен, но няма нищо необяснимо в това, че се е самоубил. Една голяма трагедия се превърна в повод за хора, които са заинтересовани по една или друга причина за разклащане на правителството и една лична трагедия да я използват за лични цели. Тома Биков изрази позицията си и за убийството на бизнесмена Петър Христов, което според него е било добре планирано, обмислено и организирано.  Организираните, професионалните убийства много по-трудно се разкриват и доказват. Дай боже да бъде разкрито и убийството на Петър Христов. Биков посочи, че в консултативния съвет при президента също са се дискутирали убийствата, но те са въпрос на разследване. Дали ще излизат политиците с декларация, няма особено значение. По-стратегическо важното от този консултатитев съвет при президента е, че всички се обединиха около идеята за обща европейска отбрана, артикулирана първо от премиера Борисов за първи път. Това е добра новина за България, а и за Европа и се надявам тя да оцени това.  Славчо Велков изрази мнение, че трите престъпления са от различен характер, но поставят въпроса – не се ли създава едно чувство на нестабилност и несигурност у нас.  Дали някой иска да клати държавата и правителството – ще проличи. Ако това е организирана престъпна група, която иска да клати държавата, да ни представи зле в Европа, тя ще го направи пак,  ще извърши и друго действие и по време на европредседателството. Но не е нормално – в столицата на европейска държава да се допускат такива престъпления, посочи Велков.", "date": "2018.01.10", "title": "Тома Биков: Има хора, които паразитират върху последните убийства, използват ги за лични цели"}
{"url": "http://www.faktor.bg/bg/articles/chovekat-govoril-posleden-s-petar-hristov-beshe-tochen-chovek-ot-nikogo-ne-se-strahuvashe", "text": "Яков Джераси, приятел на Петър Христов, е последният човек, който се е чул по телефона с бизнесмена, преди показният разстрел в центъра на София. Христов звучал е много щастлив. Обсъждали как да организират събитие за 80-годишнината на писателя Михаел Бар Зоар. По нищо не личало това, което ще се случи малко след като затворят телефона. „Аз съм горд, че съм негов приятел. Той ми се обади най-напред да ми честити за Новата година, защото той точно се върна със семейството от ваканция. Причината за разговора ни беше едно събитие на 30 януари, което той води по случай 80-годишнината на професор Михаил Бар Зоар, защото той писа книгата „Хватката на Хитлер”. Тази книга отвори България пред света”, разказва по Нова ТВ Джераси. „Той е човек, който обича да работи. Прозрачен е. Там няма скришни неща! Помниш Мануела, той лично я закара до Израел, където израелците го питаха защо вкарва толкова пари. А той им казваше, че това са негови лични средства. Помагаше и на ученици, раздавахме стипендиии заедно. Петър Христов много ще липсва и в Израел. Той е пръв приятел на министъра на отбраната на Израел той беше един мост, когато нещата не вървяха”, казва още Яков Джераси. За показния разстрел на приятеля си Яков разбира от секретарката си. Джераси обаче изключва възможността Петър Христов да е бил убит заради неуредени бизнес отношения. Казва, че бизнесменът не е имал врагове и всички хора го обичали. „Никога не се страхуваше, той нямаше бодигардове, имаше шофьор и си вървеше свободно по улиците. Срелецът е бил много добре професионално подготвен, значи е планирано, защото го няма заснет на нито една видео камера. Искам да знам кой направи поръчката”, каза Яков Джераси. „Той имаше мечти за бъдещето. Той искаше да влезне в българската политика. Имаше много близки отношения с партия ГЕРБ. На 12-и февруари трябваше да пътуваме с 12 кметове за Израел. Много от тях са му лични приятели, за да видят как се управлява град. Става въпрос за кметовете на Видин, Свищов, Никопол, Рудозем, Благоевград, Неделино, Горна Оряховица и др.”, казва още Яков Джераси.", "date": "2018.01.10", "title": "Човекът, говорил последен с Петър Христов: Беше точен, от никого не се страхуваше"}
{"url": "http://www.faktor.bg/bg/articles/ekaterina-zaharieva-erdogan-i-putin-nyamat-dati-za-poseshtenie-v-balgariya", "text": "Убедена съм, че както разкриха убиеца от Нови Искър така ще разкрият и убийството на Петър Христов. Това каза пред БТВ министърът на външните работи Екатерина Захариева и допълни, че за миналата година едва едно такова престъпление остава неразкрито. Днес МВР ще даде пресконференция на която ще изясни всички факти около случилото се в новогодишната нощ в Нови Искър.\"Важно е да оставим органите да си свършат работата добре\", призова Захариева. Последното изследване на Евробарометър, в което се пита дали сте участвали в корупционна практика е поставило България на 13-то място. \"Значи гражданите на 12 държави смятат страните си за по-корумпирани от нас\", посочи външният министър. \"Борбата с корупцията е низ от действия - разкриване, доказване и понасяне на отговорност\", обясни Захариева. По думите й КСНС е продължил дълго, защото е имало много доклади, а взетите решения са в резултат на сериозно и конструктивно обсъждане. \"Показахме, че България е обединена и всички ще работят заедно по време на европредседателството\", каза Екатерина Захариева. Тя смята, че е важно България да има добри отношения с Турция, но без да замита проблемите под килима. \"Джамията в София е в ремонт не сме говорили за откриването й с участието на Ердоган. Няма дата на която турския президент ще идва у нас по време на европредседателството\". Захариева допълни, че България има специални отношения с Турция. \"Ние се разбираме, делим обща история\". В заключение Екатерина Захариева беше категорична, че подобно на Реджеп Таип Ердоган и Владимир Путин няма дата за посещение в България.", "date": "2018.01.10", "title": "Екатерина Захариева: Ердоган и Путин нямат дати за посещение в България"}
{"url": "http://www.faktor.bg/bg/articles/karakachanov-1-3", "text": "Разминаване в позициите на патриоти и премиер към Ердоган –  не мога да коментира позиции на мои колеги, нито на премиера. Но мога да кажа какво е моето отношение към политиката на Ердоган – България трябва да развива добри отношение с Турция, но на равнопоставена основа, защото това е огромна държава, с огромни икономически възможност. Не трябва да позволяваме Турция да се меси в нашите вътрешни суверенни работи. Не може да провежда политика сред мюсюлманското население у нас и това трябва приятелско да им бъде казано от нашите служби. Това коментира в студиото на Нова ТВ военният министър Красимир Каракачанов. Той посочи, че храмът „Св.Стефан“ е уникална църква и символ на българщината. Затова не може да не изразя благодарност на Ердоган.  Когато се направи жест към България, трябва да се отвръща адекватно. Ние също сме правили жестове – ремонтираха джамията в Пловдив, която също е паметник на културата, припомни Каракачанов. Що се отнася до протестите във връзка с парк \"Пирин\", вицепремиерът се солидаризира с позицията на своя коалиционен партньор в Обединени патриоти Валери Симеонов. Както стана ясно такива ще има на 11 януари -  на екозащитниците в София и на хората от Банско.  Не бих казал, че сме били изплашени от протестите на 4 януари в центъра на София и на магистралата край Банско. Вниманието на България не трябва да се фокусира само на жълтите павета. На хората от Банско им писна една група от хора, които да се грижат за техните интереси. Затова те решиха, че трябва да вземат нещата в свои ръце – защото в Благоевградско хората имат два пъти по-ниски доходи от тези, на хората в София. Първо, не е вярно, а дори бих казал, че част от зелените откровено лъжат, защото няма възможност да се застроява нещо друго, освен втора кабинкова линия. Това го каза и екоминистърът, и Валери Симеонов. Много добре знаят, че планът за управление дава възможност за изграждането единствено на втория кабинков лифт. Ако има нещо повече от втори лифт в проекта за Банско, аз лично ще отида да се извиня на зелените и ще им кажа – да, вие бяхте прави, посочи Каракачанов. Той коментира и изявлението на Волен Сидеров, че ОП били във властта не заради лифтове и плажове, като опроверга лансираните в публичното пространство тези, че има напрежение в коалицията на патриотите.  Аз съм човек, който носи отговорност, в това число и като министър на отбраната. Прав е Сидеров, че не сме във властта да правим лифтове и да разчистваме плажове. Той по същество е прав, че нашите приоритети са растеж на доходите и гарантиране на сигурността, както е записано в програмата ни. Но когато един проект води до повишаване на доходите, до разкриването на нови работни места и внасяне на пари в бюджета, то какъв е тогава проблемът, опроверга твърденията за разнобой в коалицията на Обединени патриоти Красимир Каракачанов.", "date": "2018.01.10", "title": "Каракачанов: Ако има нещо повече от втори лифт на Банско, аз лично ще се извиня на зелените"}
{"url": "http://www.faktor.bg/bg/articles/uchen-otnosheniyata-s-es-za-vazhni-za-turtsiya-za-tova-govori-erdogan-v-istanbul", "text": "Много европейски страни ще преосмислят отношението си към Турция, след като вече затихна проблема с бежанците. Тази позиция изрази бившият председател на Българската академия на науките академик Стефан Воденичаров. \"Турция е една държава с голям икономически и военен потенциал\", обясни академик Воденичаров в ефира на \"България он Еър\". Той подчерта, че ние, европейците, не можем да си позволим да имаме лоши  отношение с подобен съсед. Именно отношенията на Турция с Европейския съюз са били акцент в речите на турският премиер и президент по време на откриването на желязната църква \"Свети Стефан\" в Истанбул, посочи Воденичаров. Бившият председател на БАН коментира и протестите на учените, с които те поискаха повече средства от държавата, а правителството гласува и отпусна допълнително 15 милиона лева. По думите на академик Воденичаров исканията не са били постигнати. \"Искаха сумата, която да се даде да бъде 30 милиона лева, за да може средната заплата в академията да се доближи до тази в страната\", обясни бившият председател на БАН. Воденичаров подчерта още, че бедността в България ще бъде преодоляна едва когато, започнем да работим повече.", "date": "2018.01.10", "title": "Учен: Отношенията с ЕС са важни за Турция, за това говори Ердоган в Истанбул"}
{"url": "http://www.faktor.bg/bg/articles/ognyan-zlatev", "text": "Страната ни е абсолютно подготвена за председателството. Това заяви в ефира на БНТ ръководителят на представителството на ЕК в София Огнян Златев. По думите му прави чест на българските политици, че са достатъчно отговори в такъв момент да забравят за политическите си пристрастия и да си дадат сметка, че председателството е страхотен шанс и възможност за страната ни. Златев коментира и криминалните инциденти от последните дни, като каза, че това са едни трагични събития, но подобни неща се случват навсякъде. \"Жалко е, че се случват точно в навечерието и започват да се правят различни спекулации, конспиративни теории, но това няма отношение към старта на председателството\", смята Златев. Той изтъкна, че едната от важните теми на нашето председателство ще е бюджетната рамка за следващия програмен период, която ще очертае сценария, по който ЕС ще върви. Затова е важно заедно с комисаря Гюнтер Йотингер, който отговаря за бюджета, да проведем откровен разговор в ЕС, така че да се намери най-добрия баланс. Златев заяви, че в конференция в Брюксел в понеделник, която стартира дискусията за бъдещия бюджет, и където са присъствали Юнкер, Йотингер и министри на финансите на всички страни членки, включително Лиляна Павлова, всички са били единодушни, че в случая не става въпрос за бюджет, който да отговаря на интересите на страните нетни-донорки или нетни-получателки, а напротив - става въпрос за това, че сме изправени пред много предизвикателства. И трябва да бъдем смели и да вземем важни решения, но трябва да ги вземем в търсенето на баланс и компромис, което ще е една от задачите на българското европредседателството, заяви Златев. Златев уточни, че темата за кохеционната политика седи на високо в дневния ред на ЕК. Въпросът е как тя ще бъде преформулирана и как всички страни членки ще се научат да използват средствата в европейския бюджет по-ефективно. По думите му усилията на България по темата за присъединяването на Западните Балкани към ЕС ще са прагматични. Тоест тези практически стъпки, които ще направят, да стане присъствието и важността от бъдещето членство в ЕС видимо и по-разбираемо за гражданите там, обясни Златев.", "date": "2018.01.10", "title": "Огнян Златев: Криминалните инциденти нямат връзка с европредседателството"}
{"url": "http://www.faktor.bg/bg/articles/novini/svyat/pravitelstvoto-na-sasht-odobri-prodazhbata-na-antibalistichni-raketi-na-yaponiya", "text": "Правителството на САЩ одобри продажбата на антибалистични ракети на Япония, за да се защити срещу нарастващата ядрена и ракетна заплаха от страна на Северна Корея, предаде Ройтерс, като се позова на представител на американския Държавен департамент, съобщи \"24часа\". Новината дойде след като Северна Корея и Южна Корея проведоха първите разговори помежду си, за последните две години, в опит да разрешат кризата на Корейския полуостров, породена от севернокорейската ядрена програма, предаде БТА.  Вчера Държавният департамент на САЩ поиска от американския Конгрес да одобри продажбата на четири ракети и свързания с тях софтуер на Япония. Ракетите ще могат да бъдат изстрелвани от самолетоносачи в морето или от система с неземно базиране.", "date": "2018.01.10", "title": "Правителството на САЩ одобри продажбата на антибалистични ракети на Япония"}
{"url": "http://www.faktor.bg/bg/articles/novini/balgariya/svaliha-protesten-bilbord-na-politsaite-s-poslanie-kam-evrodelegatite", "text": "Билборд на английски език, с който служителите на МВР смятаха да посрещнат евроделегатите у нас, беше свален тази вечер, предаде БТВ. Той се намираше на кръстовището на улица \"Гурко\" и булевард \"Евлоги Георгиев\" в столицата. От полицейския синдикат заявиха, че нямат представа каква е причината, тъй като поставянето е било платено за най-малко 2 седмици. Плакати са поставени и на булевардите \"Брюксел\" и \"Цариградско шосе\". В деня на официалното откриване на европредседателството, полицаите излизат на протест с искане за 15-процентно увеличение на заплатите.", "date": "2018.01.10", "title": "Свалиха протестен билборд на полицаите с послание към евроделегатите"}
{"url": "http://www.faktor.bg/bg/articles/mareshki-popitah-bsp-s-kogo-shte-upravlyavate-ako-padne-pravitelstvoto-te-ne-otgovoriha", "text": "Съвета за сигурност при президента премина конструктивно. говореше за въоръжаване. Аз съм пацифист и не разбирам много от това. Така Веселин Марешки председател на партия \"Воля\" описа пред БТВ проведения вчера при президента консултативен съвет за сигурност. \"България трябва да изпълни решението на НАТО за увеличаване на военния бюджет до 2% от БВП до 2024 г. Горанов показа план за това\", заяви Марешки и посочи, че всички на съвета са се обединили около това, че трябва да се инвестира повече във вътрешната ни сигурност. \"Убийството на Петър Христов е атака към правителството, която цели създаване на несигурност\", убеден е председателя на \"Воля\". Той смята, че бизнесмените, който вършат нещо незаконно трябва по принцип да се чувстват застрашени. \"Аз не се чувствам така\", каза Марешки. \"Попитахме БСП с кого ще управлявате ако вота на недоверие мине. Те не отговориха и обясниха, че просто организират вота\". По думите на Веселин Марешки, тогава \"Воля\" е отказала да участва в този \"цирк\". Този разговор се е провел през ноември. \"Доган попита същото през декември и го обявиха за велик политик\", посочи лидера на \"Воля\". \"Щяхме да подкрепим БСП, ако Нинова беше вкарала 10-те милиарда, за които обвинява ГЕРБ, че присвояват, в техния алтернативен бюджет\", заяви още Марешки.", "date": "2018.01.10", "title": "Марешки: Попитах БСП с кого ще управлявате ако падне правителството - те не отговориха"}
{"url": "http://www.faktor.bg/bg/articles/kade-v-sofiya-se-zabranyava-parkiraneto-zaradi-evropredsedatelstvoto", "text": "Въвеждат се промени в движението в София в периода 10-12 януари, свързани с церемонията по откриването на българското председателство и посещението на Колежа на членовете на Европейската комисия, съобщиха от Министерството за Българското председателство на Съвета на ЕС 2018. Забраняват се престоят и паркирането на пътни превозни средства, с изключение на автомобилите, превозващи участниците в мероприятията, от 17.30 часа на 10 януари до отпътуване на делегациите на 12 януари, на: ул.\"Ген.Гурко\" между ул.\"Г.С.Раковски\" и ул. \"Кн.Александър Първи\", както и от 17.30 часа на 10 януари до приключване на мероприятията на 11 януари 2018 г. на ул.\"Кн Александър Първи\" между ул. \"Ген.Гурко\" и бул. \"Цар Освободител\"; на ул.\"Аксаков\" между ул.\"Дякон Игнатий\" и ул.\"Г.С.Раковски\"; на ул. \"Дякон Игнатий\" между ул.\"Ген. Гурко\" и бул. \"Цар Освободител\"; на ул. \"Кузман Шапкарев\" между ул. \"Иван Вазов\" и ул.\"Ген. Гурко\"; на ул. \"Славянска\" между ул.\"Г.С.Раковски\" и ул.\"Дякон Игнатий\"; на ул.\"Г.Бенковски\" между бул. \"Цар Освободител\" и ул. \"Иван Вазов\"; на ул.\"Иван Вазов\" между ул.\"Г. С. Раковски\" и ул. \"Дякон Игнатий\". От 06.30 часа до приключване на събитията на 11 януари се забранява престоят и паркирането на площад \"Кн.Александър Първи\", срещу Национална художествена галерия; на пл.\"Кн. Александър Първи\" между бул. \"Цар Освободител\" и ул. \"Московска\", а от 17.30 часа на 11 януари до приключване на мероприятията на 12 януари - на ул.\"Доспат\" между бул. \"Витоша\" и ул.\"Баба Неделя\"; на ул.\"Баба Неделя\"; на ул. \"Д-р Христо Стамболски\".   Забранява се влизането на пътни превозни средства, с изключение на автомобилите обслужващи мероприятията, само при необходимост и по преценка на отдел \"Пътна полиция\" при СДВР, от 08.00 часа до приключване на мероприятията на 11 януари по ул. \"Ген. Гурко\" между ул. \"Г.С.Раковски\" и ул. \"Кн.Александър Първи\"; по ул.\"Кн.Александър Първи\" между ул.\"Ген.Гурко\" и бул.\"Цар Освободител\"; по ул. \"Аксаков\" между ул. \"Дякон Игнатий\" и ул. \"Г. С. Раковски\"; по ул. \"Дякон Игнатий\" между ул. \"Ген. Гурко\" и бул. \"Цар Освободител\"; по ул. \"Кузман Шапкарев\" между ул. \"Иван Вазов\" и ул. \"Ген. Гурко\"; по ул. \"Славянска\" между ул. \"Г.С.Раковски\" и ул. \"Дякон Игнатий\"; по ул. \"Г.Бенковски\" между бул. \"Цар Освободител\" и ул. \"Иван Вазов\"; по ул. \"Иван Вазов\" между ул. \"Г.С.Раковски\" и ул.\"Дякон Игнатий\". Забраната за влизане на пътни превозни средства и от 08.00 часа на 12 януари до приключване на мероприятията по ул.\"Доспат\" между бул.\"Витоша\" и ул.\"Баба Неделя\"; по ул.\"Баба Неделя\"; по ул. \"Д-р Христо Стамболски\". За времето от 11.00 до 12.00 часа на 12 януари . се закрива спирка с код 0395 (бул. \"Черни връх\"), под \"Моста на влюбените\", след бул. \"Черни връх\", посока бул. \"България\". Столична дирекция на вътрешните работи осигурява охрана на мероприятието, постове за контрол и регулиране на движението на възлови кръстовища за горепосоченото време и места.", "date": "2018.01.10", "title": "Къде в София се забранява паркирането заради европредседателството?"}
{"url": "http://www.faktor.bg/bg/articles/novini/balgariya/oblachno-i-maglivo", "text": "Ще преобладава облачно, в равнините и мъгливо време. Само на отделни места ще превали слаб дъжд. Ще духа слаб до умерен вятър от изток. Максималните температури ще са между 4° и 9°, в София около 5°. Атмосферното налягане ще продължи да се понижава, но ще остане по-високо от средното за януари. Над планините ще преобладава облачно време. Ще духа умерен, по билата и силен вятър от юг-югозапад. Максималната температура на височина 1200 метра ще е около 5°, на 2000 метра – около 2°. Над Черноморието ще бъде предимно облачно, преди обяд на места и мъгливо. Ще духа до умерен вятър от изток-югоизток. Максимални температури на въздуха: 8° - 9°. Температурата на морската вода е 10°. Вълнението на морето ще бъде 3-4 бала.", "date": "2018.01.10", "title": "Облачно и мъгливо"}
{"url": "http://www.faktor.bg/bg/articles/novini/svyat/zemetresenie-s-magnitud-7-6-stana-v-karibsko-more", "text": "Земетресение с магнитуд 7,6 стана тази нощ в Карибско море северно от Хондурас, съобщи Ройтерс, като се позовава на Геофизичния институт на САЩ.  Епицентърът на земетресението е на дълбочина 10 км. Трусът е бил на 202 км. североизточно от град Пара Патука в Хондурас и на 307 км. от Джорджтаун на Каймановите острови. земетресението е станало в 02.51 минути по Гринуич.  По данни на Тихоокеанския център за предупреждение за цунами са възможни опасни приливни вълни в радиус от хиляда км. от епицентъра.  Няма сведения за жертви и разрушения. Трусът бил усетен в хондураската столица Тегусигалпа, разположена на 519 км. източно от епицентъра му, както и в мексиканския щат Кинтана Роо северно от Хондурас.", "date": "2018.01.10", "title": "Земетресение с магнитуд 7,6 стана в Карибско море"}
{"url": "http://www.faktor.bg/bg/articles/svlachishta-pometoha-kashti-v-yuzhna-kaliforniya-13-dushi-zaginaha", "text": "Най-малко 13 души са загинали в свлачища, отнесли къщи в Южна Калифорния, след силна буря с проливни дъждове, съобщи местната полиция, цитирана от Франс прес, предаде БНР. Телата са били открити в кал и отломки, по време на спасителни операции в град Монтесито, северозападно от Лос Анджелис. На пресконференция шерифът на окръг Санта Барбара - Бил Браун  предупреди, че се очаква броят на жертвите да расте. В Туитър Пожарната служба на окръга съобщи, че използва специално обучени кучета, за да търси евентуални жертви в няколко къщи, затрупани от свлачищата, където 20 души остават в неизвестност. Повечето от районите, засегнати от калните потоци, бяха опустошени през декември от пожара \"Томас\", най-унищожителният в историята на Калифорния, отбелязва Франс прес.", "date": "2018.01.10", "title": "Свлачища пометоха къщи в Южна Калифорния - 13 души загинаха"}
