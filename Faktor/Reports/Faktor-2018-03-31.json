{"url": "http://www.faktor.bg/bg/articles/novini/balgariya/elena-poptodorova-balgarskata-pozitsiya-po-sluchaya-skripal-izdava-strah-ot-rusiya", "text": "Решението на България да не гони руски дипломати от страната и да играе ролята на мост между ЕС и Русия, след усложнените отношения от случая Скрипал, издават страх и зависимости. Коментарът направи в предаването „Ексклузивно” по телевизия Европа вицепрезидентът  на Асоциацията на Атлантическия договор и бивш посланик в САЩ  Елена Поптодорова. „България продължава не може да се еманципира в положителен, добър смисъл. Просто да успее да не бъде зависима ето в такива тежки политически решения от последици, от които се страхува. Аз ще ви кажа и нещо друго, тя е такава хубава руска дума – неласкаво. Русия се отнася неласково към България и това не е новост. Аз имам предвид междусъюзническите, Балканските войни, когато Сърбия беше подпомогната и стимулирана във война срещу България. Аз имам предвид годините преди 1990 година. Когато, и аз съм свидетел, имаше силни възражения от Русия да честваме 1300-та годишнина на българската държава. Когато настъпиха тежките време на обвиненията срещу България за атентатите срещу папата, СССР буквално ни остави сами. България беше оставена сама в една много неблагоприятна международна среда да се справя както може, или по-скоро да се справя както не може”, каза Елена Поптодорова. Доверието към  България оттук нататък от страна на партньорите ни ще бъде под въпрос, коментира Поптодорова.   „Това, което ще се случи, най-важното, е вътрешното доверие към България ще продължи да бъде под въпрос. Ние нямаме същинско доверие от страна на съюзниците ни. Достатъчно е само да споменем Шенген и ще видим”, допълни още тя. Според Поптодорова има обосновано предположение за руско участие в акта по отравянето на двойния руски шпионин Сергей Скрипал и неговата дъщеря.", "date": "2018.03.31", "title": "Елена Поптодорова: Българската позиция по случая Скрипал издава страх от Русия"}
{"url": "http://www.faktor.bg/bg/articles/novini/balgariya/rumyana-kolarova-borisov-tryabva-mnogo-da-vnimava-sas-situatsiyata-s-ruskite-diplomati", "text": "„Не мисля, че решението за руските дипломати е нещо, от което могат да се възползват нашите депутати. По-важно е дали това решение е крайно. Ако правителството на Мей приведе нови факти, българското правителството ще трябва да направи категорична стъпка, каза в предаването „Офанзива с Любо Огнянов” политологът Румяна Коларова. „Корнелия Нинова се опита с декларация да излезе с едни гърди напред пред ГЕРБ, но не й се получи. Ако има рязка реакция на България, може да има икономически сътресения. Това е най-лошото, което може да се случи. Подозирам, че когато има държава, в която голяма част от икономиката е свързана с Русия, винаги правителството на тази държава трябва да внимава. Ситуацията е много сложна за Русия, защото има достатъчно държави, които показват солидарност към Великобритания”, категорична беше тя.", "date": "2018.03.31", "title": "Румяна Коларова: Борисов трябва много да внимава със ситуацията с руските дипломати"}
{"url": "http://www.faktor.bg/bg/articles/dzhon-boltan-koyto-sprya-bokova-v-pohoda-y-kam-oon-zastava-do-tramp", "text": "От 9 април новият съветник за националната сигурност на президента Тръмп ще се казва Джон Болтън. Той е добре познат в Америка, но не съвсем извън нея. Това обаче бързо ще се промени. Причината е неговият последователен консерватизъм, който веднага след обявяването на назначаването му, докара типично левичарския външно-политически истаблишмент в САЩ  до състояние на апоплексия, изразено във всевъзможни обвинения - от това, че е „опасен”, до това, че е „подпалвач на войни”, които се появиха на страниците на „Ню Йорк Таймс” и други медии.  Главният му грях изглежда е, че Болтън говори прямо и без да се извинява, когато става дума за американските национални интереси, както и острата му критика спрямо политиката на Обама като  “слаба и неефективна.” Освен това, той е критикуван от ляво защото нарича режима на аятолите в Техеран терористичен, заради  силната му критика към Путин и може би най-вече за това, че е против омиротворяването на международни зложелатели. Всичко това са твърдо-установени републикански принципи от много години. В интерес на истината, трябва също да се каже, че Болтън е защищавал и позиции, които са в конфликт с някои от тези на Тръмп, като например неговите съвети за смяна на режимите в Сирия и Иран, и безрезервната му подкрепа за войната в Ирак. Така че неговото назначаване от Тръмп, заедно с това на Майк Помпео в Държавния департамент учуди не малко специалисти. Какво е значението на това назначение за Югоизточна Европа и особено за България? За човек с консервативни схващания, като авторът на тези редове, това е безспорно много добра новина. Освен това има три други по специфични причини за оптимизъм относно политиката на Вашингтон при Болтън. Първо, той е заевявал не веднъж през годините, че  Заедно с неговата рязка критика спрямо путиновия нео-империализъм, не би трябвало да има съмнение, че в негово лице Източна Европа има нов приятел в Белия дом. На второ место, и това не е толкова добре известно, Болтън е дългогодишен председател на Gatestone Institute (gatestonеinstitute.org), един институт в Ню Йорк които се занимава с изследването на радикалния Ислям и ислямизацията в западния свят. Той е допринесъл не малко с изследванията си по теми като радикализацията на Турция, мюсюлманската диаспора на Запад, както и последиците от катастрофалната мигрантска политика на Меркел. Няма съмнение, че с назначението на Болтън в Белия дом във Вашингтон не са останали много илюзий относно опасния ислямистки курс  на Турция, ръководена от Ердоган. Най-накрая, Джон Болтън е имал и директна намеса в българската политика. Преди две години, в разгара на кампанията за нов генерален секретар на ООН, когато изглеждаше, че правоверната българска комунистка, Ирина Бокова, ще спечели надпреварата, Болтън написа една забележителна статия в Wall Street Journal (Who Will Lead the United Nations? August 7, 2016) в която разобличи нейните анти-американски и анти-израелски машинации като шеф на UNESCO и торпелира шансовете й за успех. Добре е сегашните български политици, които като нея, като че ли защищават чужди интереси повече от тези на  България, да си припомнят това.", "date": "2018.03.31", "title": "Джон Болтън, който спря Бокова в похода й към ООН, застава до Тръмп"}
{"url": "http://www.faktor.bg/bg/articles/novini/svyat/yaponiya-alarmira-phenyan-gotvi-nov-yadren-opit", "text": "Япония твърди, че Северна Корея подготвя нов ядрен опит. Изявлението направи японският външен министър Таро Асо, според когото е започнало изнасяне на земни пластове от подземния тунел, където беше извършен предишният опит, предава БНР.  През септември Пхенян извърши шестия си ядрен опит. Напоследък лидерът на страната Ким Чен-ун демонстрира готовност за нормализиране на отношенията с международната общност и за 27 април е насрочена негова среща с южнокорейския президент Мун Дже-ин.  Пхенян обяви готовност да започне и диалог за нормализиране на отношенията със САЩ, в хода на който може да обсъди ядреното разоръжаване на Корейския полуостров.", "date": "2018.03.31", "title": "Япония алармира: Пхенян готви нов ядрен опит"}
{"url": "http://www.faktor.bg/bg/articles/novini/svyat/istoriyata-na-dzhak-barski-kgb-shpionina-s-dve-samolichnosti", "text": "„Невероятният живот на един шпионин на КГБ\", „Шпионинът и жените\", „От фалшив американец до истински американец\" – под такива заглавия германските медии припомнят историята на един агент, чиято автобиографична книга наскоро излезе в Германия. Една история от Студената война, която ще прозвучи много познато на почитателите на известния сериал „Американците\". Дали го е страх, че дългата ръка на КГБ/ФСБ може да го достигне чак в Америка? На този въпрос, възникнал естествено след покушението срещу Сергей Скрипал, бившият съветски шпионин Джак Барски отговаря: „Страх има, но не изпадам в параноя.\" В действителност Барски се казва Албрехт Даниел, роден е през 1949 г. в тогавашната ГДР и бързо натрупва ценни биографични точки: завършва гимназия с пълно отличие, влиза в Комунистическата партия, получава стипендия „Карл Маркс\", учи химия, играе баскетбол, поема партийни функции. Просто няма как Щази и КГБ да не го забележат. Дитрих се чувства поласкан от вниманието. Той вярва, че комунизмът е най-висшият идеал и че няма нищо по-хубаво от това да работиш за СССР. Пък и суетата му непрекъснато го подтиква към кариера по върховете на „елита\" – така поне той мисли за тогавашните „разведчици\". През 1973 година започва шпионското обучение на младия химик – първо в Берлин, после в Москва, където той усвоява тънкостите на занаята и се научава да говори перфектен американски. Роднините и приятелите му мислят, че работи за източногерманското Министерство на външните работи някъде по света, докато Дитрих усърдно заляга над шпионските учебници в съветската столица. Пет години по-късно – точно като в шпионски филм – Дитрих се заселва в САЩ с открадната идентичност на Джак Барски, починал като 11-годишно дете през 1955 година. На първо време КГБ очаква от него просто да уседне и да усвои добра професия, пък после – ще видим. Две години по-късно Центърът му възлага да основе собствена фирма в Швейцария, да забогатее и да се сближи по възможност поне със Збигнев Бжежински, съветника по националната сигурност на тогавашния президент Джими Картър. „Да се борим срещу капитализма като капиталисти!\" – така звучи задачата му. Но работата с първоначалното натрупване на капитала не върви толкова гладко. Дитрих-Барски на първо време си изкарва хляба като велосипеден куриер, после започва да учи бизнес, завършва като първенец и постъпва на работа в застрахователна компания. Постепенно все пак се добира в подножието на капитализма: печели толкова добре, че хонорарите от КГБ изобщо вече не му трябват. Работодателите му междувременно се интересуват не от Бжежински и Картър (вече други са на власт), а именно от капитала, от Уолстрийт и технологиите. Борбата на „невидимия фронт\" вече не се води в името на идеологията, тя се е превърнала във вулгарен индустриален шпионаж, с чиято помощ Съветският съюз иска да компенсира изоставането си. Дитрих-Барски успява да открадне една компютърна програма, но това е всичко. Към този момент той очевидно вече се ориентира към по-скучен живот, встрани от шпионажа. В ГДР има семейство и дете, в САЩ – също, по някое време му се ражда и второ. Както кокетничи самият той в автобиогрфичната си книга: „Създадох си две личности, които нямаха контакт една с друга и само временно бяха слепени. Така в САЩ имах нормален семеен живот, забравяйки за германския – и обратното.\" През декември 1989 от КГБ го предупреждават, че има опасност да бъде разкрит. Като в лоша шпионска история му лепят предупредителни знаци по оградите, а цивилни агенти му шушнат на перона в метрото, че трябва да бяга. Дитрих-Барски обаче вече е решил, че на Запад му харесва повече – и игнорира предупрежденията. Минава време, Берлинската стена пада, СССР е разпуснат – и чак през 1991 година един избягал КГБ-архивар издава самоличността на дълбоко законспирирания и твърде безполезен агент. ФБР го арестува, Дитрих-Барски всеотдайно им разказва всичко, което знае, а безрезервното му сътрудничество е възнаградено с нова самоличност и вече истинско американско гражданство. Така завършва тази банална, безсмислена и, тъкмо поради това, поучителна шпионска история от годините на Студената война. Дитрих-Барски може би е извадил късмет с промените в Европа и в СССР след 1989 година. Но може би просто нещо премълчава, коментира германският вестник „Ди Велт\". А за нас остава закономерният въпрос: за какъв дявол е било всичко това?", "date": "2018.03.31", "title": "Историята на Джак Барски - КГБ-шпионина с две самоличности"}
{"url": "http://www.faktor.bg/bg/articles/novini/balgariya/rusiya-nyama-da-zaobicha-balgariya-shtom-spazva-neutralitet-i-neobvarzanost", "text": "Българският премиер Бойко Борисов обяви окончателното решение на България да не експулсира руски дипломати. Според Борисов страната му демонстрира солидарност с Великобритания, когато отзова българския посланик от Москва за консултации (посланикът ще се върне на 8 април). А сега София трябвала да \"поддържа канал за комуникация\" с Москва? Какъв е този канал за комуникация! Борисов прави същата грешка, която някои украински политици често правят, вярвайки, че ако защитават \"неутралитета\" и \"необвързаност\" на своята страна, в Русия веднага ще ги заобичат. А истината е, че Кремъл няма нужда от \"неутралитет\", той се нуждае от  и далавери. Затова Бойко Борисов за Москва  си остава един предател и наемник на американците, той или ще гони руските чекисти от посолството, или просто ще ги остави на мира. А когато лидерът на българската проруска опозиция Корнелия Нинов, радостно вика \"Да, браво\" в отговор на решението на своя противник в лицето на министър-председателя, ако аз бях на мястото на Борисов, щях много да се замисля: мога ли наистина да спечеля състезанието за благоволението на Путин пред тези, които вече са демонстрирали готовност да приемат всяка прищявка на Москва, като пренебрегват всеки национален интерес? Защото в края на краищата Путин се нуждае само от едно – от корумпирани марионетки, а не разумни поддръжници на \"канал за комуникация\"!", "date": "2018.03.31", "title": "Русия няма да заобича България щом спазва неутралитет и необвързаност"}
{"url": "http://www.faktor.bg/bg/articles/novini/svyat/puchdemon-kato-matrosov-nyama-da-se-predam-nyama-da-otstapya-ot-ideite-si", "text": "Бившият лидер на каталунското правителство Карлес Пучдемон, който от седмица е арестуван в Германия, писа в Туитър, че не смята да се отказва от своите идеи. Сайтът му в социалната врежа в момента се води от неговия екип, предаде ТАСС.  \"Искам целият свят да разбере: аз няма да се предам, няма да отстъпя, няма да се оттегля заради незаконните действия на онези, които загубиха изборите, или заради произвола на онези, които са готови да се откажат оп правовата държава и правосъдието заради \"единството на родината\", пише бившият лидер на испанската автономна област, посочи БТА.  Пучдемон бе задържан в Германия на 25 март, връщайки се от Финландия в Белгия, където живее в изгнание от октомври м.г. Бившият регионален лидер е обвинен в подстрекателство към бунт заради опитите да постигне независимост на Каталуния.  В понеделник районният съд в северния германски град Ноймюнстер (провинция Шлезвиг-Холщайн) продължи срока на неговия арест. Сега органите на германското правосъдие проучват въпроса за екстрадирането му в Испания. Решението се очаква след Великден, който за католиците и лютераните се пада на 1 април.", "date": "2018.03.31", "title": "Пучдемон като Матросов: Няма да се предам, няма да отстъпя от идеите си"}
{"url": "http://www.faktor.bg/bg/articles/novini/svyat/erdogan-domakin-na-sreshta-turtsiya-rusiya-iran-na-4-april", "text": "Турция ще бъде домакин на 4 април на тристранна среща за Сирия с участието на президентите на Турция, Русия и Иран, съобщи днес турското президентство, цитирано от турски медии и БТА. Тримата лидери Реджеп Тайип Ердоган, Владимир Путин и Хасан Рохани ще обсъдят в Анкара регионалните развития и продължаващата война в Сирия, както и двустранните отношения. Трите страни са гарантки на примирието в Сирия, договорено през декември 2016 г., което доведе до преговорния процес от Астана за намиране на политическо решение на конфликта, отбелязва \"Хюриет дейли нюз\". Тези преговори се водят паралелно на дискусиите под егидата на ООН в Женева. Анкара също така ще бъде домакин на 3 април на седмата среща на Съвета за сътрудничество на високо равнище между Турция и Русия, се посочва още в съобщението. В рамките на визитата Путин ще присъства на церемония по полагане на основите на АЕЦ \"Аккую\" в Южна Турция.", "date": "2018.03.31", "title": "Ердоган домакин на среща Турция-Русия-Иран на 4 април"}
{"url": "http://www.faktor.bg/bg/articles/obshtestvo/ulitsata/reorganizirat-za-6-mesetsa-dvizhenieto-v-sofiya-zaradi-izgrazhdaneto-na-metroto", "text": "Заради строителството на Метро София – ІІІ диаметър – Позиция 1 - от ул. „Житница” до бул. „България” от 00.00 часа на 01.04.2018 г. до 24.00 часа на 01.10.2018 г. се въвеждат промени в организацията на движение, съобщиха от Столична община. Забранява се влизането на пътни превозни средства по:  - средната част на пътното платно на бул. „Гоце Делчев”, между ул. „Кюстендил” и бул. „Цар Борис ІІІ”, като се оставят за движение на ППС по една пътна лента в двете посоки в същия участък,  - северното локално пътно платно на бул. „Цар Борис ІІІ” и две пътни ленти от северната половина на централното пътно платно на бул. ”Цар Борис ІІІ”, с дължина по около 70 м от двете страни спрямо оста на бул. „Гоце Делчев” и ул. „Житница“;  - ул. „Житница” между бул.”Цар Борис ІІІ” и ул. „Гебедже”.  Движението на пътни превозни средства по бул. „Цар Борис ІІІ” ще се извършва, както следва:  - в посока кв. „Княжево” - в една пътна лента от южната половина на централното пътно платно на бул. „Цар Борис ІІІ”, в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“, като се осигури и лента за движение на пешеходците с широчина 1,50 м; - в посока „Център” - в една пътна лента от южната половина на централното пътно платно на бул. „Цар Борис ІІІ” в обхвата на строителната площадка на кръстовище бул. „Цар Борис ІІІ” - бул. „Гоце Делчев” - ул. „Житница“. От 04.30 часа на 01.04.2018 г. до 24.00 часа на 01.10.2018 г. автобусите по линии номера 73, 83 и 102, ще се движат по променен маршрут. Автобусите по линия 73 – в посока ж.к. „Гоце Делчев“ ще се движат от ж.к. Овча Купел 2 по маршрута си до кръстовището на ул. „Любляна“ с бул. „Овча Купел“, надясно по бул. „Овча Купел“, наляво по бул. „Цар Борис III”, надясно по бул. „Братя Бъкстон“, наляво по ул. „Тодор Каблешков“, наляво по ул. „Ген. Стефан Тошев“, надясно по бул. „Гоце Делчев“ и по маршрута си до ж.к. „Гоце Делчев“- двупосочно. Автобусите по линия 83 в посока Зоопарка ще се движат от Хюндай България по маршрута си до кръстовището на бул. „Константин Величков“ с бул. „Възкресение“, по бул. „Акад. Иван Евстатиев Гешов“ през тунела под бул. „Цар Борис III” и ул. „Св. Георги Софийски“, надясно по бул. „България”, наляво по бул. „Гоце Делчев“ и по маршрута си до Зоопарка - двупосочно.  Автобусите по линия 102 – в посока Студентски град ще се движат от ж.к. Овча Купел 2 по маршрута си до кръстовището на ул. „Житница“ с бул. „Овча Купел“, наляво по бул. „Никола Мушанов“, надясно по бул. „Възкресение”, надясно по ул. „Акад. Иван Евстратиев Гешов“ през тунела под бул. „цар Борис III” и ул. „Св. Георги Софийски, по бул. „Петко Ю. Тодоров“, наляво по ул. „Бяла черква“ и по маршрута си до Студентски град - двупосочно.  Автобусите от линии 73, 83 и 102 ще спират на всички съществуващи автобусни спирки в променените участъци от маршрута. Спирки „Красно село“ с код 0636, 0638, 0639 и 0640 за автобусни линии 63 и 260 и трамвайни линии 4 и 5 се изместват на временно изградени перони в района на кръстовище ул. „Житница“ - бул. „Гоце Делчев“ - бул. „Цар Борис III”. Закриват се спирките: - двупосочна „Балканкар АД“ с код 0564 и 0569 на ул. „Житница“ ; - двупосочна „АП Земляне“ с код 0079 и 0080 на ул. „Житница“ ; - двупосочна „ж.к. Красно село“ с код 0637 и 0641 на бул. „Гоце Делчев“. П", "date": "2018.03.31", "title": "Реорганизират за 6 месеца движението в София заради изграждането на метрото"}
{"url": "http://www.faktor.bg/bg/articles/novini/svyat/poroshenko-postavi-pod-samnenie-proekta-severen-potok-2-sled-sluchaya-skripal", "text": "Украинският президент Петро Порошенко смята, че инцидентът в Солсбъри с бившия руски шпионин Сергей Скрипал ще има последствия при реализирането на проекта за газопровода „Северен поток-2“. „Убеден съм, че нападението с използване на отровно вещество в британския град Солсбъри ще има последствия за „Северен поток-2““, заяви президентът Порошенко в публикувано днес интервю в германската медийна група „Функе“. Порошенко настоява отношението към проекта „да бъде преразгледано от политически, икономически и етични съображения“. Порошенко отбеляза, че при реализирането на „Северен поток-2“ поради намаляване на транзита на газ Киев ще губи годишно около 2 млрд. долара.  „Освен това „Газпром“ може рязко да съкрати доставките на газ от Европа на Украйна, което може да доведе до отслабване на страната ни“, твърди държавният глава. До момента разрешение за строителството и експлоатацията на газопровода е издадено само от Федералната служба за навигация и хидрография на Германия. Сега следва проектът да получи разрешение от националните регулатори на още четири държави, през чиито територии ще преминава тръбата – Русия, Финландия, Швеция и Дания.", "date": "2018.03.31", "title": "Порошенко постави под съмнение проекта \"Северен поток-2\" след случая \"Скрипал\""}
{"url": "http://www.faktor.bg/bg/articles/obshtestvo/ulitsata/16-universiteta-vdigat-taksite-ot-sledvashtata-uchebna-godina", "text": "16 университета ще увеличат таксите си за студенти за следващата учебна година като средното повишение ще е с около 11 на сто. Единствено Софийския университет ще намали някои от таксите си. Други висши училища пък не променят заплащането. На страницата на просветното министерство за обсъждане за качените промените на таксите във висшите училища. То ще продължи до 19 април, след това таксите ще бъдат утвърдени от Министерския съвет. Най-старото ни висше училище, Софийският университет, намалява таксите в 17 специалности. Прави впечатление, че заплащането за специалностите на Физическия факултет пада от 750 на 200 лева. Целта е да се привлекат студенти към природните науки. Таксите се намаляват и в специалности като статистика, теология, география. Новоприетите студенти с максимален бал в специалност математика и статистика пък се освобождават от заплащане за първата година на обучение. Без промяна остават таксите в 69 специалности в седем от факултетите - сред тях тези по журналистика, биологическия, по математика и информатика. Увеличава се заплащането в 30 специалности. В специалността „Право“ таксите нарастват от 739 на 800 лева, а в най-желаната специалност „Психология“ - от 560 на 600 лева. Промените в таксите на Софийския университет се отнасят само за новоприети студенти. 17 университета няма да променят заплащането за идната година. Сред тях е и УНСС. Тук таксите остават 462 лева годишно за направление „Икономика и администрация“ и 670 лева за „Право, социология и политически науки“. Увеличение пък ще има в 16 висши училища. Русенският университет увеличава с около 20 лева заплащането за почти всички специалности без „Администрация и управление„ и „Икономика“. Отпуска се допълнителен прием в осем професионални направления - сред тях математика, физика, химия. Те са с намаляващ брой студенти, но важни за стопанството. По държавна поръчка ще бъдат приети общо над 45 хил. студенти, платено обучение - над 10 хиляди. В частните висши училища пък местата са за 14 хиляди студенти.", "date": "2018.03.31", "title": "16 университета вдигат таксите от следващата учебна година"}
{"url": "http://www.faktor.bg/bg/articles/ostaviha-v-aresta-8-ot-arestuvanite-za-koruptsiya-11-sluzhiteli-na-nap", "text": "Специализираният наказателен съд остави в ареста 8 от 11-те данъчни служители, обвинени за участие в организирана престъпна група и вземане на подкупи. Останалите обвиняеми бяха освободени под парична гаранция. Магистратите решиха да запазят мярката \"задържане по домашен арест\" на 12-тия задържан. По време на заседанието Прокуратурата поиска най-тежката мярка с мотива, че обвиняемите могат да извършат друго престъпление, както и да въздействат върху свидетели по делото. От своя страна защитниците на данъчните служители заявиха, че няма достатъчно доказателства, нито конкретика кой по какъв начин е участвал в престъпна група. Последваха и обвинения към прокуратурата в ПР-акция.", "date": "2018.03.31", "title": "Оставиха в ареста 8 от арестуваните за корупция 11 служители на НАП"}
{"url": "http://www.faktor.bg/bg/articles/ikonomika/biznes/prognoza-na-unikredit-bulban-balgarskata-ikonomika-shte-narasne-s-4-4", "text": "Пикът на българската икономика все още предстои, като БВП за този година ще се увеличи с 4.4 процента, а през 2019 година с 4.2 на сто. Това прогнозира икономическият екип на УниКредит Булбанк в най-новия тримесечен анализ на УниКредит за икономиката на Централна и Източна Европа (ЦИЕ), съобщава БТА. През 2017 година растежът на Брутния вътрешен продукт (БВП) получи подкрепа от два основни двигателя: износ и частно потребление. През тази и следващата години, се очаква към тях да се присъединят и инвестициите, на фона на сигнали, че след продължителен период на стагнация те отново набират инерция. Преминаването към по-балансирана структура на растежа ще подпомогне и устойчивостта на икономическата експанзия, отчитат експертите на банката. Икономистите на УниКредит Булбанк запазват прогнозата си за висок ръст на БВП през тази година с аргумента, че забавянето през последното тримесечие на 2017 г. се дължи на временни фактори. Очакваме стабилно ускоряване през първото тримесечие и може би в по-малка степен през второто. Частното потребление ще продължи да бъде основен двигател на растежа през 2018 и 2019 г., но ускоряването на ръста на БВП се очаква да дойде от инвестициите, посочват анализаторите на УниКредит Булбанк. Според тях публичните и частните инвестиции ще наберат скорост след продължил близо десетилетие период на слабост. Това ще подобри структурата на БВП и помогне растежът да стане по-устойчив. Първите сигнали за възстановяването на инвестициите се появиха още през миналата година, когато реалният им ръст от 3.8 на сто се оказа и най-силният резултат от 2008 г. насам. Изчисленията на икономистите на банката показват, че това повишение на фона на стагниращи или дори спадащи инвестиции на публичния сектор означава, че инвестициите на частния сектор са се повишили с около 7 процента на годишна база, в реално изражение. Очакванията за 2018 са всички компоненти на частните инвестиции да отчетат ръст.  Строителството се очаква да получи подкрепа от нарастващото търсене на нови площи в сегментите на логистиката, туризма и особено на административни сгради. Очакванията на експертите от УниКредит Булбанк са инвестициите в машини и оборудване също да нараснат. Секторите на преработващата промишленост, които ще са най-големите печеливши от протичащото в момента увеличаване на производствения капацитет са преработката на метали, медицински и козметични продукти и производство на части за автомобили. След като стартира от нулата преди по-малко от десетилетие автомобилостроителната индустрия днес има над 10 на сто дял от производството в преработващата промишленост, а три четвърти от компаниите в сектора планират да увеличат производствения си капацитет, според скорошна анкета за нагласите в сектора за 2018 г. Потреблението ще остане основният двигател на растежа през 2018 г.. В банката все пак очакват минимално забавяне спрямо 2017 г. основно поради по-ниския темп, с който ще се създават работни места през тази година, след като ръстът на заетостта достигна най-високата си точка през 2017 г., се посочва в макроикономическата прогноза на УниКредит. Това означава, че през 2018 частното потребление ще получи повече подкрепа от растежа на заплатите, отколкото от по-високата заетост. Очакванията на икономистите на УниКредит Булбанк са високият ръст на заплатите да продължи, с приближаването на икономиката до пълна заетост. Ръстът на заплатите отразява недостига на работна сила, който след като първоначално се наблюдаваше най-вече в сектори, които използват нискоквалифициран труд, постепенно обхваща и останалата част от икономиката, се посочва още е анализа. Това може да доведе до структурни трансформации, като компаниите започнат да насочват повече трудови ресурси към секторите с по-висока добавена стойност, или да променят начина си на производство, като мигрират към технологии, които използват по-малко работна сила за сметка на повече капитал. Подобни процеси не винаги протичат гладко и при определени обстоятелства могат да бъдат съпътствани от временно увеличаване на нормата на безработица, което е и една от причините, да сме по-предпазливи в нашите оценки за перспективата пред растежа на икономиката в средносрочен план, завършва анализът.", "date": "2018.03.31", "title": "Прогноза на УниКредит Булбанк: Българската икономика ще нарасне с 4.4%"}
{"url": "http://www.faktor.bg/bg/articles/sport/balgariya/balgarskite-gratsii-povedoha-v-mnogoboya-za-svetovnata-kupa-v-sofiya", "text": "Ансамбълът по художествена гимнастика започна силно в домакинството на Световната купа в София.  Българките момичета поведоха в многобоя след съчетанието с пет обръча. В състава бяха капитанът Симона Дянкова, Лаура Траатс, Мадлен Радуканова, Теодора Александрова и Елена Бинева, която в четвъртък получи травма на десния глезен. Съчетанието им оправда очакванията за висока сложност, като оценката по този показател беше 12.400. Така българките излязоха начело, като получиха 20.600 точки. Ансамбълът на Русия зае второто място с 19.700, а в тройката влезе и отборът на Япония с 19.500. В събота предстоят съчетанията с топки и въжета, а в неделя са финалите на отделните уреди. В индивидуалното състезание българките Боряна Калейн и Катрин Тасева са втора и четвърта със сбор след първите две съчетания от съответно 35.800 и 34.850 точки. Начело е рускинята Екатерина Селезньова с 37.800, а трета е Линой Ашрам от Израел с 34.850.", "date": "2018.03.31", "title": "Българските грации поведоха в многобоя за световната купа в София"}
{"url": "http://www.faktor.bg/bg/articles/sport/balgariya/balgarskite-gratsii-grabnaha-zlatoto-na-mnogoboya-v-sofiya", "text": "Българският ансамбъл по художествена гимнастика спечели златния медал в многобоя от Световната купа в София. Възпитаничките на Весела Димитрова продължиха с отличното си представяне след първия ден и след добро изпълнение с три точки и две въжета получиха нова оценка над 20 – 20.650. Симона Дянкова, Елена Бинева, Лаура Траатс, Мадлен Радуканова и Теодора Александрова получиха най-висока оценка и изпревариха ансамблите на Япония и Италия. Петицата на България превъзмогна трудностите от предишните дни, когато участието на Бинева беше под въпрос заради контузия. В неделя ансамбълът ще се състезава във финалите на отделните уреди. В индивидуалната надпревара България нямаше толкова голям успех, след като Катрин Тасева остана четвърта, а Боряна Калейн – шеста. Тасева се движеше добре, но получи ниска оценка на бухалки въпреки чисто изпълнение – 17.000. Тя събра сбор от 68.050, което ѝ отреди мястото след подиума. В неделя Тасева ще участва във финалите на четири от уредите. Първите три мста окупираха рускинята Солдатова (72.100), Екатерина Селезньова (71.350) и Линой Ашрам от Израел (68.700). Боряна Калейн, която беше трета след първия ден не издържа на напрежението и стана с ниски оценки, които я оставиха шеста.", "date": "2018.03.31", "title": "Българските грации грабнаха златото на многобоя в София"}
{"url": "http://www.faktor.bg/bg/articles/layf-stayl/klyuki/arni-se-sabudi-varnah-se", "text": "В стила на култовата си реплика от \"Терминатор\" I’’l be back (Ще се върна) Арнолд Шварцнегер се събуди от сърдечната операция, която претърпя. А първите му думи след интервенцията били именно I'm back (Върнах се).   В четвъртък големият екшън актьр влезе в болница в Лос Анджелис за рутинна процедура, но заради настъпили усложнения и се наложило лекарите да извършат сърдечна операция.   От медицинския екип отбелязват, че Шварцнегер вече е в стабилно състояние, а с репликата си самият той също е показал, че се чувства добре.   Това не е първата сърдечна операция на бившия \"Мистър Олимпия\" и губернатор на Калифорния. През 1997 г., се наложи да претърпи смяна на клапа на аортата.", "date": "2018.03.31", "title": "Арни се събуди: Върнах се!"}
{"url": "http://www.faktor.bg/bg/articles/ikonomika/biznes/komisiyata-za-zashtita-na-potrebitelite-izbyagvayte-da-pazaruvate-ot-ambulantni-targovtsi-po-velikden", "text": "Хората да не се изкушават от примамливи оферти на амбулантни и временни търговци по Великденските празници, а да предпочитат търговски обекти. Това препоръча председателят на Комисията за защита на потребителите (КЗП) Димитър Маргаритов в ефира на \"Дарик\".  Той посочи, че целта на контролните органи е да бъде ограничено до минимум нерегламентираното предлагане на хранителни стоки и на продукти, които могат да застрашат здравето и подчерта, че в последните години такива случаи все по-рядко се срещат. \"Все пак, такива рискове съществуват и ние сме длъжни да предупредим, наред с това, че най-напред сме длъжни да си свършим работата и да не го допускаме\", каза още председателят на КЗП.  Маргаритов потвърди, че комисията и Българска държавна агенция по безопасност на храните (БАБХ) извършват превантивни проверки на най-често пазаруваните хранителни стоки за Великден - козунаци, яйца, агнешко месо. \"Ние следим за коректното обявяване на произхода и на цената. Колегите от БАБХ взимат и проби, които могат да бъдат тествани, за да се установи качеството на продукта и дали той е в срока на годност\", обясни той.  Относно Великденските намаления Маргаритов акцентира върху риска от фалшиви отстъпки. \"В онлайн търговията сме правили такива експерименти - следим динамиката на цената и установяваме, че понякога търговецът два-три дни преди началото на промоционалната кампания вдига цената и след няколко дни я сваля на нивото, на която е била преди, като твърди, че е направил 30% намаление\", даде пример той. И сподели впечатления, че потребителите все по-малко се \"хващат\" на подобни трикове. Председателят на КЗП коментира и туристическите пътувания във връзка с предстоящите празници. \"Резервациите в последния момент са доста рискови. Защото отвсякъде ще започнат да ни заливат т.нар. \"топ оферти\", посочи Маргаритов.  Той препоръча потребителите да запазят хладнокръвие и да не се доверяват само на гръмките анонси. При проблеми туристите могат да разчитат на съдействието на Комисията, която реагира на всеки сигнал, освен че извършва проверки по свои планирани кампании. Но, за да не се стига до неприятни моменти, при избора на почивка е добре потребителите да се уверят, че насреща стои реален търговец и че той може да им предложи условия, каквито очакват да получат.", "date": "2018.03.31", "title": "Комисията за защита на потребителите: Избягвайте да пазарувате от амбулантни търговци по Великден"}
{"url": "http://www.faktor.bg/bg/articles/obshtestvo/ulitsata/cherna-seriya-ot-katastrofi-na-starta-na-motosezona", "text": "Черна серия още със старта на мотосезона, който се открива официално днес, съобщава \"Дарик\". При инциденти само до обед загинаха двама мотористи, а друг се отърва с множество наранявания. Трети моторист загина на пътя София-Русе. 39-годишен моторист загина на място след като се блъсна в паркиран автомобил в района на полиграфията в Пловдив. Сигналът за инцидента е подаден към 9:10 ч. Фаталният сблъсък е станал на кръстовището на бул. „Мария Луиза” и „Арчарица”. На място веднага са пристигнали полицейски екип и линейка. Моторист предизвика и друг инцидент в областта. Произшествието е станало 9:50 ч. на пътя между Асеновград и Бачково, съобщиха от полицията. Мотоциклет \"Сузуки\" със старозагорска регистрация навлиза в насрещната лента и се блъска в автомобил \"Рено\". 38-годишният моторист е откаран в болница с множество наранявания. Моторист загина и на пътя Русе - Бяла тази сутрин в района на Мидата. Причините за катастрофата се изясняват. Заради пътнотранспортното произшествие временно движението по пътя Русе - Бяла в района на с.Тръстеник се осъществява двупосочно в една лента.  От \"Пътна полиция\" предупреждават шофьорите да се движат с повишено внимание и съобразена скорост.", "date": "2018.03.31", "title": "Черна серия от катастрофи на старта на мотосезона"}
{"url": "http://www.faktor.bg/bg/articles/novini/svyat/papa-frantsisk-mnogo-hora-dnes-tryabva-da-se-sramuvat-zaradi-rolyata-si-v-svetovnite-zlini", "text": "Папа Франциск призова хората, включително служителите на Църквата, да преоткрият способността да изпитват срам заради ролята си в световните злини, предаде Ройтерс, цитиран от БТА. Тези думи прозвучаха в проповедта на светия отец след традиционното шествие Via Crucis около римския Колизеум снощи, възпроизвеждащо Кръстния път на Исус Христос. По думите му много хора по света днес би трябвало да се засрамят, че са позволили да бъдат съблазнени от амбиция и суета.    \"Мнозина трябва да се срамуват, защото нашите поколения оставят на младите хора свят, разпокъсан от противоречия и войни, разяден от егоизъм, в който младежите, децата, болните и възрастните са маргинализирани\", каза папа Франциск, който заклейми \"проказата на омразата, егоизма и арогантността\" и похвали онези служители на Църквата, които се опитват \"да събудят заспалата съвест на човечеството\" чрез работата си в помощ на бедните, имигрантите и затворниците.  Събрани около осветения огромен амфитеатър, след като бяха преминали строги проверки за сигурност, 20 000 вярващи, повечето с факли в ръка, наблюдаваха в пълно мълчание среднощната процесия. Тази година носенето на кръста беше поверено на младежи, сред които едно момиче в инвалидна количка, на главата на католическата организация Каритас в Сирия, Рияд Сарги, който беше придружен от съпругата си и трите си деца, и на иракска монахиня от ордена на доминиканците - сестра Женвиев Ал Хадай, която почете християнските мъченици от Близкия изток. Текстовете, придружаващи отделните спирки, тази година бяха написани от 15 младежи на възраст от 16 до 27 години, които порицаха своите връстници, обсебени от върху социалните мрежи. За церемонията бяха предвидени засилени мерки за сигурност, както и за утрешната меса на площад \"Свети Петър\". Министърът на вътрешните работи Марко Минити потвърди през седмицата повиеното ниво на риск от атентат в Италия, и разположи допълнително 10 000 полицаи, карабинери и войници, за да се грижат за сигурността в целия Рим, припомня Франс прес. Военни джипове и бронетранспортьори бяха поставени като бариери срещу евентуални атаки с камион. Въпреки всичко 12-метров камион с турски регистрационни табели, чийто шофьор се заблудил, успя да навлезе в зоната за сигурност в центъра на града.", "date": "2018.03.31", "title": "Папа Франциск: Много хора днес трябва да се срамуват заради ролята си в световните злини"}
{"url": "http://www.faktor.bg/bg/articles/novini/svyat/ruski-grazhdanin-shte-otgovarya-pred-amerikanski-sad-po-obvineniya-za-hakerski-ataki", "text": "Руски гражданин, обвинен в хакерски атаки срещу три американски интернет компании, пледира \"невинен\" при първото си явяване вчера във федерален съд, съобщи Държавният департамент, цитиран от ДПА. 30-годишният Евгений Никулин бе изправен пред съдия в Сан Франциско, след като беше екстрадиран от Чехия със специален самолет на министерството на правосъдието на САЩ. Той е обвинен в незаконно проникване в кмпютърни системи и кражба на лични данни. Според обвиненията мишена на хакерските атаки на Никулин през 2012 и 2013 г. са били компаниите от района на залива Сан Франциско \"ЛинкдИн\", \"Дропбокс\" и \"Формспринг\" (LinkedIn, Dropbox, Formspring). Той беше в чешкия арест от октомври 2016 г., когато беше арестуван при съвместна операция на ФБР и местните власти. Чешкият министър на правосъдието удовлетвори искането два дни, след като председателят на Камарата на представителите на САЩ Пол Райън посети Прага, припомня ДПА. \"Този руски хакер наруши нашите закони. Екстрадицията му бе важен въпрос, който аз повдигнах в Прага, и съм доволен, че чешкото правителство стигна до това решение\", написа той в Туитър вчера.", "date": "2018.03.31", "title": "Руски гражданин ще отговаря пред американски съд по обвинения за хакерски атаки"}
{"url": "http://www.faktor.bg/bg/articles/novini/balgariya/velizar-shalamanov-opasno-e-ako-zabavyaneto-na-modernizatsiyata-na-armiyata-se-pravi-pod-vanshen-natisk", "text": "Тонът между Запада и Русия е изострен, защото и за първи път след Втората световна война се използва бойно отровно вещество. Патент на Русия и ръководството в Кремъл е довеждането на нещата до абсурд, хората се дезориентират и не могат да направят разлика между „добро” и „зло”. Важно е в такива случаи фокусът върху ценности и солидарността с партньорите. Това обяви по bloombergtv.bg бившият министър на отбраната Велизар Шаламанов. Според него в случая българската реакция е все още забавена, вероятно заради опит и капацитет.  Но да бъдеш  последователен в своите действия, наистина това е най-важното в Алианса и в ЕС. На България и предстои да извърви още стъпки, за да демонстрира тази солидарност и интегритет. На България в НАТО се гледа с голямо очакване, защото е страна минала през комунизма, очаква се движение напред, а не назад. Но през последните години България някак си изостава от инициативите на НАТО и особено след 2014 г. България сякаш не може да намери верния тон в сравнение с Румъния, с Полша, с Хърватска, дори с Албания. Като че ли в България ръководството на Министерството на отбраната не разбират предизвикателството на времето. Става дума за цялостно превъоръжаване на армията, нашето въоръжение на над 50 години. Когато навлизат нови технологии, превъоръжаването изисква национална стратегия и програма, то да стане в тясно сътрудничество със съюзниците, но виждаме точно обратното от страна на ръководството на МО – липса на цялостна стратегия за превъоръжаване , но и пилеене на пари за техника, която не ни върши работа в този съюз, а от друга страна забавя се подготовката на личния състав, обясни Шаламанов.  Според него това вероятно се прави заради липса на знания и опит, но по-опасно е, ако се прави за забавяне и възпрепятстване на сили на НАТО на наша територия.  А още по-тежкото обяснение е, ако това се прави под външен натиск. Това значи, че отбранителната ни система е пробита. Ние не сме доказали, че нашата система за сигурност не е пробита и може да ни споделят партньорите секретна информация, посочи експертът. Според него създаването на военен Шенген е една добра идея,  защото става дума за отбранителните сили на НАТО  да могат да се движат бързо през страните от Алианса. Добре е, че това става важна тема за ЕС, защото този проект има условия да се случи. Става дума не само за сухопътните войски, но и за използване на въздушното пространство. България е заинтересована Европа да има единно сухопътно, въздушно и кибер пространство. Но това означава много високо доверие, което не съществува към някои страни, включително и  към България. Сценариите, които могат да доведат до успех за НАТО зависят от повишаване на нивото на сътрудничество,  повишаване на степента на взаимодействие между ЕС и НАТО. Това ще бъде сигнал, че пътят, който е избрал Путин няма да доведе до положителни резултати. Вярвам, че Русия ще се върне към процесите на сътрудничество, допълни Шаламанов.", "date": "2018.03.31", "title": "Велизар Шаламанов: Опасно е, ако забавянето на модернизацията на армията се прави под външен натиск"}
{"url": "http://www.faktor.bg/bg/articles/novini/svyat/samolet-na-aeroflot-obiskiran-snoshti-na-letishte-hiytrou", "text": "Обискът в самолета на \"Аерофлот\", извършен вчера от гранични полицаи и митничари на лондонското летище Хийтроу, не е бил свързан с разследването за Сергей Скрипал. Това са заявили източници в британското правителство, цитирани от вестник \"Дейли телеграф\" и ТАСС.  Източниците отбелязали, че обискът е бил обичайна проверка на самолета, пристигащ от \"високорискова страна\", посочва dir.bg.  По-рано от \"Аерофлот\" съобщиха, че британските власти са извършили щателен обиск на самолета, принуждавайки членовете на екипажа да го напуснат и изолирайки командира му в пилотската кабина. Според руската авиокомпания, подобни действия \"абсолютно не съответстват на световната практика за провеждане на такива претърсвания\".  Самолетът А-321 , изпълняващ редовен полет Москва-Лондон- Москва, е излетял обратно за руската столица снощи с три часа закъснение. След завръщането командирът на авиолайнера Виталий Митрофанов каза по телевизия Россия-24, че шестима британските служители с куче се качили на борда и казали, че трябва да извършат претърсване на борда за предмети, забранени за пренасяне. Те извършили обиска без никакъв свидетел от екипажа, който е бил отстранен, и без да покажат никакъв протокол за резултата. Руското посолство във Великобритания поиска с нота от британското външно министерство разяснение за случая. \"Станахме свидетели на още една груба провокация на британските власти. Сили на на граничната служба и митницата претърсиха самолета на \"Аерофлот\" извършващ полет 2582/2583 Москва - Лондон - Москва. Подобни неща се случват крайно рядко и по принцип са извънредни\", заяви прессекретарят на посолството.", "date": "2018.03.31", "title": "Самолет на \"Аерофлот\" обискиран снощи на летище \"Хийтроу\", Москва иска обяснения от Лондон"}
{"url": "http://www.faktor.bg/bg/articles/novini/svyat/rumaniya-i-kipar-ne-iskat-kosovo-na-sreshtata-es-zapadni-balkani-v-sofiya", "text": "Румъния и Кипър ще се присъединят към Испания, отказвайки да участват на срещата на високо равнище между ЕС и Западните Балкани в София, защото не искат да седнат на една и съща маса с представителя на Косово, предава A1oN. Румъния, Кипър и Испания предупреждават, че няма да участват на среща, където Косово се третира като независима държава и където на страна ще бъде обещано европейско бъдеще, предава Фокус. В момента председателят на Европейския съвет Доналд Туск е в интензивни преговори с испанския премиер Мариано Рахой в опит да преодолее различията, но в момента се отварят два нови фронта.", "date": "2018.03.31", "title": "Румъния и Кипър не искат Косово на срещата ЕС-Западни Балкани в София"}
{"url": "http://www.faktor.bg/bg/articles/novini/svyat/sasht-pozdravi-makedoniya-za-proyavenata-solidarnost-s-es-i-nato-sreshtu-rusiya", "text": "Държавният департамент на САЩ в изявление до македонското външно министерство посочи, че Вашингтон се гордее, че Македония се е присъединила към съвместното американско-европейско действие срещу Русия заради нейното безотговорно поведение. Това предава изданието „Локално“, цитирано от Агенция \"Фокус\".  Припомняме, че Скопие реши да експулсира един руски дипломат като мярка срещу Москва заради предполагаемото ѝ участие в отравяне на бившия двоен шпионин Сергей Скрипал и дъщеря му Юли.  „Ясно доказахме, че сме солидарни с Великобритания и изпратихме ясно послание, че Русия плаща висока цена за безотговорното си поведение. Ние продължаваме да координираме нашите партньори и съюзници, а тези, които още не са го направили, ги насърчаваме да предприемат мерки за изпращане на подобно послание до Русия“, пише в изявлението на Държавния департамент.", "date": "2018.03.31", "title": "САЩ поздрави Македония за проявената солидарност с ЕС и НАТО срещу Русия"}
{"url": "http://www.faktor.bg/bg/articles/novini/svyat/nato-obyavi-pri-kakvi-usloviya-shte-vazstanovi-satrudnichestvoto-s-rusiya", "text": "НАТО и Русия могат да възобновят сътрудничеството си на предишното ниво, когато Москва „започне да действа в съответствие с международното право”. Това каза председателят на Военния комитет на НАТО генерал Петр Павел. \"Искаме да избягваме конфронтацията, но не можем да пренебрегваме това, че Русия нарушава международните норми. Невъзможно е да се върнем към класическото сътрудничество, докато Русия не започне да действа в съответствие с международното право\", цитира думите на генерала чешката медия Aktualne. Петр Павел подчерта, че НАТО е заинтересована от изграждането на конструктивен диалог с Русия, но ситуацията силно се усложни във връзка с опита за убийство на бившия руски шпионин Сергей Скрипал и дъщеря му Юлия. Павел обаче не отправи директни обвинения към Москва за съпричастност към инцидента и изрази увереност, че извършилите атаката ще бъдат заловени. Генералът отбеляза, че въпреки трудностите в отношенията между алианса и Кремъл, контактите ще продължат. Руски медии припомнят, че през септември м.г. Павел се срещна с началника на генералния щаб на русия генерал Варепий Герасимов, който също така води преговори с върховния главнокомандващ на Обединените въоръжени сили на НАТО Къртис Скапароти.", "date": "2018.03.31", "title": "НАТО обяви при какви условия ще възстанови сътрудничеството с Русия"}
{"url": "http://www.faktor.bg/bg/articles/novini/svyat/germanski-politolog-politikata-na-erdogan-v-stil-slon-v-staklen-magazin-e-pagubna-za-turtsiya", "text": "Докато външната граница на Европейския съюз в Егейско море не се охранява добре, Европа ще зависи от споразумението с Турция за мигрантите. Това казва в интервю за БНР германският политолог проф. Йоахим Краузе.  Запитан дали обещанието на ЕС за нови 3 милиарда евро за Турция може да се разглежда като капитулация, проф. Краузе изтъкна: \"До известна степен да, но от друга страна Турция също има изгода от това финансиране, защото това е необходима помощ за бежанците на турска територия. Ние също така знаем, че тези пари не се инвестират само в бежанските центрове.\" Подобни са твърденията и на турската опозиция, и настроенията в някои европейски страни - че турската икономика е зависима от европейските милиарди.  \"Това е така, но от друга страна турската икономика е достатъчно голяма, за да не се издържа само от тези три милиарда евро. И двете страни имат интерес от тази сделка и за това във Варна никой не постави под съмнение споразумението\", подчертава професорът. Много наблюдатели твърдят, че турската икономика се намира пред прегряване и зависи от Европа като пазар за турските стоки. В отговора си на въпроса това ли е причината турският лидер Реджеп Ердоган да се съгласи на срещата във Варна, проф. Краузе посочва: \"Да, това е част от причината, защото половината от износа на Турция е предназначен за страните от ЕС, и предимно за Германия. А обратно - вносът от ЕС в Турция е едва 4,5%. Така че Турция зависи от ЕС като търговски и икономически партньор. А предположението, че Турция може да замести ЕС като пазар с Русия или Китай, е лишено от реалистична представа за нещата. Мисля, че и самият Ердоган вече го е разбрал.\" В коментара си на отношенията между Брюксел и Анкара германският политолог отбеляза, че проблемът е в поведението на турския президент, който непрекъснато си позволява провокации и така си навлича гнева на европейските политици, но очевидно това е неговият темперамент.  „Ние в Германия продължаваме да сме притеснени за германските граждани от турски произход, които без съд и присъда са в турските арести. Към това се добавя военната намеса в Сирия. Всичко това е причина Ердоган да бъде приеман много критично в Западна Европа. А чрез поведението си, провокативното си говорене и военната си агресия той продължава да разпалва и конфликта с кюрдите“, аргументира позицията си професорът. Според  него Турция в момента прави всичко възможно, за да се скара с всичките си съседи и със западните партньори. \"Турция в момента е изолирана, а сближаването с Русия съвсем не е безпроблемно. Отношенията с Иран също не са добри. Със Сирия - да не говорим. Така че според мен, изолацията на Турция става все по-видима. Турция е една средно голяма политическа, военна и икономическа сила, която в очите на президента Ердоган е значително по-влиятелна, но неговата представа е илюзорна.\" Проф. Краузе коментира и позицията на австрийският канцлер Себастиян Курц, който настоява за прекратяване на преговорите с Турция за членство в ЕС.  \"Според мен, зад идеята на австрийския канцлер се крие желанието Европа да покаже на Турция, къде са границите, къде е премината червената линия, че политиката на Ердоган не води доникъде и че тази политика в стил „слон в стъкларски магазин“ е пагубна за самата Турция. Всъщност това е посланието, което изпращат всички лидери на ЕС. Това казват и германският канцлер, и френският президент, и британският премиер. Всички те казват на президента Ердоган, че трябва да промени политиката си. Въпросът е, дали трябва да се прилага натиск, както предлага Австрия, или трябва да се върви по пътя на диалога. Така че според мен именно в това се състои основният проблем на ЕС в отношенията му с Турция\", подчертава проф.Краузе.", "date": "2018.03.31", "title": "Германски политолог: Политиката на Ердоган в стил „слон в стъклен магазин“ е пагубна за Турция"}
{"url": "http://www.faktor.bg/bg/articles/novini/balgariya/radan-kanev-intereschiystvoto-i-chuvstvoto-za-moralna-unikalnost-spava-obedinenieto-na-desnitsata", "text": "„Реформаторският блок беше много сериозен опит да бъде напълно обединено дясното извън ГЕРБ. И той не се случи именно поради недостига на воля за обединение. В този смисъл Реформаторският блок е опит за нещо правилно, но неуспешен опит. Който не се е опитвал, не е бъркал, и който не е бъркал, не е постигал.“ Това казва в интервю за „Дневник“ бившият депутат от РФ и председател на ДСБ Радан Кънев.  Кънев изтъква, че политиката е по-особено занимание,  тя не е спорт и затова в него неуспехите се наказват сурово. „В спорта може да се провалиш 1000 пъти и да спечелиш на 1001-ия. В политиката се бориш за доверие, не за секунди. Доверие се връща много трудно. По тази причина не мисля, че лидери, които не са успявали във важни задачи имат лидерско бъдеще. Всеки има своето бъдеще в политиката, ако му се въргаля в тази кал.“ Според Радан Кънев по-големият въпрос е струва ли си участието в политиката, ако ще правиш големи компромиси изобщо. Тук отговорът му е категоричен, че демократична политика без големи компромиси няма.  „Ние влизаме в процеса на обединение на големия континент практически в обша държавна структура. Процес, който видимо ще е много труден, може би много дълъг, но става все по-ясен като посока. Той е съизмерим на това, което се е случило в Съединените щати в средата на 19 век. В периода между приемането на Конституцията и Гражданската война. Това е ерата на големите компромиси. Само който познава тази история, може да си представи колко големи могат да бъдат компромисите в политиката в името на основната цел – мира. Пак американската история от 19 век и безкрайно много примери ни учат, че в политиката цената на неуспешния компромис е войната. А демокрацията е създадена за да избегне насилието при смяната на властта, а не да създаде перфектно общество. Перфектно общество няма, няма да има и всеки, който се бори за него, рано или късно става злодей. Защото стремежът към рай на земята е изключително опасен. Като съзнаем, че демокрацията е преди всичко път да избегнем насилието вътре в обществото, а компромисите са път да избегнем насилието вътре в обществото и между държавите, тогава разбираме, че отхвърлянето на компромиса всъщност е пързаляне по много стръмна пързалка, което мнозина са правили с едни и същи резултати“ коментира Кънев. На въпрос на основата на такива компромиси може ли да се стигне до реално обединение на дясното у нас, Радан Кънев казва: „Няма да дам отговор на този въпрос съвсем съзнателно. Не съм се оттеглил от лидерска позиция, за да решавам вместо лидерите…Степента на разширяване на едно такова обединение е задача и отговорност на лидерите, защото ако решението е лошо, ако се окаже твърде тясно или твърде широко, го отнасят те, а не някой друг. Това е важно да се знае. Иначе моето лично мнение е известно - ако една структура е достатъчно единна, тя може да смели много тела. Може да прави по-големи компромиси. Ако има ясно организационно единство, чуждите тела ще бъдат изхвърлени от само себе си, а острите ръбове ще бъдат загладени в общия храносмилателен тракт.“ Що се отнася до това какво трябва да преглътнат десните лидери, за да се случи това обединение, Кънев смята, че то минава през ограничаването на две много различни тенденции - едната е чистото интересчийство, което е много солидно представено в политиката, и охлаждане страстите на хора, които влизат в политиката, за да печелят. От друга страна, трябва да се ограничи чувството за морална уникалност, което е характерно за различни групи в българското дясно. Това до голяма степен е грях, който ДСБ вкара в тялото на десницата в България. Същата логика разви Движение \"България на гражданите“, а след това, за съжаление, \"Да, България\" също подхожда по същия начин. Това ще трябва да се преодолее, иначе никога няма да има единство на дясното, смята бившият депутат. Запитан дали има намерение да се завърне на политическата авансцена, Радан Кънев обяснява: „Мисля, че за твърде кратко време се качих твърде високо и доста бързо паднах, така, че не бързам да давам отговор на такива въпроси“.", "date": "2018.03.31", "title": "Радан Кънев: Интересчийството и чувството за морална уникалност спъва обединението на десницата"}
{"url": "http://www.faktor.bg/bg/articles/naprezhenieto-mezhdu-belgrad-i-prishtina-eskalira-putin-obeshta-podkrepa-na-sarbiya-pri-novi-pogromi", "text": "Докато отношенията между Русия и Запада вървят към охлаждане, руският президент се готви да помогне на Сърбия, информират световни медии. Владимир Путин ще прати военна помощ на Белград, в случай на нов опит за погром над сърбите в Косово. Това е обещал самият той в телефонен разговор със сръбския си колега Александър Вучич. Поводът е напрежението в Северно Косово от началото на тази седмица, когато местната полиция арестува за кратко сръбски политик. Основното послание между двамата президенти е безрезервната подкрепа на Москва към Белград. За проведения телефонен разговор медиите научават от анонимен източник, говорил пред сръбска медия. Според него още преди време руският президент лично е наредил на военните си експерти да разработят подробни планове за спешна военна помощ за Сърбия в случай на крайна необходимост. Съгласно документа, наречен \"Стратегия за защита на Сърбия“, руски спецчасти могат да бъдат разположени в западната ни съседка в рамките на най-малко денонощие. Но само 2 часа са достатъчни на руски самолети да стигнат до Косово.  Като причина защо е проведен този разговор между двамата президенти, сръбската администрация е заявила, че Вучич е поискал съвета на Путин как да отговори на агресията на Прищина.", "date": "2018.03.31", "title": "Напрежението между Белград и Прищина ескалира, Путин обещал подкрепа на Сърбия при нови погроми"}
{"url": "http://www.faktor.bg/bg/articles/obshtestvo/ulitsata/shteti-minimum-za-1-milion-prichinil-pozhara-na-patnicheskiya-vlak-sofiya-burgas", "text": "Щетите от пожара във влака София-Бургас са за минимум един милион лева. Това заяви бившият изпълнителен директор на \"Холдинг БДЖ\" Християн Кръстев. Според него тези щети ще си останат за сметка на БДЖ, тъй като до момента никой не споменава нищо за застраховател, който да е заинтересован причините за пожара да бъдат установени, за да може да покрие щетите. Според Християн Кръстев, най-вероятно причината за пожара е техническа. \"От репортажите, които гледах, се вижда, че огънят тръгва от електрическото табло на вагона, коментира бившият изпълнителен директор на БДЖ, който е член на Градския съвет на БСП - София. - Задължително трябва да има изправна противопожарна система, която обаче в случая не се е задействала. Това показва лоша поддръжка. Вероятно, вследствие на немарлива работа, някой от техниците е изолирал предпазителите, по този начин са изолирали и цялата противопожарна система. И резултатът от това е вече известен - два изгорели вагона и минимум един милион лева щети. Цяло щастие е, че няма пострадали хора и жертви\". При положение, че няма застраховател, който да е заинтересован истинската причина за пожара да бъде открита, специализираното звено за разследване към министерството на транспорта ще установи това, което му нареди министърът, смята Християн Кръстев. \"Това \"специализирано звено за разследване на тежки произшествия\" се състои от един човек в министерството, който е подчинен на министъра. Този човек няма нито възможност, нито техническо обезпечение, за да установи какво се е случило, обясни той. - С промените в закона, вместо да изпълнят европейската директива и да отделят това звено, да го направят независимо, така че да не е на подчинение на министъра, те свършиха точно обратната работа. Промениха закона така, че това звено да бъде пряко подчинено на министъра. Затова смятам, че \"звеното\" от един човек ще посочи такава причина за пожара, каквато му нареди министърът\".", "date": "2018.03.31", "title": "Щети минимум за 1 милион причинил пожарът на пътническия влак София-Бургас"}
{"url": "http://www.faktor.bg/bg/articles/obshtestvo/ulitsata/i-2018-shte-mozhe-da-se-kandidatstva-sas-slab-2-konkurentsiyata-za-elitnite-gimnazii-oshte-po-zhestoka", "text": "Тази година в столицата седмокласниците са с около 400 повече и допълнително се запазва тенденцията от последните години още поне около 500 ученици от населени места извън София да кандидатстват за местата в столичните училища. Така конкуренцията за елитните гимназии тази година може да се окаже още по-ожесточена от обикновено. Това коментира по БНТ директорът на столичния инспекторат по образованието Ваня Кастрева. Тя припомни, че балообразуването за кандидатстване след седмиклас има два основни елемента - резултатите от националното външно оценяване (или от олимпиади и състезания, включени в календара на Министерство на образованието и науката) и оценките по предмети от обучението в седми клас. Заради промяната, въведена миналата година, и този път ще може да се кандидатства с двойка на матурата, но изборът на гимназии за учениците с такъв резултат след това ще е силно ограничен, коментира Кастрева. Миналата година нямаше седмокласници, които останаха извън средните училища, допълни тя. Важно е когато подреждат желанията си учениците и родителите им да са много добре информирани за възможностите пред тях, препоръча Ваня Кастрева. За матурите тя посъветва децата да не закъсняват, да не правят каквито и да е опити за преписване или подсказване, да не нарушават дисциплината по време на изпита и да спазват стриктно инструктажа, който е достъпен и на сайта на МОН за информация на родителите.", "date": "2018.03.31", "title": "И 2018 ще може да се кандидатства със \"слаб 2\", конкуренцията за елитните гимназии - още по-жестока"}
{"url": "http://www.faktor.bg/bg/articles/novini/balgariya/manolova-na-lazarovden-izlezte-ot-mrachnoto-nastroenie-i-da-napravim-po-edno-dobro-delo", "text": "\"Мисля, че и днешният светъл християнски празник - денят на Възкресението на Лазар, на Възкресението на надеждата и доброто, е повод да подсетим за кампанията \"Великден за всеки\". Както е казал Христос на Лазар \"стани и излез\", така бих се обърнала към българите да станат и да излязат от мрачното настроение, от липсата на перспектива и да погледнат света и нека всеки да направи едно добро дело, със сигурност ще се почувства по-добре.\" Това каза омбудсманът Мая Манолова след празничната литургия, отслужена от отец Лазар, в столичния храм \"Свети Великомъченик Георги Победоносец\" в кв. \"Горубляне\". Манолова раздаде на социално слаби и възрастни хора от енорията 350 пакета с храна, събрани от доброволците на Националната кампания \"Великден за всеки - дари празник на баба и дядо\", която се организира под нейния патронаж за трета поредна година. Омбудсманът обяви, че в началото на седмицата са разпределени първите средства, постъпили по сметката на инициативата, които са в размер на 260 000 лв., а обърнати във ваучери са за 13 000 пенсионери. \"Кампанията е в разгара си. Всъщност, остава последната седмица, в която хората, приближавайки се до светлия християнски празник все повече мислят за близките си и за тези, които живеят в лишения. Това е седмицата, в която очакваме да съберем най-много дарения - по банковата сметка, на SMS-номера 1255, а също и от инициативата \"Купи и сподели\", която се провежда в 50 магазина в 14 български града. Надявам се да постигнем резултата, който постигнахме и миналата година - 30 000 пенсионери с ваучери и поне още толкова с пакети с храна\", коментира Манолова. Тя не може да прецени за кого е по-важна тази кампания - за хората, които няма какво да сложат на масата, за тези, които даряват или за децата, които се опитваме да научим на добро, съпричастност и споделяне. \"Мисля, че кампанията е изключително позитивна. Тя събужда доброто в българина и тази година се надявам да има много по-добри резултати. Събрали сме много храна, защото се включиха много доброволци, на които благодаря\", допълни обществения защитник и напомни, че инициативата \"Купи и сподели\" продължава и този уикенд. \"Много се надявам, че тези, които няма да се включат в кампанията, ще се сетят преди празника, че в блока, на улицата има възрастни хора, които живеят сами и не могат да се справят. Мисля, че всеки може да отдели, за да направи празника на другиго по-добър. Благодаря и на медиите, защото иначе кампанията няма как да стигне до толкова много хора\", допълни Мая Манолова. По думите й, даряват не само хора с по-големи възможности, но и такива, които отделят по пет, десет или двадесет лв., както и фирми. Тя изрази надежда, че след вчерашното й посещение в парламента ще се включат и депутатите. Националната кампания \"Великден за всеки\" набира финансови средства по банкова сметка в УниКредит Булбанк, разкрита конкретно и единствено за целите на кампанията, с титуляр Български Червен кръст: IBAN: BG53UNCR70001522802795; Банков код: UNCRBGSF; Или със SMS 1255 - на стойност 1 лев, освободен от ДДС; Чрез on-line дарения от България и чужбина на сайта на БЧК.", "date": "2018.03.31", "title": "Манолова на Лазаровден: Излезте от мрачното настроение и да направим по едно добро дело"}
{"url": "http://www.faktor.bg/bg/articles/obshtestvo/zad-mitologiyata-na-komunizma-balgarite-pri-zhivkov-sa-otselyavali-pod-sotsialniya-minimum", "text": "Според доклад от 1989 г. на секретаря на ЦК на БКП Емил Христов, през 70-те и 80-те години на миналия век, когато България е управлявана от тоталитарен комунистически режим, милиони българи са живеели под социалния минимум. Това разкри в предаването \"Документите\" по телевизия Европа  Антон Тодоров. При определяне на величината на социалния минимум през 1978 и 1987 г. е използван потребителски набор („кошница“) от над 1400 стоки, платени услуги и други парични разходи за задоволяване на минималните потребности на член от избрани домакинства.  Според Справка към доклада, разработен от над двадесет водещи икономисти и статистици по онова време, социалният минимум за работещи през 1978 г. е 142 лв., а през 1987 г. – 209 лв. Съответно тези числа за подрастващите са 75 лв. през 1978 г. и 111 лв. през 1987 г. Социалният минимум при пенсионерите е бил през 1978 г. 71 лв., а през 1987 г. 99 лв. В същото време средномесечната заплата според официалната статистика на Националния статистически институт през 1978 г. е била 157,25 лв., а през 1987 г. – 234,33 лв.  Простата аритметика показва, че за да живее над социалния минимум едно четиричленно семейства е трябвало да има доход над 434 лв. през 1978 г. и над 640 лв. през 1987 г. Дори двамата родители да са получавали средна и над средната заплата, то те и децата им са били под този социален минимум. Тези числа напълно разрушават силно разпространената в наши дни митология по този въпрос, разпространявана години наред от прокомунистическите среди.", "date": "2018.03.31", "title": "Зад митологията на комунизма – българите при Живков са оцелявали под социалния минимум"}
