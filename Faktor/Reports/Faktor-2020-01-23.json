{"url": "https://faktor.bg/bg/articles/chovek-zagina-pri-verizhna-katastrofa-na-tramvai-v-sofiya", "text": "Един човек е загинал при верижна катастрофа между три трамвая в София, съобщава Би Ти Ви, цитирайки МВР. Според БНТ мъжът е пресичал трамвайната линия. Заради авария на мотриса две други са изчаквали зад нея, при което трета не е спряла и се е врязала в последния спрял трамвай. По първоначални данни е загинало момче, пресичало в този момент релсите на бул. \"Искърско шосе“.   Шестима са пострадали от верижната катастрофа и са приети в Спешното отделение на УМБАЛ \"Св. Анна\" (Окръжна болница). Сред тях е ватманът на едната мотриса - жена с порезна рана на главата, без опасност за живота. Мъж е пострадал от гръдна травма. Катастрофата е станала на бул. „Искърско шосе“ край разклона за Аерогара София, около 11:30 ч след спирка на трамвай 20 в ж.к. „Дружба“. Заради нея е временно променен маршрутът на линиите с номера 20 и 23. Тези от линия 23 ще се движат от „Гео Милев\" до станция Изток, а трамваите от линия 20 се движат от Пета метростанция на ул. „Пиротска\" до „Гео Милев\". В участъка от гара Искър до „Гео Милев\" са пуснати автобуси.", "date": "2020.01.23", "title": "Човек загина при верижна катастрофа на трамваи в София"}
{"url": "https://faktor.bg/bg/articles/otkriha-mangan-vav-vodata-na-pernichani", "text": "Леко завишени стойности на манган са установени във водата от водопреносната мрежа в Перник при извършвания контролен мониторинг заради водния режим. Завишението не е свързано със здравен риск, въпреки това не се препоръчва продължителен прием на вода за пиене, съобщават от местната регионална здравна инспекция. Пробите са взети в периода между 13 януари и днес. „Проблемът няма пряка здравна значимост, дори и при превишаване на нормата до определена степен, но е много важен за консуматора, тъй като този показател променя цвета, мътността, мириса и вкуса на питейната вода“, обясниха от инспекцията. Манганът и неговите съединения може да постъпват в организма през храносмилателната система, през дихателната система и през кожата. Много рядко той може да предизвика интоксикации.", "date": "2020.01.23", "title": "Леко завишение на манган във водата на перничани, не е свързано със здравен риск"}
{"url": "https://faktor.bg/bg/articles/bashta-nahlu-v-chas-po-himiya-v-elitno-uchilishte-v-plovdiv-i-napadna-uchenik", "text": "50-годишен пловдивчанин нахлул в класна стая в ОУ „Княз Александър І“, задърпал седмокласник и се държал агресивно с учителката. Това потвърдиха от пресцентъра на прокуратурата в Пловдив. Районните магистрати наблюдават бързото производство, образувано по случая от служителите на реда в Четвърто РУ в Пловдив.  Инцидентът станал вчера в елитното училище, което се намира в центъра на града. 50-годишният мъж е влязъл в учебното заведение, избутал охраната и се насочил към класната стая на седми клас. Той отворил афектиран вратата на кабинета по време на часа по химия и се насочил към чина на 13-годишно момче, за да иска обяснение за конфликт с дъщеря му. Въпреки опитите на учителката да потуши скандала, мъжът започнал да дърпа ученика за якето и да му се кара. От ръководството на училището веднага е бил подаден сигнал на спешния телефон 112. Пристигналият полицейски екип е задържал мъжа за срок от 24 часа по Закона за МВР. Според запознати, мъжът бил баща на петокласничка. Той твърдял, че седмокласникът е удрял момичето. Хулиганските действия той извършил пред очите на дъщеря си, която  измъкнал преди това от клас. По бързото производство, водено от разследващ полицай при Четвърто РУ на МВР-Пловдив,  се извършват процесуално-следствени действия. Предстои 50-годишният мъж да бъде привлечен като обвиняем.", "date": "2020.01.23", "title": "Баща преодоля охраната, връхлетя бесен в час по химия и \"защити\" честта на дъщеря си"}
{"url": "https://faktor.bg/bg/articles/velikobritaniya-s-nepriyatni-novini-za-vsichki-raboteshti-na-ostrova", "text": "Британският премиер Борис Джонсън е напът да се откаже от поето по-рано от правителството обещание за отлагане на предстоящите забрани за влизането на нискоквалифицирани работници, сред които хиляди българи, във Великобритания след Brexit, пишат британските издания Financial Times и Independent. През 2018 г. бившият министър-председател Тереза Мей публикува бяла книга, в която бе предложен двугодишен „ограничен във времето път за временно наемане на чужди работници“. Документът дойде в отговор на натиск от страна на британските работодателски организации. С намерението на Джонсън този „гратисен“ период да не се спази се очертава имиграционните правила да се превърнат в арена за сблъсък между правителството и бизнеса. Представители от Даунинг Стрийт са коментирали, че кабинетът очаква планът на Джонсън да бъде обсъден тази седмица, като „политическото желание е да се обмисли да няма преходен период“. Въпреки това те подчертават, че засега не е взето окончателно решение. Припомняме, че преди референдума във Великобритания през 2016 г. агитиращите за напускане на ЕС (сред които и Борис Джонсън) изтъкваха като довод за излизането от Блока факта, че така ще спре потокът от българи и румънци към Кралството, които заради по-ниските си изисквания за заплащане „открадвали“ работни места от британските граждани. От общо 85 хил. сезонни работници в британското селско стопанство около 30 хил. берат плодове. Правителството от години заканва да забрани на гражданите на други страни от ЕС да живеят и работят в страната без виза. По този начин се предизвикват силни опасения сред фермите, които разчитат на чужденци да им берат реколтата. Миналата година стана ясно, че им е все по-трудно да намират сезонни работници.", "date": "2020.01.23", "title": "Великобритания с неприятни новини за всички работещи българи на Острова"}
{"url": "https://faktor.bg/bg/articles/premahvat-taksite-za-obuchenie-na-studentite-ot-balgarskata-diaspora-v-6-strani", "text": "Освобождаване от такси за обучение на всички студенти от българската диаспора в Албания, Косово, Молдова, Република Северна Македония, Украйна и Сърбия, приети по актове на МС в български държавни висши училища, предвиждат промените в четири нормативни акта, които Министерският съвет прие със свое постановление. До момента тези студенти заплащат такса за обучението си като българските граждани, освен ако с конкретната държава, чийто граждани са, няма двустранна договореност за освобождаване от такива такси за обучение. С промените в Постановлението за условията и реда за предоставяне на стипендии на студентите, докторантите и специализантите от държавните висши училища и научни организации се предвижда безусловното предоставяне на стипендии от 240 лв. през първата година на следването на приетите студенти от Албания, Косово, Молдова, Република Северна Македония, Украйна и Сърбия. Изменението ще обхване новоприетите студенти за учебната 2020/2021 г. Друго облекчение за кандидат-студентите, което се предвижда, е те да могат да подават документи и участват в класиране и чрез интернет базиран портал. Промените предвиждат още въвеждане на участието на българските неделни училища в чужбина и на задграничните представителства на Република България в организирането и осъществяването на дейностите по приемане на студенти, докторанти и специализанти - българи, живеещи извън Република България. Дава се възможност, когато в образуването на състезателния бал участва оценката от държавен зрелостен изпит по български език и литература, но в дипломата за средно образование на лицето такава не е вписана, по решение на Академичния съвет на висшето училище и за отделни специалности, вместо нея за балообразуваща да бъде взета оценката от държавен зрелостен изпит по съответния чужд език, изучаван в държавата, и оценката от успешно положен тест по български език. Това ще важи за кандидат-студенти, които през последните 3 години на обучението си са били ученици в чуждестранни училища. Като продължение на започнатата от МОН политика по уреждане на статута на българските лектори в чужбина, преподаватели по реда на ПМС № 103/1993 г., са актуализирани и разширени разпоредбите за реда и условията за командироване и за статута на преподавателите по български език и литература, българска история, музика, народни инструменти, народни танци и др. в чуждестранни средни и висши училища. С предлаганите промени в Постановлението за осигуряване на преподаватели по български език и литература в чуждестранни висши училища се предвижда Министерството на образованието и науката да осигурява чрез трансфер на държавните висши училища, съответно на научните институти, финансови средства за обезпечаване освен на разходите за основни трудови възнаграждения и осигурителни вноски на командированите преподаватели и други законово установени задължителни плащания от работодателя. Тези допълнителни плащания се включват в средствата, трансферирани от Министерството на образованието и науката към висшите училища и научните организации. Чрез приетите нормативни промени ще се осигури възможност за изпълнение на политиката на министерството, свързана с образователната дейност сред българите в чужбина, ще се улесни достъпът на българите в чужбина до обучение в държавните висши училища в България, ще се създадат стимули за привличане и връщане на сънародниците ни, които живеят извън България, ще се подобрят условията за командироването и за статута на българските преподаватели в чуждестранни средни и висши училища.", "date": "2020.01.23", "title": "Премахват таксите за обучение на студентите от българската диаспора в 6 страни"}
{"url": "https://faktor.bg/bg/articles/andrey-slabakov-ironizira-predlozhenieto-na-priyatelite-si-vav-vmro-za-nepushachite", "text": "„Във възторг съм от предложението на ВМРО. Отдавна беше време да се направи нещо за непушачите. Това са изключително крехки и раними създания. Два дни ми изглеждат малко. Мисля, че им трябва поне седмица. Те се изтощават да мислят как да живеят здравословно”. Това коментира с усмивка евродепутатът Андрей Слабаков пред Нова ТВ. Припомняме, че Слабаков е в европарламента именно от листата на ВМРО.  Той отговори на предложението на ВМРО за законови поправки, с които работодателите да отпускат още 2 дни платен годишен отпуск на непушачите. „Готови сме да работим за непушачите. Даже смятам, че трябва да се пенсионират на 40-годишна възраст преди миньорите, тъй като те наистина са много изморени. Представете си колко книги за здравословен живот са изчели”, заяви още евродепутатът.", "date": "2020.01.23", "title": "Андрей Слабаков се присмя на предложение за непушачите, направено от приятелите му във ВМРО"}
{"url": "https://faktor.bg/bg/articles/emil-dimitrov-poseti-dragomanskoto-blato", "text": "Министърът на околната среда и водите Емил Димитров посети Драгоманското блато. Той обследва щетите от възникналия вчера пожар и заяви, че ако пожарът е причинен умишлено, това е престъпление срещу природата, съобщиха от Министерството на околната среда и водите. По първоначална информация огънят е засегнал и двете защитени зони от мрежата Натура 2000, които се намират в територията на Драгоманското блато. Засегната е и туристическата инфраструктура.  Пожарът се е разпрострял и извън територията на блатото, като по данни на ГД \"Пожарна безопасност и защита на населението\" общата засегната територия е около 1000 дка.  Драгоманското блато е разположено в Западна България, в административните граници на област София и попада в границите на четирите общини Драгоман, Годеч, Сливница и Костинброд. То е местообитание на редица редки и защитени растителни и животински видове.", "date": "2020.01.23", "title": "Емил Димитров обследва щетите от пожара в Драгоманското блато"}
{"url": "https://faktor.bg/bg/articles/obshtestvo-ulitsata-kmetove-ot-severozapadna-balgariya-obsazhdat-predizvikatelstvata-pred-mestnata-vlast-i-vazmozhnostite-za-razvitie", "text": "Финансирането на общинските дейности е сред ключовите теми на започналото обучение за кметове и общински съветници от Северозападна България, което се провежда на 23 и 24 януари във Вършец. Актуалността му се определя и от факта, че сега е периодът на обсъждане и предстоящо гласуване в общинските съвети на бюджетите за текущата година.  Предизвикателствата пред местните власти и възможностите за общинско развитие представи кметът на Община Ловеч Корнелия Маринова, градоначалник със солиден опит и значителни постижения в управлението. Тя е била и народен представител, и председател на Общинския съвет и затова има поглед „отвътре” към работата на кметовете и възможността, която дава НСОРБ за участие в законодателния процес. Кметът на Ловеч разясни правната рамка на сложния бюджетен процес, в който участват редица държавни институции и общините. Корнелия Маринова посочи мястото на общинските бюджети в цялостната система на управление на публичните финанси в държавата и ролята на местните власти в процеса на финансово обезпечаване на функциите на общината в рамките на годината. Диалогичността на общинската администрация е сред ключовите моменти в изготвянето на общинския бюджет, а ролята на всеки общински съветник, на всеки гражданин, е ценна за конструирането на адекватната структура на местните финанси, така че да бъде обезпечено изпълнението на поставените приоритети.  Своя опит представиха и други кметове от област Ловеч. Общините Летница и Ловеч са един от емблематичните примери за дългогодишно партньорство и взаимна подкрепа, подчерта Корнелия Маринова. Различни аспекти от общинската проблематика представя и Мария Стойчева – вече втори мандат председател на общинския съвет в Тетевен. Град Вършец е домакин на обучението за новоизбраните кметове и общински съветници, които НСОРБ организира в цялата страна. Участниците са кметове, председатели на общински съвети и съветници от областите Враца, Монтана, Видин, Ловеч и Плевен, които влизат в Северозападния район за планиране. Сред тях е и най-младият общински съветник в страната, избран в мандат 2019 – 2023 г., това е Косто Томов – общински съветник в Мездра. Програмата на обучението включва теми, свързани с основните правомощия на местната власт и взаимодействието между кмета и общинския съвет, предизвикателствата на настоящия мандат, първите задачи, пред които се изправят органите на власт и общите приоритети, които вече 23 години обединяват всичките 265 общини в страната в Националното сдружение на общините в Република България. Местната финансова политика е най-важната част от системата на управление на общината, особено като се отчитат високите очаквания на гражданите, ограниченията във времето и ресурсите на един управленски мандат на местните власти и степента на влияние на реалностите на външната среда – политическа и икономическа. Периодът януари – април е ключов в процеса на съгласуване и договаряне на общата рамка на общинските бюджети и дефинирането на държавното финансиране за дейностите, делегирани за изпълнение на общините.  Изпълнителният директор на НСОРБ Силвия Георгиева и екипът на сдружението представиха на форума възможностите за подкрепа, която Сдружението осигурява на всяка от общините. Водещите теми в програмата на обученията са селектирани на база системните проучвания, които провежда НСОРБ за анализ на нуждите и мненията на всички български общини. (снимки: пресцентър на Община Ловеч)", "date": "2020.01.23", "title": "Кметове от Северозападна България обсъждат предизвикателствата пред местната власт и възможностите за развитие"}
{"url": "https://faktor.bg/bg/articles/mladiyat-mazh-ubit-pri-meleto-s-tramvaite-presichal-liniite-dokato-si-gleda-v-telefona", "text": "Във верижната катастрофа между трамваи в столичния кв. \"Дружба\" е загинал 30-годишен мъж. Според очевидци, той е пресичал линиите, докато си е гледал в телефона и вероятно не е чул и разбрал за задаващата се машина.  Припомняме, че днес около 11:30 часа трамвай спира заради повреда. Зад него успяват да спрат и още две мотриси. Четвърта обаче не успява да бие спирачки навреме и прави верижната катастрофа. Така 30-годишният мъж е притиснат между два от трамваите и умира на място. При инцидента има общо 6 ранени. Сред тях няма пострадали с опасност за живота.", "date": "2020.01.23", "title": "Младият мъж, загинал в трамвайното меле, си гледал в телефона, докато пресичал линиите"}
{"url": "https://faktor.bg/bg/articles/tok-voda-parno-kolko-plashtat-v-balgariya-i-kolko-v-germaniya", "text": "През 2018 година 30,1% от българските домакинства са срещали затруднения да плащат режийните си разходи, които включват електричество, вода, отопление и други. В Германия техният дял е бил само три на сто. Това показват данните на Евростат за 2018 година. За целия Европейския съюз 7% от домакинствата имат подобни затруднения. Техният дял сериозно е спаднал от 2013 г. насам, когато 10% не са били в състояние да покрият разходите си. Ето още интересни данни за цените на тока, водата и отоплението. Статистиките сочат, че 35,6% от гръцките домакинства са изправени пред финансови затруднения. Гърция се нарежда на първо място сред 28-те страни-членки, следвана от северната ѝ съседка - България. С най-малко проблеми в това отношение са нидерландците, чехите, шведите и австрийците. Чехия е единствената държава в Източна Европа, в която процентът на домакинства, които не са успявали да покрият сметките си, е под 5 на сто. В Германия, която има население от близо 83 милиона души, едва 3% от домакинствата са изпитвали затруднения да се разплатят. По данни на Федералната статистическа служба към 2019 година, електричеството в Германия е било най-скъпо в рамките на ЕС. През първото полугодие на 2019 год., един киловатчас е струвал близо 31 евроцента на битовия потребител. Тази цена е била с 1 цент по-висока спрямо същия период на 2018. Данните се потвърждават и от Евростат. Веднага след Германия се нарежда Дания с малко под 30 цента на киловат. Най-евтино (по абсолютни стойности) е електричеството за битовите потребители в България и Унгария, съответно около 10 и 11 цента на киловатчас. По данни на германската Асоциация за енергийна и водна промишленост средната цена, която германско домакинство, състоящо се от трима души, плаща за електричество месечно, е 88,10 евро. Както и в България, цената на водата в отделните части на Германия е различна. През 2018 година тя е била най-евтина в провинция Долна Саксония (средно 1,23 евро на кубик), а най-скъпа в Берлин - 2,17 евро за кубичен метър. След като българският регулатор КЕВР прие новите цени на водата за 2020 година, най-скъпа тя ще е в Разград - 3,67 лева на кубичен метър или 1,87 евро. Най-малко ще плащат пловдивчани - 2,22 лева (1,13 евро) за кубик. Цената за отопление зависи не само от кубатурата и изолацията на жилищата, но и от вида на отоплителната инсталация. По-малко от три процента от сградите в Германия са оборудвани с котли, в които се горят пелети и дървесни стърготини. Това се счита за най-изгодно, особено за големи жилища. Половината от германските жилища се отопляват на газ, за което едно домакинство отделя средно около 1200 евро (приблизително 2350 лева) годишно за целия отоплителен сезон.", "date": "2020.01.23", "title": "Ток, вода, парно - колко плащат в България и колко в Германия"}
{"url": "https://faktor.bg/bg/articles/ikonomika-biznes-v-kanada-globiha-volkswagen-sas-135-miliona-evro", "text": "Германският автомобилен концерн Volkswagen беше глобен 196, 5 милиона канадски долара (135 милиона евро) от съд в Торонто, след като се призна за виновен по 58 обвинения в нарушение на канадските закони за околната среда в световния скандал с манипулирането на данните за дизеловите емисии на негови коли, предадоха Франс прес и ДПА. Фолксваген беше обвинен през декември м.г. от канадските власти, че в периода между 2008 и 2015 г. е внесъл в страната близо 128 000 автомобила, които са нарушавали местните норми за емисии отработени газове, предава БТА. Съдът валидира постигнато извънсъдебно споразумение за това равнище на глобата между автомобилостроителя и канадското правителство. През 2015 г. Фолксваген призна, че е оборудвал близо 11 милиона от автомобилите си със софтуер, подаващ неверни данни за количеството емисии отработени газове на дизеловите им двигатели, с което се е създавало лъжливото впечатление, че тези коли са по-екологични, отколкото са били в действителност. До момента скандалът е струвал на Фолксваген над 30 милиарда евро в съдебни разноски, глоби и обезщетения в редица страни, главно в САЩ.", "date": "2020.01.23", "title": "В Канада глобиха Volkswagen със 135 милиона евро"}
{"url": "https://faktor.bg/bg/articles/kadiev-raznishti-skandala-s-hazarta-opozitsiyata-da-poiska-ostavkata-na-goranov", "text": "Министерството на финансите и Комисията по хазарта са знаели за нарушенията по отношение на частните лотарии. Целият случай е пропит с корупция. Така Георги Кадиев, политик и бивш заместник-министър на финансите, коментира информацията, че Комисията по хазарта е таксувала по различени начини държавния спортен тотализатор и частните оператори, вследствие на което 210 милиона лева не са постъпили в държавния бюджет от лотарийните игри. На първо място Министерство на финансите, в чийто състав е Държавната комисия по хазарт, си е затваряло очите, отбеляза той. Опозицията трябва да поиска оставката и на министъра на финансите, добива Кадиев. Политикът изтъкна, че нарушението е толкова грубо, толкова лесно видимо, че няма начин да не са знаели.  \"Не само че са знаели, те са дали одобрение за това нещо, което за мен категорично значи, че съществува някакъв чадър върху собствениците на тези лотарийни игри. И, ако бях на мястото на опозицията, бих искал оставката на финансовия министър и кабинета“, аргументира се Кадиев „Имайте предвид, че председател на комисията по хазарта от една година е бивш служител на Националната агенция за приходите“, отбеляза още той и изтъкна, че няма начин да не са видели какво се случва. „А когато е приеман законът председател на комисия по бюджет и финанси е г-жа Менда Стоянова, която също е бивш служител на НАП. Самият закон е направен така, че да даде възможност да се случи това, което се случи“, каза бившият зам.-финансов министър. Той припомни, че по-рано се е плащал данък, който е променен на държавна такса, която се събира от комисията по хазарта, така че НАП да няма пряк поглед върху ситуацията.", "date": "2020.01.23", "title": "Георги Кадиев разнищи скандала около хазарта: Опозицията да поиска оставката на Горанов"}
{"url": "https://faktor.bg/bg/articles/ikonomika-biznes-advokat-sezira-evropeyskata-komisiya-s-goreshti-vaprosi-za-aets-belene", "text": "Докато българското правителство избира стратегически инвеститор за довършване на скандалния проект АЕЦ „Белене”, горещи въпроси, свързани с реализирането му стигнаха до Европейската комисия в Брюксел. В началото на януари тази година адвокат Албена Белянова сезира Европейската комисия  със своя позиция по проблеми, свързани с реализацията на проекта за изграждане на АЕЦ “Белене”. Сигналът  е изпратен до еврокомисарите по Енергетика, Вътрешен пазар, Околна среда, океани и рибарство. В писмото си адвокат Белянова, която е работила дълги години в сферата на енергетиката изтъква, че проектът „Белене” се изгражда почти четири десетилетия, като до сега в него са потънали около 3,5 млрд. лв., а до 1991 г. - 1,2 млрд. долара. През последните години са предприети редица действия за довършването на АЕЦ”Белене”, за които ЕК трябва да бъде уведомена, за да може да осигури възможно най-високо ниво на безопасност на централата и избягване на евентуални наказателни процедури срещу България за неспазване на общото законодателство.  Адвокат Белянова акцентира върху независимостта на ядрения регулатор, предполагаемият сеизмичен риск на площадка „Белене”, спазване на националното и европейско законодателство, касаещо опазването на околната среда, провеждането на процедурата за избор на стратегически инвеститор, както и правото на обществеността да участва в процеса на взимане на решения. Пред Faktor.bg адвокат Белянова посочи, че сигналът и е получен в ЕК и очаква отговор по поставените проблеми. Вижте   пълния текст на сигнала до ЕК.", "date": "2020.01.23", "title": "Адвокат сезира Европейската комисия с горещи въпроси за АЕЦ „Белене”"}
{"url": "https://faktor.bg/bg/articles/emil-dimitrov-potvardi-iska-za-promeni-bez-ekootsenka-v-rezhimite-na-pirin", "text": "Днес последна инстанция на Върховния административен съд изслуша страните, спорещи за опита на Министерството на околната среда и водите (МОСВ) да промени плана за управление на Национален парк \"Пирин\" без екологична оценка. Представителите на ведомството, ръководено днес от Емил Димитров-Ревизоро, потвърдиха жалбата, внесена с подписа на предшественика му Нено Димов, според която министерството държи режимите за опазване на парка да се променят без екооценка. Делото е в отговор на жалбата на Нено Димов от април миналата година срещу повторното отсъждане на Върховния административен съд (ВАС) от март 2019 г. с мотиви за неспазване на няколко български закона. Тогава съдът потвърди, че планът за управление на Национален парк \"Пирин\" може да се актуализира само след екооценка. През септември миналата година съдът отложи делото заради заболяване на Нено Димов и отсъствие на юридически представител на екоминистерството. На заседанието днес министерството бе представено от директора на правния отдел Михаела Доцова и директора на Националната служба за защита на природата Мирослав Калугеров, който също е юрист. Те не изложиха нови доводи за искането промените да се извършат без екооценка, а само потвърдиха, че поддържат жалбата от април. От страна на оспорващите опита за промени в режимите за парк \"Пирин\" се изказаха адвокат Александър Коджабашев (WWF-България) и Тома Белев (Асоциация на парковете в България). Адвокат Коджабашев разясни няколко нарушения на европейските директиви, които е извършило екоминистерството с решението се на финала на процедурата по актуализация на плановия документ да постанови, че няма да извършва екооценка. Според юриста на неправителствената организация всяко едно от тези нарушения поотделно е достатъчно основание за отменянето на министерския акт. Той апелира да се спазва водещият принцип за предпазливостта, който е залегнал в законодателството при планиране на дейности, които имат отношение към природата. Задължително е преди управленска интервенция да се извършат необходимите процедури, за да има сигурност, че публичните ресурси и околната среда няма да бъдат увредени, като това важи както за биоразнообразието на Пирин, така и при управлението на водите и при чистотата на въздуха, напомни Коджабашев.", "date": "2020.01.23", "title": "Емил Димитров потвърди иска без екооценка да бъдат променени режимите на Пирин"}
{"url": "https://faktor.bg/bg/articles/goranov-iska-finansoviyat-ministar-da-naznachava-shefa-na-agentsiyata-po-hazart", "text": "Изпълнителният директор на новата Агенция по хазарта, която Министерството на финансите предлага да бъде създадена, ще бъде назначаван от финансовия министър. Това гласи проектът за Закон за Националната агенция по хазарта (НАХ). Заплатата на шефа на новата агенция също ще бъде определяна от министъра на финансите. Заместник изпълнителният директор ще бъде назначаван от министъра по предложение на изпълнителния директор. От МФ съобщиха, че са публикували за обществено обсъждане проекта на закона за НАХ, с който се предлага промяна във формата и организацията на хазартния регулатор в България, като Държавната комисия по хазарта се преструктурира в Национална агенция по хазарта. Промените са продиктувани от констатираните недостатъци и проблеми в работата на настоящия регулатор ДКХ и целят тяхното преодоляване чрез мерки за повишаване ефикасността, бързината, прозрачността и непротиворечивостта при правоприлагането, свързано с обществените отношения в областта на хазарта, съобщават от МФ. Друга водеща цел на предлаганите промени е чрез премахването на ДКХ като колегиален орган и замяната ѝ с едноличен такъв, в лицето на изпълнителния директор на НАХ да се осигури бързина в развиващите се пред държавния орган производства и персонализиране на отговорността, с оглед законосъобразно вземане на решения. Сравнително-правният анализ показва, че в голяма част от държавите в световен мащаб хазартната регулация се осъществява не от колегиален орган, а от едноличен орган, поради необходимостта от оперативност с оглед динамиката на хазартния сектор. Сред държавите, в които регулаторният орган е едноличен, са Дания, Франция, Германия, Латвия, Литва, Малта, Нидерландия, Норвегия, Швеция и др. Предвижда се създаването на нова ал. 4 на чл. 5 от ЗХ, която ще прецизира случаите, при които не следва да се доказват инвестиции и средства за организиране на играта от организаторите, които вече веднъж са го доказали. Става въпрос за случаите, когато се иска нов лиценз за същия вид игра, както и тези визирани в разпоредбата на чл. 36, ал. 1, т. 3 от закона, за организиране на томбола или моментна лотария.  Предлага се и промяна на сега действащата разпоредба на чл. 10а от ЗХ, която регламентира вноските за социално отговорно поведение. В тях е записано, че организаторите на хазартни игри правят годишни вноски за социално отговорно поведение в определените от закона размери, а с предложената промяна се добавя, че такава вноска ще се дължи за всеки издаден лиценз. В настоящия момент, независимо колко издадени лиценза има даден организатор, той дължи и респективно заплаща същата вноска като организатор, който има издаден един единствен лиценз. С промяната се цели избягване на тази неравнопоставеност между отделните организатори на хазартни игри.", "date": "2020.01.23", "title": "Горанов иска финансовият министър да назначава шефа на Агенцията по хазарт"}
{"url": "https://faktor.bg/bg/articles/ruskata-zvezda-vav-visokiya-skok", "text": "Руската звезда във високия скок Мария Ласицкене заяви, че се надява смяната на спортния министър на страната ще помогне на повече руски атлети да участват на олимпийските игри в Токио това лято. Руският президент Владимир Путин смени цялото правителство на страната във вторник, като досегашният спортен министър Павел Колобков бе заменен от Олег Матицин, който също така е президент на Международната университетска спортна федерация. Ласицкене е отявлен критик на руските спортни власти и най-вече на ръководството на атлетическата федерация, която обвинява за това, че не бе допусната до участие на предишните Игри в Рио де Жанейро, предава БНР. Вчера петкратната световна и трикратна европейска шампионка сподели, че не е оптимист, че ще бъде допусната до участие в Токио, заради продължаващите проблеми с допинга на Атлетическата федерация и Руската антидопингова агенция (РУСАДА). \"Искам да вярвам и се надявам, че тези промени ще ни помогнат, ще повлияят на Руската атлетическа федерация, защото ние наистина се намираме в ужасно положение. Срамно е, че толкова дълго време ръководителите на федерацията не успяха да оправят ситуацията. За съжаление, те дори я влошиха. Не вярвам на хората, които в момента управляват Федерацията\", коментира Ласицкене пред Франс прес. В момента тече обжалването на РУСАДА на наказанието от УАДА, което забранява на руски спортисти да участват на Световни първенства и Олимпийски игри в следващите четири години, като очакванията са, че жалбата ще бъде отхвърлена от Спортния арбитражен съд в Лозана. При това положение всеки руски спортист ще трябва да подаде молба да участва като неутрален атлет и ще трябва да докаже, че не е имал никакви взаимоотношения с РУСАДА.", "date": "2020.01.23", "title": "Мария Ласицкен: Дано смяната на спортния министър помогне на повече руски атлети да участват на Олимпиадата"}
{"url": "https://faktor.bg/bg/articles/koruptsiya-za-milioni-zashto-v-balgariya-niknat-stadioni-iz-selata", "text": "В редица малки населени места в България изведнъж изникнаха стадиони. Много от тях вече са в жалко състояние. Парите на ЕС, отпуснати за строеж и ремонти, явно са потънали в нечии джобове. *** Гумената настилка на пистата за лека атлетика е надупчена като швейцарско сирене, козирката над трибуните се разпада, асансьорите изобщо не работят, а външната мазилка на сградата се рони и без да я докосваш. Състоянието на стадиона в Костенец е безутешно, независимо че само преди шест години е бил основно саниран с близо 2 милиона евро от ЕС. По следите на европейските милиони, потънали в строежа и ремонта на множество спортни съоръжения със съмнителна полза тръгва журналистката от ARD Андреа Беер. Репортажът ни среща с 16-годишната Габриела, която тренира лека атлетика в Костенец. Момичето внимава много къде стъпва, докато тренира 100 метра гладко бягане, защото цялата настилка на пистата е в дупки. Габриела казва, че много от трениращите често се спъват и падат, макар че използват обувки с шпайкове. Самата лекоатлетическа писта също е повече от странна: вместо овална, каквато е формата на подобни спортни съоръжения в цял свят, в Костенец тя е квадратна. Когато спортистите тичат, им се налага да преминават през тревната площ, за да избегнат ъглите. Нещо повече: в единия край на стадиона спортистите са принудени да заобикалят голям бял стълб и електрическо табло. Да тичаш там е „почти невъзможно\", казва Габриела. А треньорката Добромира Пенчева се притеснява за здравето на младите спортисти и на посетителите, тъй като козирката над трибуните просто се разпада. Тя разказва, че неин колега, също треньор, се опитвал с топка да отстреля падащите дъски от козирката, за да не наранят някой от спортистите. През 2014 година този стадион е бил цялостно саниран с повече от 2 милиона евро европейски пари по Програмата за развитие на селските райони. След ремонта обаче стадионът  се оказал в още по-лошо състояние, отбелязват от ARD. „Асансьорите са неработещи, а подът на новата зала за фитнес се разпада\", се казва в репортажа. От общината твърдят, че са завели дело срещу фирмата-изпълнител, която обаче била неоткриваема. „За мен това е случай на корупция. Мисля, че повечето пари са били откраднати, а с останалите са направили само онова, което е било възможно\", казва треньорката  Добромира Пенчева. „В последните години в България бяха построени редица стадиони в малки населени места, които не са никому нужни\", казва спортният журналист Георги Филипов и добавя: „От 60-те години насам в големите градове не е построен и един стадион за нуждите на професионалния футбол. За сметка на това се появиха редица стадиони из села, които са напълно обезлюдени\".  Причината, според него, е проста - тези стадиони са финансирани по Програмата на Европейския съюз за развитие на селските райони. Но за да бъдат финансирани, проектите е трябвало да съдържат някакъв спортен елемент. Според него, това е станало „покана за корупция\". Така в България се строят десетки стадиони със съмнителна полза. Често и некачество. „Страната има огромен проблем с корупцията\", припомнят от ARD.", "date": "2020.01.23", "title": "Корупция за милиони: защо в България никнат стадиони из селата"}
{"url": "https://faktor.bg/bg/articles/machat-na-kobrata-za-svetovnata-titla-pred-proval-ako-ne-se-saglasi-s-usloviyata-na-shampiona-dzhoshua", "text": "Промоутърът на световния шампион по бокс в тежка категория Антъни Джошуа - Еди Хърн заяви, че двубой между клиентът му и Кубрат Пулев може и да не се осъществи, ако от щаба на българина не се съгласят мачът да бъде в Лондон. „Кубрат Пулев е основният претендент и това е мнението и на Джошуа. Но той иска мачът да е тук. Боксира се в Саудитска Арабия, Ню Йорк и според мен е време да се върне тук. Лошата новина е, че Кубрат Пулев иска да вземе колкото се може повече пари и осъзнава, че ще има повече в Истанбул, Саудитска Арабия или Конго, или Нигерия. AJ обаче иска да се бие в Лондон\", заяви Хърн пред „Скай Спортс\". „Той (Джошуа; б.р.) може и да се откаже от мача с Пулев, ако не се съгласи да се бием на мястото, което искаме и това е Обединеното кралство. Оглеждаме се за дати в края на май и началото на юни. В идеален свят следващият мач на Антъни Джошуа ще е срещу Кубрат Пулев в Лондон, но ние не сме в идеалния свят\", допълни Хърн.", "date": "2020.01.23", "title": "Мачът на Кобрата за световната титла пред провал, ако не се съгласи с условията на шампиона Джошуа"}
