{"url": "https://faktor.bg/bg/articles/plashtat-pensiite-i-kolednite-dobavki-ot-9-do-20-dekemvri", "text": "На 9 декември започва изплащането на декемврийските пенсии и Коледните добавки, съобщиха от Националния осигурителен институт (НОИ). Пенсиите ще се плащат до 20 декември (петък). В изпълнение на Постановление на Министерския съвет № 292 от 20 ноември 2019 г. Коледни добавки от 40,00 лв. ще получат 1 250 236 пенсионери. Условието за тези добавки е пенсията или сборът от пенсиите (заедно с добавките и компенсациите към тях) за месец декември 2019 г. да е до 363,00 лв. включително. Изплащането на сумите чрез пощенските станции ще бъдe извършено съобразно изготвен график, предварително обявен във всяка една от тях. Преводите на декемврийските пенсии по сметките на пенсионерите, които получават парите си по банков път, ще бъдат извършени на 9 декември 2019 г.", "date": "2019.12.02", "title": "Плащат пенсиите и коледните добавки от 9 до 20 декември"}
{"url": "https://faktor.bg/bg/articles/barz-front-nosi-snyag-i-ledeni-utrini", "text": "Още утре ще завали сняг, прогнозира климатологът проф. Георги Рачев пред Novini.bg \"Ще понатрупа малко повече в Югозападна България и Предбалкана. Ще премине доста бързо фронтът, в резултат на което след това ни чакат едни доста студени утрини\", коментира той. В сряда и четвъртък на някои места температурите да паднат до минус 7-8 градуса. Въпреки това у нас месецът ще остане по-топъл от обичайното. Като от петък ще настъпи по-топло време и дневните температури за събота, неделя и понеделник ще са 10-12 градуса. На Никулден и на 8 декември ни очаква слънце. \"Не мога да ви обещая до 15 декември съществен снеговалеж. Общо взето това е малко като хвърляне на боб - ще го има или няма да го има. Ще има повече мъгли, в следващата седмица, но времето ще е по-топло от обичайното\", обясни проф. Георги Рачев.", "date": "2019.12.02", "title": "Бърз фронт носи сняг и ледени утрини"}
{"url": "https://faktor.bg/bg/articles/dots-stoycho-stoychev-sotsialen-i-zdraven-ministar-sa-vetroviti-pozitsii", "text": "Който се нагърби със социалното министерство, приключва мандата много уморен. Това е много тежък ресор. Социалната система винаги е била недофинансирана, като вина за това има и източването на средства. По принцип социален и здравен министър са доста ветровити позиции, заяви в предаването \"Лице в лице\" по БТВ политологът доц. Стойчо Стойчев по повод поисканата от премиера Бойко Борисов и подадена оставка от социалния министър Бисер Петков.  \"Явно между двамата се е натрупало напрежение. Всички казват, че Бисер Петков е много кадърен човек, но работата в Министерския съвет е преди всичко колегиална. Най-вероятно е имало някакъв чисто професионален конфликт между Владислав Горанов, който за мен съветва Бойко Борисов в този кабинет, и Бисер Петков, което е довело до оставката на последния. Финансовият министър е ключовата фигура, с която всички останали министри трябва да се съобразяват и да работят добре, за да могат да реализират политиките си. Социалният министър трябва да бъде в много добри отношения с финансовия, за да получава средства за недофинансирания сектор. Социалният министър трябва да бъде екипен играч. За мен Деница Сачева ще е адекватен заместник на Бисер Петков\", прогнозира политологът. \"Бойко Борисов е показал, че няма незаменими хора. Министрите са поставени на тези постове, за да изпълняват определени политики. Министрите управляват от името на Бойко Борисов и трябва да се съобразяват с неговите виждания. Той носи цялата отговорност. Когато хората гласуват за ГЕРБ, те гласуват за Бойко Борисов, а не за някой министър на ГЕРБ. Когато има някакво недоволство, никой не ходи да протестира пред централата на ГЕРБ, а протестира пред Министерския съвет и търси среща с Бойко Борисов\", коментира още Стойчо Стойчев.", "date": "2019.12.02", "title": "Доц. Стойчо Стойчев: Вероятен е конфликт между Бисер Петков и Горанов, който съветва Борисов в този кабинет"}
{"url": "https://faktor.bg/bg/articles/bivsh-shef-na-pediatriyata-v-pirogov-nyama-lekarska-greshka-pri-smartta-na-3-godishniya-aleks", "text": "\"Категорично няма лекарска грешка при трагичния случай със смъртта на 3-годишното дете, чиито родители потьрсиха помощ в три столични болници\". Това коментира проф. Надежда Гавраилова, педиатър и дългогодишен шеф на Клиниката по детска анестезиология в „Пирогов\". Александър заryби битката за живот след тежко вирусно заболяване, а според специалиста не е имало как докторите да предвидят как ще се развие то в следващите няколко часа.  \"Алекс е загинал заради причината в неговото заболяване, лекар не може да прецени как ще се развие то\", бе категорична проф. Гавраилова.   Освен това тя обясни, че дори да е било изолирано в педиатрична специализирана среда не би могло да се знае дали е нямало да се стигне отново до трагичния край. Това е така, понеже често децата лежат до други вирусно болни или с бактериални инфекции пациенти, поясно д-р Гавраилова. \"Никога родителите не бива да забравят, че техните деца не растат в България отпреди 20 години, когато храната беше храна, когато нямаше 20 добавки към всеки продукт, всяко 2-ро дете е с дерматит, всяко 5-то с астма, рефлектира изменението в качеството на живота върху тези деца\", обясни още експертът. Тя коментира и временното затваряне на интензивното на столичната педиатрия като го определи като „смешно\". То спря да приема деца поради липса на специлисти анестезиолози.  „Никъде по света анестезиолозите реаниматори не вършат работата на интензивните педиатри. Те би трябвало да обдишват, да поддържат хемодинамично пациентите, което се случва във Варна, само в София сме изправени пред този парадокс, педиатрите да не желаят да изпълняват тази роля, която е лично тяхна, те нямат нужда от анестезиолози реаниматори”, заяви проф. Гавраилова.  Според нея самите те трябва да са подготвени да вършат тази работа така, „както колегите педиатри в Националната кардиологична болница се справят прекрасно с работата в детското кардиохирургично отделение\", обясни още специалистът. „Там работят само педиатри, работят само с интубирани деца и с такива, които са на хемодинамична поддръжка, те не се оправдават с това, че нямата анестезиолози на работа\", каза още Гавраилова.", "date": "2019.12.02", "title": "Бивш шеф на педиатрията в Пирогов: Няма лекарска грешка при смъртта на 3-годишния Алекс"}
{"url": "https://faktor.bg/bg/articles/tezhko-prestaplenie-vav-varna-dashterya-ubi-bashta-si-s-nozh", "text": "Окръжната прокуратура във Варна задържа жена, убила с нож баща си, съобщиха от пресцентъра на обвинението. 37-годишната Елеонора М. е в ареста с мярка до 72 часа с постановление на дежурен прокурор. Тя е привлечена като обвиняема за умишленото убийство на родния си баща. Тежкото престъпление е извършено на 29 ноември тази година в дома на 61-годишния Стоян М., на когото са нанесени четири удара с нож. Смъртта е настъпила вследствие на проникване в аортата. По време на извършения оглед в дома на убития мъж е намерен ножът, както и други веществени доказателства, които уличават родната му дъщеря в умишленото убийство. Разследването по досъдебното производство ще изяснява причините и обстоятелствата за престъплението, което се наказва с лишаване от свобода от 15 до 20 години, доживотен затвор и доживотен затвор без замяна. Днес Окръжната прокуратура ще внесе искане във Варненския окръжен съд за вземане мярка за неотклонение \"Задържане под стража\" на обвиняемата Елеонора М.", "date": "2019.12.02", "title": "Тежко престъпление във Варна - дъщеря уби баща си с нож"}
{"url": "https://faktor.bg/bg/articles/politsai-s-patrulka-snabdyavali-dilari-s-narkotitsi-i-razchistvali-konkurentsiyata", "text": "Десет души са задържани и обвинени за участие в организирана престъпна група за разпространение на наркотици, а двама от тях са полицейски служители. Тарторът на групата е в ареста, един от участниците е освободен под парична гаранция, а друг е обявен за общодържавно издирване и предстои да бъде издадена европейска заповед за ареста му. Групата е разпространявала основно марихуана и амфетамини в София и селата Мировяне и Требич, в Нови Искър и в Доброславци. При операцията по задържането са намерени около половин килограм наркотици, разпределени на малки дози. Ключова е била ролята на двамата полицейски служители. Освен че с полицейския автомобил са доставяли наркотици до уличните дилъри, които след това да ги разпространяват, двамата са изпълнявали поръчки на лидера на групата – срещу заплащане те са задържали и проверявали конкуренти, за да разчистват терена, съобщи БНТ. Специализираната операция по арестите е проведена на 29 ноември. Претърсени са 18 адреса и 10 автомобила. Разследващите са намерили голямо количества марихуана и амфетамини на малки дози, готови за разпространение, съобщи на брифинг говорителят на Специализираната прокуратура Сийка Милева, цитирана от \"Фокус\". \"Организираната престъпна група е действала от началото на 2017 г. Групата е имала строго изградена пирамидална структура. На долното ниво са били уличните дилъри, които са се снабдявали от членовете на средно ниво. Свидетелите описват групата като \"Фирмата\", която е отговаряла за разпространението на наркотичните вещества\", обясни Милева. Един грам марихуана струвал 25 лв. Голяма част от членовете на групата са криминално проявени, с предходни осъждания за телесни повреди, разпространение на наркотични вещества, кражби и грабежи. Събрани са доказателства, че членовете на организираната престъпна група със сила, заплаха, нанасяне на телесни повреди и палежи на автомобили принуждавали различни лица да разпространяват наркотични вещества за тях, допълни говорителят на Специализираната прокуратура. Полицейските служители, които са участвали в групата, имат 6-годишен стаж в МВР. Те са наблюдавани от дирекция \"Вътрешна сигурност\", тъй като това е периодът, в който попадат в рисковата група, обясни от своя страна зам.-директорът на \"Вътрешна сигурност\" в МВР Стефан Банков. \"Стигнахме до фрапантни заключения, а именно, че служителите на вътрешното министерство си позволяват да малтретират лица на улицата, които употребяват наркотични вещества. Установено е, че единият от служителите е в съседски и приятелски отношения с един от участниците в групата. Връзката между тях датира отдавна. Връзката между участниците в групата е по т.нар. \"прави телефони\", каза Банков. Работата по случая продължава, като ще се проверява дали има и други служители на министерството, които са участвали в престъпната група или съзнателно са прикривали дейността й. По случая се работи повече от година, каза от своя страна зам.-директорът на ГДБОП Любомир Янев и обясни, че по време на разследването са използвани специални разузнавателни средства, за да се установи кои са полицаите, участвали в групата. \"По-характерното за случая е, че има голям брой свидетели, които са разпитани до настоящия момент – повече от 40 души дават показания за лицата, които са свързани с групата за разпространение на наркотици\", заяви още Любомир Янев.", "date": "2019.12.02", "title": "Полицаи с патрулка снабдявали дилъри с наркотици и разчиствали конкуренцията"}
{"url": "https://faktor.bg/bg/articles/tezhka-katastrofa-zatrudnyava-v-momenta-dvizhenieto-po-magistrala-trakiya", "text": "Катастрофа затруднява в момента движението по магистрала \"Тракия\" в посока София. В участъка между 108-и и 109-и километър е самокатастрофирала жена, съобщиха от пловдивската полиция.   Четете още новини от България и света тук!   Сигналът е получен на 112 към 13 ч. Към местопроизшествието са насочени екип на пожарната, които ще извадят затиснатата водачка със специализирана техника. Движението във въпросния участък е спряно. Все още няма информация за състоянието на жената. Обходният маршрут към столицата е през Цалапица.", "date": "2019.12.02", "title": "Тежка катастрофа затруднява в момента движението по магистрала \"Тракия\""}
{"url": "https://faktor.bg/bg/articles/ostavka-na-rakovodstvoto-na-toplofikatsiya-sofiya-iskat-ot-demokratichna-balgariya", "text": "За оставката на ръководството на общинското дружество „Топлофикация - София“ настояха от групата на съюз \"Демократична България\" в Столичния общински съвет. Причината за искането е, че дружеството е във фалит, заяви общинският съветник Методи Лалов:  \"Топлофикация-София\" е в практически фалит и това е илюстрация за ръководния капацитет не само на конкретното дружество, но и на цялата общинска администрация. Загуба от 88 милиона лева за деветмесечието при планирана 14 милиона лева за цялата 2019 година е истински погром за \"Топлофикация\". Призоваваме за бързи оставки на всички членове на Надзорния и Управителния съвет на дружеството\".", "date": "2019.12.02", "title": "Оставка на ръководството на „Топлофикация - София“ искат от Демократична България"}
{"url": "https://faktor.bg/bg/articles/sadat-razreshi-da-predadem-v-avstriya-valka-ot-sofiya-obvinen-prane-na-100-mln-evro", "text": "Състав на Софийския апелативен съд уважи протеста на прокурор от Окръжна прокуратура и постанови предаването на израелския гражданин Гал Барак на властите в Австрия, съобщиха от пресцентъра на Апелативна прокуратура. По-рано Окръжният съд отказа да изпълни Европейска заповед за арест (ЕЗА), издадена от първия прокурор на Фелдкирх, Австрия. 31-годишният евреин, станал известен като \"Вълка от София\", беше задържан у нас в началото на годината като \"мозъка\" на крупна онлайн измама в ЕС. По тази схема стотици граждани на ЕС са били заблуждавани да инвестират лични средства, след като измамници им предлагали по интернет лъжливи благоприятни условия. След като потърпевшите \"инвестирали\" парите си, средствата били нареждани по банков път към различни банкови сметки, включително такива извън България, като по този начин се извършвало изпирането на съответните суми. В протеста е изразено несъгласие с изводите на градските магистрати, че ЕЗА е издадена от некомпетентен орган, като е пренебрегнато обстоятелството, че е налице одобрение на направеното искане от съд. Оспорва се становището на преобладаващата част от първоинстанционния съдебен състав, че издадената ЕЗА не съдържа конкретни данни за обстоятелствата относно време, място и степен на участието на исканото лице в извършване на престъпленията, за които е образувано наказателното производство. Срещу Гал Барак в Австрия се води разследване за няколко тежки престъпления - измама, в особено големи размери и особено тежък случай, пране на пари, участие в престъпна група и др. От съдържанието на ЕЗА и предоставената допълнителна информация става ясно, че се касае за широкомащабна, трансгранична престъпна дейност, извършвана на територията на Австрия, Германия, Конфедерация Швейцария, Република Сърбия и България от 2015 г. до настоящия момент, вредите от която възлизат на над 100 000 000 евро. Софийският апелативен съд е преценил като основателни доводите на прокурора, че има опасност исканото лице да се укрие и да извърши ново престъпление. С решението е допуснато предаването на Барак и му е взета мярка за неотклонение \"задържане под стража\", като е задържан още в съдебната зала, се казва още в съобщението на прокуратурата. До този момент той беше под домашен арест. След Барак беше задържан при опит да напусне България през ГКПП Калотина с официален паспорт на гражданин на Израел, стана ясно, че той живее у нас от 5 години и има колцентър, свързан с фирма за продажба на бинарни опции. Той отрече да има общо с измамната схема.", "date": "2019.12.02", "title": "Съдът разреши да предадем в Австрия \"Вълка от София\", обвинен за пране на 100 млн. евро"}
{"url": "https://faktor.bg/bg/articles/dimitar-ganev-opozitsiyata-v-bsp-shte-napravi-vsichko-vazmozhno-pryak-izbor-na-lider-da-ne-se-sastoi", "text": "Противоречието между вътрешнопартийната опозиция и ръководството на БСП продължава. От днес, утре буквално започва отчетно-изборната кампания на БСП, която в крайна сметка ще завърши с пряк избор и конгрес. Така че очаквайте в следващите 5 месеца БСП да се занимава със себе си изцяло, заяви в предаването \"Плюс минус\" по Нова телевизия политологът Димитър Ганев. \"Не съм привърженик да говоря за битка между Станишев и Нинова, защото се съмнявам, че Станишев въобще ще играе за лидерския пост. Да, възможно е да има подставено лице, ще има няколко претенденти във вътрешнопартийния избор, които ще се представят като легитимни представители на вътрешнопартийната опозиция. Красимир Янков е единият човек, Валери Жаблянов също, той определи отношението си към сегашното ръководство. Но, ако изборът е пряк, не виждам как Нинова въобще ще бъде оспорена по една много проста причина - това е специфичен електорат, той е приел, че това е председателят на партията, избран на национално ниво. Проблемът на Нинова не е в партийния електорат, а в ръководните органи, най-вече в Националния съвет и тази вътрешнопартийна опозиция. Не е изключен вариантът вътрешнопартийната опозиция да направи всичко възможно пряк избор да не се състои, а отново да се върнат правилата, които важаха преди това, а именно председателят на партията да се избира от конгреса. Тогава опозицията може да пренесе тази битка в Националния съвет\", посочи политологът.  Той коментира и темата за оставката на социалния министър Бисер Петков. \"В сектора се натрупаха редица напрежения. Това е традиционен стил на Бойко Борисов - където има напрежение, се действа рязко и се иска оставка. Трябва да отбележим, че никой не оспорва експертните качества на Бисер Петков, но когато ти си министър - ставаш политическо лице. Явно г-н Петков не успя да се справи с политическите си задължения. Последните месеци има много протести срещу социалното законодателство с абсурдните твърдения, че държавата ще отнема деца. Бисер Петков не успя да обясни на хората, че това няма как да се случи. Наложи се Бойко Борисов да излиза и да обяснява. Това потвърждава тезата ми, че експертното ниво не може да бъде водещо\", според Димитър Ганев. За искането на президента Радев да отвори дискусия по конституционни въпроси, политологът заяви: \"За мен отварянето на темата за промени в Конституцията е отваряне на кутията на Пандора. Все пак си мисля, че сме защитени, защото за мен тази тема ще остане без реални последствия за момента, защото не виждам как в парламента ще се събере 2/3 мнозинство за промени в Конституцията. Един такъв въпрос може да се постави при едно ново Народно събрание. Аз винаги съм защитавал Конституцията и за мен тя е адекватна на времето си. Не виждам абсолютно никаква пречка г-н Сотир Цацаров да стане председател на КПКОНПИ. Според мен той ще бъде подкрепен от почти всички в парламента.\"", "date": "2019.12.02", "title": "Димитър Ганев: Опозицията в БСП ще направи всичко възможно пряк избор на лидер да не се състои"}
