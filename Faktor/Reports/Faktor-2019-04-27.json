{"url": "https://www.faktor.bg/bg/articles/borisov-neka-posreshtnem-velikden-zhivi-i-zdravi-i-s-vyarata-che-sme-sposobni-na-oshte-mnogo-dobri-dela", "text": "Благодатният огън е символ на Божията светлина. Затова пристигането му в България е духовната радост, която пламва в сърцата на вярващите. Това заяви министър-председателят Бойко Борисов по повод пренасянето на благодатния огън от Йерусалим в София с правителствения самолет, съобщиха от правителствената информационна служба.  \"Нека посрещнем Великден живи и здрави, и с вярата, че сме способни на още много добри дела“, добави премиерът Борисов в своето пожелание по случай предстоящите празнични дни. \"Християнските ценности са помагали за единството на нашия народ и за съхраняването на българската идентичност и култура многократно в миналото. Вярвам, че и днес те ни дават сили да проявяваме грижа към ближния и да работим за просперитета на България“, отбеляза още премиерът Борисов. Благодатният огън, който за 15-и пореден път пристигна от Йерусалим с правителствения самолет, пренесе старозагорският митрополит Киприан и водената от него делегация. За първи път с нея пътува и представител на Македонската православна църква (МПЦ) – Охридска архиепископия – епископ Яков, който ще отнесе благодатния огън в Скопие. Това се подготви след среща в началото на април т.г. на премиера Борисов с митрополит Киприан в качеството му на ръководител на Комисията за уреждане на статута на Македонската православна църква-Охридска архиепископия. Тогава, по изричната молба на МПЦ, бе организирано пътуването на македонски епископ с българската делегация до Божи гроб. Заедно с благодатния огън, донесен с правителствения самолет на България, в Скопие ще пристигне и поздравителен адрес на министър-председателя Бойко Борисов до македонския премиер Зоран Заев. \"Позволете ми с настъпването на най-светлия християнски празник – Възкресение Христово, да Ви пожелая здраве, благополучие и нека нашите два братски народа да се радват на просперитет“, отбелязва в писмото премиерът Борисов.", "date": "2019.04.27", "title": "Борисов: Нека посрещнем Великден живи и здрави, с вярата, че сме способни на още много добри дела"}
{"url": "https://www.faktor.bg/bg/articles/putin-iska-da-znae-pozitsiyata-na-zelenski-za-urezhdaneto-na-konflikta-v-iztochna-ukrayna", "text": "Руският президент Владимир Путин заяви на пресконференция в Пекин, че иска да знае позицията на новоизбрания украински президент Володимир Зеленски за уреждането на конфликта в източна Украйна, съобщава БТА.   \"Ако ние се срещнем един ден, ако започнат някакви преговори, което не изключвам, ние трябва да поговорим най-вече за това как да приключим конфликта в Югоизточна Украйна\", заяви Путин в края на посещението си в Китай, където участва в международния форум \"Един пояс, един път\". Той отбеляза, че за уреждането на конфликта има \"само един начин - изпълнението на Минските договорености\".    \"Жителите на Украйна окачват от бъдещия президент на страната решение на конфликта в Донбас, защото \"всички са уморени\" от тази ситуацията\", каза Путин. Той посочи също, че Москва обмисля възможността да облекчи процедурата за получаване на руско гражданство за всички украински граждани, а не само за жителите на сепаратистките области в източната част на страната.    В сряда Путин подписа указ, който опростява процедурата за получаване на руски паспорти от жителите на самопровъзгласилите се Донецка и Луганска народна република (ДНР и ЛНР) в Източна Украйна.", "date": "2019.04.27", "title": "Путин: Не изключвам някой ден да се срещнем с новоизбрания украински президент"}
{"url": "https://www.faktor.bg/bg/articles/romski-aktivist-podade-zhalba-sreshtu-ivan-geshev", "text": "Благодатният огън се спусна на Великата събота в навечерието на Великден в църквата на Божия гроб в Ерусалим, предава TACC. Благодатният огън се спуска в мраморен параклис над пещерата на Божи гроб, където според легендата е погребан Исус Христос. Това събитие се предшества от няколко часа молитви на хиляди хора. От огъня на свещите на Ерусалимския патриарх и на цяла Палестина Теофил III, вярващите запалиха свещите си и разпространиха огъня из храма. \"Христос възкресе! Наистина възкресе!\" - С тези думи на различни езици вярващите от цял свят приветстваха слизането на Благодатния огън. Храмът на Божия гроб е главният храм на християнския свят. Смята се, че той стои на мястото, където според Светите писания той е бил разпънат, погребан и след това е възкръснал Исус Христос. Това място е открито от пратеници на римския император Константин три века след разпъването на кръста. Всяка година, в навечерието на Православния Великден, там се случва чудо на слизането на Благодатния огън.", "date": "2019.04.27", "title": "Благодатният огън слезе в храма на Божи гроб в Ерусалим"}
{"url": "https://www.faktor.bg/bg/articles/manfred-veber-visokite-razhodi-za-poddarzhaneto-na-dve-tsentrali-na-ep-draznyat-mnogo-hora", "text": "Европейският парламент трябва да избере една от сегашните си две централи в Брюксел и Страсбург, каза германският консерватор Манфред Вебер, който е водещ кандидат за следващ председател на Европейската комисия, предаде ДПА, цитирана от БТА. В интервю за германската медийна група \"Функе\" Вебер отново подхвана водения отдавна дебат за мястото на Европейския парламент, който заседава повечето време в Брюксел, но на месечни пленарни сесии отива в Страсбург. Вебер заяви, че разбира защо високите разходи по поддържане на две централи дразнят много хора. \"Европейският парламент трябва да има правото да вземе независимо решение как да организира работата си и къде да е централата му - в Страсбург или Брюксел\", каза Вебер. Официалната централа на Европейския парламент е в Страсбург, но комисиите заседават в Брюксел, а секретариатът е в Люксембург. За промени в това споразумение, което бе договорено в писмен вид през 1997 г., е нужно съгласието на всички национални парламенти на страните членки. В изследване от 2013 г. се казва, че ако Европейският парламент остане само в Брюксел, ще се спестяват по 103 милиона евро годишно.", "date": "2019.04.27", "title": "Манфред Вебер: Европарламентът трябва да избере една от сегашните си две централи"}
{"url": "https://www.faktor.bg/bg/articles/ruskite-pasporti-sledvashtiyat-afront-na-moskva-sreshtu-badeshtiya-prezident-na-ukrayna", "text": "Ако някой все още иска да вярва, че днешното руско ръководство може да заложи на конструктивни стъпки при решаването на конфликта с Украйна, трябва да се откъсне напълно от реалността. Три дни след президентските избори в Украйна руският президент Владимир Путин отново даде ясно да се разбере, че няма никакъв интерес от отслабване на напрежението между Москва и Киев. Точно това ни казва публикуваният от него в сряда декрет, който облекчава процедурата за придобиване на руски паспорти за гражданите на т.нар. \"народни републики\" Донецк и Луганск. Декретът на Путин е провокация. Защото целта му е да отдели още по-отчетливо и дълготрайно областите в Източна Украйна, които де факто вече са окупирани от Русия. Това е един особен вид анексия. Официално Кремъл признава, че тези области принадлежат към Украйна, но живеещите там хора ще бъдат приобщени към Русия. Това е поредното отслабване на Минското споразумение, договорено през февруари 2015 година с посредничеството на Германия и Франция. Всъщност, на практика Кремъл никога не е предприемал сериозни стъпки за неговото осъществяване. Но е изключително важно то да се спазва поне формално, защото се противопоставя на нова ескалация на насилието. Освен това предлага една минимална рамка за хуманитарно сътрудничество в зоната на бойните действия. Хората в Украйна разбират декрета на Путин като подготовка за открита намеса на руската армия в Украйна. Русия вече използва защитата на руските граждани като повод за инвазия в друга съседна страна: през 2008 година в Грузия, след като години преди това издаваше руски паспорти на жителите на отцепилите се региони Абхазия и Южна Осетия. Възможно е понастоящем Кремъл да няма такива планове. Но самият факт, че тази възможност витае във въздуха, засилва напрежението в конфликтния регион. Путиновият декрет не е първият афронт на Mосква срещу бъдещия украински президент Володимир Зеленски. Малко преди балотажа, когато неговата победа беше сигурна, Кремъл въведе забрана за износ на петрол и петролни продукти за Украйна. Сега страната бързо трябва да търси други доставчици за над 30% от своето потребление. Нима в Кремъл се надяват, че могат да тласнат Украйна в хаос, след като властта бъде поета от един неопитен политик? Във всеки случай поведението на Москва не обещава нищо добро за близкото бъдеще. Затова е много важно предаването на властта в Киев да протече нормално. А Западът трябва да засили подкрепата си за Украйна. Особено в този критичен момент.  (Коментарът е публикуван в \"Дойче веле\") Заглавието е на Faktor.bg *Афронт - Обида, оскърбление или засрамване на публично място в присъствието на оскърбеното лице.Грубо незачитане и пренебрегване.", "date": "2019.04.27", "title": "Подла провокация към Украйна: Декретът на Путин прикрива нов вид анексия"}
{"url": "https://www.faktor.bg/bg/articles/anna-aleksandrova-podkrepya-podozreniyata-na-premiera-che-se-pravi-opit-za-ovladyavane-na-antikoruptsionnata-komisiya", "text": "Тепърва предстои да бъде обсъден механизмът и начинът, по който ще има възможност да бъдат разследвани и проверявани тримата големи – председателят на Върховния съд, председателят на Върховният касационен съд и главният прокурор на България. Все още нямаме текстове, надявам се скоро те да се появят и да започнем тяхното обсъждане. Това каза председателят на комисията по правни въпроси към Народното събрание Анна Александрова в ефира на предаването ”Офанзива с Любо Огнянов” по Канал 3.   Към момента, съгласно Закона за съдебната власт и Конституцията на РБ тримата големи могат да бъдат освободени по предложение на ВСС от президента на Република България. Основание за извършване на престъпление към момента няма и не фигурира такова, именно поради тази причина следва да се установи този механизъм, защото не би следвало да тримата големи да се различават от останалите в съдебната власт и в прокуратурата. За нас като група е много важно да направим една голяма кръгла маса и да има широко обществено обсъждане преди да подходим и към разглеждане в комисия, и преди да подходим към внасяне на Законопроект, защото е много важно да чуем всички гледни точки, разясни тя. Председателят на правната комисия коментира и думите на председателя на ВКС Лозан Панов, който заяви, че маркобесните времена в българското правосъдие тепърва предстоят:  Ако Лозан Панов има информация за нещо или каквото и да е било като доказателство и информация, би трябвало да го сподели като информация с ВСС. Знам, че той не присъства на тях или си тръгва, но някак си не му отива да уронва престижа на колегите от съдебната власт. Изразявайки се по този начин смятам, че уронва престижа на съдебната власт. Подценява доверието и работата на хората в системата, а много от тях полагат огромни усилия да градят доверието. Не смятам, че този механизъм се отнася до г-н Панов, не е насочен към него, насочен е към тримата големи, именно за да покаже на българските граждани, че никой не е недосегаем, категорична бе тя. ”Право и на Лозан Панов, и на неговата съпруга е да съдят България в Страсбург, но за мен, след като заемаш такава публична позиция и след като това е вменено по закон, след като и ние попълваме по няколко екземпляра, дори тези по параграф 2 - от секретарката и шофьора, до шефа на дирекция и главните архитекти на райони, то смятам, че законът важи за всички”, добави тя по повод отказа на Лозан Панов да подаде имотна декларация и глобата от 1000 лева, която му беше наложена за това. Анна Александрова коментира и изказване на съпругата на Лозан Панов – Елисавета, която заяви, че извращение с правото решението на Административен съд София -град за тази глоба от 1000 лева.  Не е нормален този начин на изказ, това изразяване, още повече, че това а хора, които са по най-върховите позиции на държавата, това са хора, които трябва да дават пример, каза тя. Тя заяви, че подкрепя подозренията на премиера Бойко Борисов, че се прави опит за овладявано ръководството на антикорупционната комисия. \"Имам такива подозрения, тъй като г-н Пламен Георгиев заемаше позиция шеф на комисията за отнемане на незаконно придобитото имущество  и преди приемането на тази комисия през януари 2018 година. Имам такива подозрения, но целта на това, което се опитат да направят е поради това, че миналата година същата тази комисия е конфискувала имущество за 11 млн. лева, а към момента има подготвени искове за 350 млн.лева, което ме навежда на мисълта, че искайки да се борим с корупцията, срещаме отпора от много страни\", заяви тя.", "date": "2019.04.27", "title": "Анна Александрова: Споделям подозренията на премиера, че се прави опит за овладяване на антикорупционната комисия"}
{"url": "https://www.faktor.bg/bg/articles/blagodatniyat-ogan-pristigna-na-balgarska-zemya", "text": "Благодатният огън пристигна с правителствения самолет от Йерусалим в България.Самолетът кацна в 18.47 часа на летище София. Българската делегация, водена от старозагорския митрополит Киприан, донесе пет фенера – 4 остават в България, а петият продължава пътя си с правителствения \"Фалкон“ за Македония. За първи път епископ на братската страна летя до Светите земи с българската правителствена делегация. Преди заминаването епископ Яков поздрави чрез БГНЕС българския и македонския народ. Владиката каза още, че за Македония ще бъде изключително приятно да бъде посетена от българския патриарх Неофит. На летище \"София\" традиционно се събраха свещеници и духовници от всички епархии на страната, за да вземат и занесат частица от Благодатния огън на вечерното богослужение в храмовете за Великден. Заради отдалечеността си Русенската епархия ще получи огъня от Гюргево. Благодатният или наречен още Свещен огън е чудо, което се случва всяка година в деня преди Великден. Синя светлина се появява в гробницата на Иисус Христос обикновено от мраморната плоча, която покрива мястото, върху което се смята, че е било положено тялото на Иисус за погребение. Първите сведения за запалването на свещите и на кандилата в църквата на Божи гроб са от IV век. Тогава за празника нямало масло и патриарх Нарцис наредил да сложат вода. В нощта на литургията внезапно всички кандила и свещите на самия патриарх се запалили. Оттогава чудото се случва всяка година. Единствено и само православните християни получават Благодатния огън.", "date": "2019.04.27", "title": "Благодатният огън пристигна на българска земя"}
{"url": "https://www.faktor.bg/bg/articles/kmetitsata-na-rim-vlizala-sam-vav-voyna-s-mafiyata", "text": "Кметицата на Рим се закани, че ще се справи с организираната престъпност в столичния град. Повод за гнева на Вирджиния Раджи беше дългата борба на пожарникари с огън, избухнал в незаконно сметище в източния квартал Колатина. \"Влизала съм във война с мафията няколко пъти. Не ме е страх. Рим няма да попадне под контрола на тези престъпници\", каза Вирджиния Раджи, цитирана от АФП. Властите подозират, че сметището е подпалено умишлено. То беше предвидено за разчистване следващата седмица. В последните 4 месеца това е третия голям пожар на отпадъци в Рим. До 2013 г. събирането и изхвърлянето на отпадъци се контролираше от един човек - Манлио Черони. Огромното сметище, което той използваше не отговаря на екологичните стандарти и беше закрито. Оттогава събирането и извозването на боклука в Рим е голям проблем, като ясно решение какво да се прави няма. Опитите на кметицата Раджи да отвори ново сметище се провалиха заради протести на граждани, живеещи край избраните места. През декември имаше голям пожар в преработвателния център, който обработва около 25 процента от отпадъците в Рим. Гражданите на столицата са недоволни от купчините боклук, които често се трупат по улицата и на свой ред ги палят. Вирджиния Раджи намеква, че мафията, която иска да контролира събирането и извозването саботира опитите на кметството да реши проблема. Гражданите вече са загубили доверие в способностите на Раджи да се справи с отпадъците, което беше едно от обещанията ѝ, когато дойде на власт с голям процент от вота през 2016 г.", "date": "2019.04.27", "title": "​Кметицата на Рим: Влизала съм във война с мафията, не ме е страх"}
{"url": "https://www.faktor.bg/bg/articles/putin-rusiya-oprostyava-predostavyaneto-na-rusko-grazhdanstvo-za-vsichki-ukraintsi", "text": "Руският президент Владимир Путин заяви, че Москва обмисля възможността за предоставяне на руско гражданство по опростен начин, не само за жителите на определени области на Донбас, но и за гражданите на цяла Украйна, предава TACC. \"Като цяло мислим да предоставим гражданството си по опростен начин на гражданите на Украйна\", заяви държавният глава на пресконференция след посещението си в Китай. Президентът също така увери, че всички социални задължения към руснаците ще бъдат изпълнени, въпреки решението за предоставяне на гражданство на Руската федерация по опростен начин на жителите на определени райони на Донбас. „По отношение на изпълнението на социалните ни задължения към нашите граждани в Русия: няма съмнения - всички социални задължения, абсолютно всички социални плащания, пенсии, тяхното увеличаване - всичко ще се изпълни. Няма съмнение”, каза държавният глава. Той подчерта, че \"няма да има сериозна тежест за руския бюджет, свързан с евентуални смущения в бъдещето в самата социална система на Русия, това е абсолютно невъзможно.\"", "date": "2019.04.27", "title": "Русия опростява предоставянето на руско гражданство за всички украинци"}
{"url": "https://www.faktor.bg/bg/articles/avariya-v-mina-v-iztochna-ukrayna", "text": "Броят на загиналите при аварията в мина в Източна Украйна достигна 13 души, съобщиха официални лица, цитирани от ДПА и БТА. Други четирима миньори остават в неизвестност. По първоначални данни метанова експлозия е предизвикала частично срутване на мината, която се намира в сепаратистката Луганска област. Украинските власти нямат официален достъп до този район. Има съобщения, че руски спасителни екипи помагат в издирвателно-спасителните операции.", "date": "2019.04.27", "title": "Авария в мина в Източна Украйна"}
{"url": "https://www.faktor.bg/bg/articles/zhestoko-ubiystvo-v-troyan", "text": "Мъж е бил убит по жесток начин с брадва след битов скандал, станал в кв. \"Христо Смирненски\" в Троян малко след 20.00 часа снощи, съобщи кметът на общината Донка Михайлова, цитиран от БТА. Инцидентът е възникнал между двама мъже. Полицията е установила убиеца. Той е направил пълни самопризнания и е задържан. По думите на Михайлова хората в квартала не са застрашени, обстановката е спокойна. От пресцентъра на полицията в Ловеч потвърдиха за убийството, ще дадат по-подробна информация за инцидента и участниците в него по-късно днес.", "date": "2019.04.27", "title": "Жестоко убийство в Троян!"}
{"url": "https://www.faktor.bg/bg/articles/vks-potvardi-prisadata-na-ahmed-musa-po-deloto-sreshtu-13-te-imami", "text": "Върховният касационен съд /ВКС/ е потвърдил присъдата на Апелативен съд - Пловдив от 1 година затвор за Ахмед Муса Ахмед по делото срещу 13-те имами за радикален ислям. Това съобщиха от Окръжната прокуратура в Пазарджик за радио \"Фокус\". Така общото наказание за Муса става 4 години, тъй като той има предишна 3-годишна условна присъда по подобни обвинения.   От прокуратурата съобщиха още, че служители на съдебна охрана вече са задържали Ахмед Муса, за да бъде приведено в изпълнение наложеното му наказание и той е в пазарджишкия затвор.    По делото за радикален ислям бяха обвинени  13 имами в проповядване на антидемократична идеология. Окръжният съд в Пазарджик наложи ефективна присъда само за Ахмед Муса, а на останалите бяха наложени глоби. Делото бе разгледано от Апелативен съд - Пловдив, който потвърди присъдите. Заради ефективното наказание само Муса имаше право на обжалване във ВКС. Оттам върнаха делото за преразглеждане на Апелативен съд и след повторното произнасяне на присъдата в резултат на новоназначени поредица от експертизи, сега тя е потвърдена отново и става окончателна.", "date": "2019.04.27", "title": "ВКС потвърди присъдата на Ахмед Муса по делото срещу 13-те имами"}
{"url": "https://www.faktor.bg/bg/articles/iliyana-raeva-za-sadiyki-na-svetovnoto-v-baku-ne-im-e-myastoto-tam", "text": "Президентът на Българската федерация по художествена гимнастика - Илияна Раева, изрази недоволството си към съдийството на световната купа в Баку. Раева сподели мнението си за абсурдните оценки на българките в социалните мрежи. Ето какво написа президентът на БФХГ: ПРЕСТЪПНО СЪДИЙСТВО КЪМ БЪЛГАРСКИЯ АНСАМБЪЛ В БАКУ!!!! Оценката на D3-4 е подигравка с Художествената гимнастика! За да дадеш при това изпълнение (и заложена трудност на D3-4 12,1) 9, 3 след повишаване на контестацията или нямаш понятие от съдийство, или не можеш да смогнеш да видиш всичко, или не виждаш добре и имаш проблем със зрението, или си тенденциозен към България! И в четирите случаи мястото ти не е на съдийската маса! Дамите от Финландия и Америка трябва много сериозно да се засрамят! СРАМ!!! Браво, момичета! Вие сте гордост! Оценката на D1-2 е точно толкова, колкото е заложена - 5,600!! Най-висока оценка и на изпълнение! Браво на съдиите. Да не подхващам и оценката на Катрин на D3-4 на топка... Имам сериозни основания да не искам...", "date": "2019.04.27", "title": "Илиана Раева: Престъпно съдийство към българския ансамбъл в Баку!"}
{"url": "https://www.faktor.bg/bg/articles/andzhelina-dzholi-lishava-ot-nasledstvo-pet-ot-shestte-si-detsa", "text": "Актрисата Анджелина Джоли е решила да лиши пет от своите шест деца от наследство и да остави състоянието си от 116 милиона долара на своя най-голям син Мадокс, съобщава Radar Online. Екранната Лара Крофт смятала да повери на тийнейджъра продуцентската си компания Jolie Pas, създала филми като \"Несломен“ и \"Край морето“. Още от 15-годишен Мадокс, който е осиновен от Камбоджа, работи като изпълнителен продуцент в \"Първо убиха баща ми“ - лентата за комунистическия режим на червените кхмери в азиатската страна, на която Джоли е режисьор.  Според източника новината, че Анджелина има намерение да обезнаследи останалите си деца, не на шега ядосала бившия й съпруг Брад Пит, който смятал, че с това тя иска да го уязви. Порталът отбелязва, че само Мадокс поддържал решението на майка си да се разведе с Брад, докато 15-годишният Пакс, 14-годишната Захара, 12-годишната Шайло и 10-годишните близнаци Нокс и Вивиен взели страната на баща си в семейния конфликт. Джоли подаде документи за развод през септември 2016 г. заради несъгласие с възпитателните методи на Пит спрямо децата. Повод за раздялата бил скандал в частен самолет, при който пияният актьор шамаросал Мадокс. Този слух обаче не беше потвърден, пише \"Монитор\". Бракоразводният процес бе финализиран този месец, след което Анджелина Джоли-Пит махна тирето и си възвърна моминската фамилия Джоли.", "date": "2019.04.27", "title": "Анджелина Джоли лишава от наследство пет от шестте си деца"}
{"url": "https://www.faktor.bg/bg/articles/za-pravilnata-forma-na-pozdrava-hristos-voskrese-voistinu-voskrese", "text": "Христос воскресе! Воистину воскресе! Това е нашият победен поздрав за Възкресение Христово. Обикновено го казваме в тази му форма на църковнославянски език. Няма да е лошо да се мине на новобългарската форма: Христос възкръсна! Наистина възкръсна! Но засега е по-силна инерцията да се ползва формата, която се и пее многократно, хилядократно през тези 40 дена от Възкресение до Възнесение Христово. Има сякаш и психологически проблем: по-лесно ни е да кажем нещо на език, който не стига автоматично до съзнанието ни, но не е толкова лесно да го кажем на нашия говорим език, когато директно, дори почти без замисляне си го разбираме. Опитайте да го направите и сами ще видите резултата. Накарайте и другите около вас да го правят и ще се убедите. А съседите сърби отдавна го правят и то много успешно. Някой може да ме заподозре в недобри намерения: „Какво рови сега този навръх Възкресение Христово?!” (такива хора обикновено не казват „Великден”, те са уставни!). А въпросът не е маловажен. Когато ползваме даден език, добре е да го правим по правилата, а не като хора от неуките малцинства. За какво става дума ли? За това, че ако погледнете във форумите тези дни, ще видите, че повече от половината поздрави са граматически сбъркани. Без да знаят и без да са научени, мнозинството от българите, първо, пишат и казват поздрава с погрешно „з”: „Христос возкресе! Во истина возкресе!”. Които пък го съобразяват това „з”, изключително често бъркат наречието „воистину” и пишат: „во истина” или „воистина”. Всеки малко запознат с граматиката знае, че това е наречие, което на български се превежда с „наистина”. То е превод от гръцкото наречие alithos (αληθώς), което се превежда „наистина”. Но на църковнославянски то звучи „воистину” – нито повече, нито по-малко! Вярно е, че произлиза от „во истину”, но то си е минало още в онзи старинен книжовен (комай никога неговорен) език в едната дума на наречието „воистину”. А словосъчетанието „во истина” или думата „воистина” просто не съществуват освен в устата на хора, които все още не са се научили да изговарят правилно един от най-любимите поздрави на православните християни. (Иван. Ж. Димитров, dveri.bg)", "date": "2019.04.27", "title": "За правилната форма на поздрава „Христос воскресе! Воистину воскресе!”"}
{"url": "https://www.faktor.bg/bg/articles/emil-koshlukov-i-bnt-tozi-stsenariy-e-zamislen-otdavna", "text": "Емил Кошлуков стана и.д. генерален директор на БНТ. А пътят от тук до пълния мандат е кратък. Мнозина имат усещането, че този сценарий е замислен отдавна. Има само един шанс той да се провали, пише  . СЕМ избра Емил Кошлуков за и.д. генерален директор на БНТ с извинителния довод, че той единствен се е съгласил. Този пост сам по себе си е сред най-престижните в медийната сфера, а временното му поемане е силна заявка за участие в бъдещия конкурс за пълен мандат. Дали върху другите желаещи е оказан натиск, за да се отстранят от пътя на Кошлуков? Или пък се боят от натиск, ако седнат на директорския стол? Подобни тълкувания вече бяха направени от немалко коментатори, а най-активното сдружение на журналисти в България (АЕЖ) излезе с протестна декларация. Причината е, че още с влизането си в БНТ като програмен директор Емил Кошлуков създаде подозрението, че е посредник на непублични фактори, които се опитват да влияят върху публичността. В случая - върху обществената телевизия. Първо, подозрението е заради усещането за отдавна замислен сценарий. Според този сценарий, през 2017 не Константин Каменаров, а Емил Кошлуков трябваше да спечели конкурса за генерален директор на БНТ. Само че му попречи липсата на убедителни доказателства за управленчески стаж. Той обаче бе назначен за програмен директор, за да си набави нужния стаж. А щом това стана, Каменаров трябваше да бъде освободен. Тази задача не бе никак трудна, все пак още при избора му бе заложена \"бомба със закъснител\" - течащо съдебно дело, по което да бъде осъден и да освободи поста генерален директор. Ето, че сега на неговото място застана \"единственият желаещ\". Този сценарий може да се окаже израз на прекалена мнителност, но само при едно условие: ако след три месеца Кошлуков не спечели триумфално и конкурса за генерален директор - без и.д. отпред. Вторият източник на подозрения, че Кошлуков е проводник на зависимости идва от гастрола му между 2010 и 2015 година в телевизия TV7, включително и по високите етажи на мениджмънта й. Тази телевизия, финансирана от фалиралата по-късно КТБ, се превърна в нарицателно за влагането на медиен ресурс в изпълнението на политически цели и задачи. Венец на това беше политико-журналистическият проект \"България без цензура\" - предаване, което прерасна в партия. Има ли нужда да се обяснява, че топлото взаимодействие между журналистика и политика е конфликт на интереси, защото професионалната етика на журналиста изисква той да се отнася критично към политиците и да работи в полза на гражданите, а не обратното? Конфликт на интереси в актуалния случай даже звучи меко, тъй като той създава криза, която далеч надхвърля медиите и политиката и обхваща цялото общество. Както е известно, добра власт няма, но критиката й от страна на журналистиката ограничава лошите й практики и повишава демократичното й качество. А оттам и качеството на живота на всички. С други думи: всеки е потърпевш от журналистика, която се сговаря с политиците - пряко или в техните корпоративни свързаности. Тъкмо този сговор, чието друго име е \"медиен комфорт\", е сред факторите, които изтласкаха България на 111 място в международната класацията за медийна свобода на \"Репортери без граници\". Най-сериозните подозрения към Кошлуков обаче се появиха покрай първите му действия като програмен директор на БНТ. Той веднага реши да санкционира \"Денят започва с култура\", следвайки раздразнението, което предаването бе предизвикало у тогавашния министър на културата. Предаването не било достатъчно гледано и често се канели едни и същи гости. Тези упреци най-малкото подсказваха недостатъчно разбиране и уважение към спецификите в управлението на една обществена медия. Тя трябва да създава програми за всички групи в обществото и гледаемостта се измерва спрямо таргета, към който са насочени. \"Денят започва с култура\" (вече \"Култура.БГ\") безспорно бе предпочитаното предаване в ефира за хората, занимаващи се с култура. Това пролича дори само от подписките и изказванията в негова защита, предизвикани от претенциите на Кошлуков. Валиден за обществените медии е и принципът на редакционна независимост, което значи, че не директорът или който и да било друг началник, а единствено редакционният екип може да определя темите и гостите на предаването - според собствените си предпочитания, а не според тези на министъра, на властта. Впрочем, редакционната независимост е задължителна по закон и за частните медии, отделен въпрос е къде и доколко се спазва. Опитите за намеса на програмния директор в едно предаване е малката беда. Голямата е, че тъкмо с гостите си и техните виждания \"Денят започва с култура\" се бе превърнало в емблема на две редки и стойностни тенденции в БНТ, които Кошлуков явно искаше да прекъсне. Първата е подкрепата на гражданската вълна, надигнала се с протестите през 2013 в София, а оттам и сближаването на медийното с гражданското поведение. Втората е предоставянето на трибуна и възможности за авторство на творци, повечето от посткомунистическото поколение, с проевропейско и либерално мислене, които познават западната култура. А някои от тях дори сами са познати в нея. Те създават и принадлежат на високата култура, така че тенденцията на присъствието им в БНТ бе алтернатива на чалгизацията на медийното пространство и на залитането по лайфстайл формати. Скандалът, предизвикан от Емил Кошлуков с \"Денят започва с култура\", бе потушен от Константин Каменаров и предаването оцеля, макар и с намалено време. Сега обаче в ролята си на и.д. генерален директор на БНТ Кошлуков би могъл да реализира докрай намеренията, които проличаха в началото. Още повече, че БНТ и БНР са запазили структурата си от времето на соца. Генералните директори са пълновластни господари, нещо като председатели на ТКЗС. Всичко - от шофьорите до предизборните кампании - зависи от  тях, от зависимостите им и от характерите им. Остава плахата надежда, че сценарият в крайна сметка ще се провали. Защото евроизборите могат да променят съотношението на силите. А и защото в биографията на Емил Кошлуков има моменти, които биха могли да го накарат да реши, че името е по-важно от поста. Засега обаче положението е: а дано, ама надали.", "date": "2019.04.27", "title": "Емил Кошлуков и БНТ: този сценарий е замислен отдавна?"}
{"url": "https://www.faktor.bg/bg/articles/bezplatno-parkirane-v-stolitsata-za-praznitsite", "text": "Паркирането в \"Синя\" или \"Зелена\" зона в София няма да се заплаща по време на Великденските празници, информират от Столичния “Център за градска мобилност\". Зоните за почасово платено паркиране няма да работят и на 1-ви Май, и на 6 май - Гергьовден.  В същото време през работните дни водачите на автомобили, които паркират на забранени места в районите на \"Синя\" и \"Зелена\" зона, ще бъдат предупреждавани за нарушението със стикери, информират от Столична община.", "date": "2019.04.27", "title": "Безплатно паркиране в столицата за празниците"}
{"url": "https://www.faktor.bg/bg/articles/strashna-gramotevichna-burya-v-sofiya-ulitsite-sa-pod-voda", "text": "Гръмотевици раздраха небето над София. Страшен дъжд се изсипа над столицата. Порой наводни улиците. На някои места стихията бе придружена и със ситна градушка. Синоптици очакваха в следобедните часове над западната половина от страната да се развие купесто-дъждовна облачност, придружени с интензивни валежи, гръмотевици и временно засилване на вятъра.", "date": "2019.04.27", "title": "Страшна гръмотевична буря в София, улиците са под вода"}
{"url": "https://www.faktor.bg/bg/articles/samolet-beshe-prenasochen-ot-sofiya-kam-varna-zaradi-gramotevichnata-burya-nad-stolitsata", "text": "Заради бурята три полета бяха пренасочени от летище София. Пътуващите от Ливърпул и Хамбург са кацнали във Варна, а от Милано - в Бургас. Оглушителните гръмотевици в София бяха придружени с дъжд и градушка. В района на столицата ледените късове бяха с големината на грахово зърно. Панчарево за минути побеля от градушката. И за следващите часове все още в западната половина на страната важи код жълто за бури, интензивни валежи, усилване на вятъра и възможни нови градушки.", "date": "2019.04.27", "title": "Три самолета бяха пренасочени от София към Варна и Бургас"}
{"url": "https://www.faktor.bg/bg/articles/pozhar-v-migrantski-lager-v-yuzhna-italiya-ima-zaginal", "text": "Мъж загина в пожар в печално известен мигрантски лагер в Южна Италия. Случаят накара министъра на вътрешните работи Матео Салвини отново да обещае, че ще разчисти мястото, предаде ДПА, цитирана от БТА. По данни на агенция АНСА загиналият в лагера в Борго Мецаноне (в югоизточната област Пулия) е 26-годишен кандидат за убежище от Гамбия с отхвърлена молба. Фаталният пожар може да е бил предизвикан от късо съединение в резултат на някоя от многото незаконни връзки с електропреносната мрежа, които се използват от лагера, допълва италианската агенция. \"Тази трагедия потвърждава, че големите селища на чужденци, било то законно или незаконно пребиваващи, които наследихме от левицата, бяха и продължават да бъдат проблем\", каза Салвини. \"Наш дълг е да възстановим сигурността, реда и законността, продължавайки с упражняването на контрол, разчистванията и постепенните извеждания\", допълни вътрешният министър, който е лидер на крайнодясната и антимигрантска партия \"Лигата\". През последните месеци импровизираните мигрантски постройки в Борго Мецаноне, построени близо до официалния център за настаняване на кандидати за убежище, бяха частично разчистени с булдозери. Много от живеещите там хора са наемани незаконно и се прехранват като работници в селското стопанство, като част от бизнес, контролиран от местни мафиотски групи.", "date": "2019.04.27", "title": "Трагичен инцидент в печално известен мигрантски лагер в Южна Италия"}
{"url": "https://www.faktor.bg/bg/articles/pusnaha-kadri-s-dvama-ot-predpolagaemite-atentatori-v-shri-lanka", "text": "Световните медии публикуваха в Twitter кадри, заснели двама от предполагаемите атентаторите в Шри Ланка. На един от записите се вижда как мъж влиза в една от църквите, която по-късно се взривява.  На кадри от записите на охранителните камери в един от хотелите се вижда и друг от заподозрените атентатори.  Жертвите от атентатите в островната държава са 259. Тази нощ след престрелка в къща на източния бряг на столицата Коломбо полицията откри 15 тела.", "date": "2019.04.27", "title": "Пуснаха кадри с двама от предполагаемите атентатори в Шри Ланка"}
{"url": "https://www.faktor.bg/bg/articles/gartsiya-izdirva-voenen-ubiets-na-zheni", "text": "Кипърската полиция издирва жертви, които се предполага, че са убити от 35-годишен сериен убиец – офицер от армията. Властите съобщиха, че военният е признал, че е убил общо седем души - пет жени и две момичета. Повечето от убитите са азиатки, които са пристигнали в Кипър, за да работят. Случаят шокира средиземноморския остров, отбелязва Ройтерс. Стотици хора се събраха в столицата Никозия на организирано в социалните мрежи бдение в памет на жертвите. Много от тях обвиняват властите за убийствата. 70-годишен мъж каза, че е подал сигнал в полицията, че изчезват жени, но вместо да разследват, полицаите започнали да го разпитват за мотивите му да подаде сигнала. Президентът на Кипър Никос Анастасиадис изрази \"дълбоко съжаление и безпокойство\" заради убийствата, информира Асошиейтед прес. Той посочи, че споделя \"отвращението\" на народа си, тъй като убийствата очевидно са били насочени към чужденки, дошли в страната, за да работят. Той призова към спокойствие, за да може полицията да приключи спокойно разследването си. Екип британски детективи пристига на острова в понеделник, за да помогне на разследването, съобщи кипърската полиция, цитирана от Ройтерс.", "date": "2019.04.27", "title": "Кипър издирва жертви на офицер от армията, убиец на жени"}
{"url": "https://www.faktor.bg/bg/articles/zashto-sled-5-godini-palna-podkrepa-na-zapada-ukrainskiyat-narod-othvarli-poroshenko", "text": "Петро Порошенко загуби президентските избори в Украйна с по-голяма разлика от всеки друг кандидат в историята на страната. Той победи само в един регион в цялата страна. Неговият опонент, комедиант без политически опит, получи повече гласове от всеки друг кандидат в украинската история. Защо след пет години на политики, който имаха пълната политическа и финансова подкрепа на Запада, украинският народ го отхвърли с разлика три към едно, пише американското списание National Interest в материал, представен от Агенция \"Фокус\" без редакторска намеса. Отговорът се крие в антируските политики, които той и украинският парламент реализираха през тези пет години. Тук са рестрикциите за използване на руски език, пътуване в Русия, търговия с Русия, всякакви социални контакти с руснаци, дори с тези, които открито се противопоставят на Путин и подкрепят Украйна. Беше напълно предвидимо, че това щеше да има политически последствия, особено предвид това, че населението в украинските градове говори почти изцяло на руски, а половината страна има роднини в Русия. Всичко беше ясно за Порошенко, когато ежегодна анкета по-рано тази година показа, че симпатиите към Русия сред украинците сега са дори на по-високо ниво от май 2014 година. Въпреки това Порошенко продължи да налага националистическата идеология, отнемайки правата на регионите да използват език, различен от украинския, което накрая завърши с ограничение за преподаване на руски до пети клас и премахване на Украинската православна църква и замяната й с по-политически лоялна и националистическа църква. Резултатът, очаквано, беше бавен, но стабилен ръст на недоволството на хората в рускоезичните региони, което се прояви в неочаквано високата избирателна активност в изминалите президентски избори. Макар и мнозина да не забелязаха покрай вълненията около Владимир Зеленски, си струва да се подчертае, че ако Опозиционният блок бе излязъл с единен кандидат, вместо с трима, тогава той почти без всякакво съмнение щеше да победи Порошенко на първия тур, което щеше да остави украинците с финален избор между двама предполагаемо проруски кандидати. Разбира се, икономическият колапс на страната, съкращенията в социалните услуги и деветкратното увеличение на цената на газта допринесоха за непопулярността на Порошенко, но те не бяха решаващи фактори. Разделянето на украинците на „истински патриоти на Украйна” и митичната „пета колона”, която подкрепя Русия, винаги е била отличителна визитна картичка на Порошенко и той често го е използвал, за да обясни нарастващите социални и икономически проблеми на страната. Всъщност, неговите билбордове по време на кампанията го изобразяваха не срещу неговите опоненти, а срещу Владимир Путин. В навечерието на първия тур надписа гласеше: „Изборът е между Порошенко или Путин“. На балотажа стана „На 21 април – решаващият избор“. И получили само две възможности от своя президент, украинците направиха своя избор. Какви поуки могат да извлекат западните политици от съкрушителното поражение на Порошенко? Първо, че народните симпатии към Русия сред украинците няма вероятност да намалеят скоро. Всъщност, ако нямаме отворена война, може би сме ги видели в най-ниската точка. Ако конфликтът в Източна Украйна бъде прекратен и нормалните търговски и политически връзки се възстановят, то политическото и икономическото влияние на рускоезичната Украйна неизбежно ще се повиши, както и симпатиите към Русия. Това е единствената най-важна причина, поради която Порошенко се противопостави на пълното изпълнение на политическите реформи, договорени в Минското споразумение II. Второ, стратегията на Запада за подкрепа на един регион или фракция в стремежа й да улови и промени посоката на цялата нация не беше по-успешна в Украйна, отколкото в Сирия, Ирак или Афганистан. Винаги е морално съмнително да се насърчават разделенията в дадена страна, за да се предизвика промяната на режима. . В случая с Украйна обаче има допълнителен недостатък. Като съсед на Украйна, която говори един и същ език и споделя едно и също културно наследство, Русия оказва меко културно влияние, което никоя друга страна не може да постигне. Ако някога е било необходимо доказателство, тогава избирателната карта на поражението на Порошенко го осигурява. Нека бъдем ясни, Зеленски не е кукла на Путин. Неговата привлекателност е в това, че не споделя националистическите идеологии, които въплътява Порошенко. Това е едновременно най-големият му източник на подкрепа и най-голямата политическа слабост. През останалата част на 2019 г. той ще бъде принуден да работи с украински парламент, чийто националистически състав не се е променил след разцвета на Майданското движение. Въпреки че популярността му като институция е сред едноцифрените числа, повечето наблюдатели смятат, че той ще се задържи на власт до ноевмри и ще прокара максималнмо количество националистически закони до последния си ден. Първият от тях ще разшири задължителното използване на украински език. Като нов президент, Зеленски вече е изправен пред първото си политическо предизвикателство. Независимо, че не разполага с власт, с която да спре този закон, неговите поддръжници без съмнение ще го обвиняват, след като започне да се прилага. Затова основната задача на Зеленски е да измисли как да не става Порошенко, който загуби подкрепата на половината страна, нито да става Янукович, който загуби подкрепата на другата половина. Ако той успее да постигне това, без съмнение ще стане спасителят на Украйна.", "date": "2019.04.27", "title": "Защо след 5 години пълна подкрепа от Запада украинският народ отхвърли Порошенко?"}
{"url": "https://www.faktor.bg/bg/articles/razmestvane-na-politicheskite-plastove-v-obedinenoto-kralstvo", "text": "В една наглед спокойна седмица по отношение на Брекзит след великденската ваканция на британските депутати, без драматични среднощни гласувания в парламента и без оставки, всъщност се случиха някои важни неща. Първо: твърдите закани на брекзитиърите за отстраняване на Тереза Мей като лидер на Консервативната партия и респективно като премиер, отново не срещнаха необходимата подкрепа. Второ: големите надежди, възлагани на междупартийните преговори за излизане от кризата, си останаха само надежди и по всяка вероятност следващата седмица сделката на Тереза Мей за Брекзит ще бъде внесена за гласуване в парламента за четвърти път. И трето: първият министър на Шотландия Никола Стърджън подаде заявка за втори референдум за независимост на Шотландия, обобщава събитията в свой репортаж от Обединеното кралство БНР. Наточените преди Великден ножове за скалпа на Тереза Мей бяха временно прибрани. По принцип, съгласно правилата в Консервативната партия, Мей може да бъде спокойна, че след като вотът на недоверие срещу нея не успя миналия декември, подобен вот не може да бъде искан до една година. Противниците на Тереза Мей обаче потърсиха вратичка чрез промяна на правилата. По този повод влиятелният Комитет 1922 се събра на спешно заседание, след което бе гласувано дали правилникът да бъде променен, за да се стигне до по-ранен вот на недоверие в премиера. Мей вече бе заявила, че ако депутатите гласуват нейната сделка тя ще се оттегли преди началото на преговорите от следващата фаза на Брекзит. Мнозина се надяват това да стане преди 23 май, когато са европейските избори, за да бъдат избягнати, но при сегашното състояние на нещата без да се случва нещо особено, ако кризата около Брекзит остане нерешена, е много вероятно Мей да продължава да е премиер. Гласуването в Комитет 1922 бе в полза на Тереза Мей. Председателят Греъм Брейди заяви след гласуването обаче, че е било решено от Тереза Мей да бъде поискан ясен график за оттеглянето й, ако сделката за Брекзит не бъде одобрена: „Ние стигнахме до пределно ясна формулировка, която изисква от Тереза Мей да предложи яснота за графика на нейното напускане в случай, че споразумението за излизане от ЕС не бъде прието. Сега очакваме нейния отговор. Но мисля, че това е много ясно послание, че партията иска яснота и сигурност. На базата на нейния отговор колегите ще вземат решение.“ На този фон на продължаваща неяснота какво се случва и какво ще се случи, не бе изненада и че преговорите на правителството с лейбъристите не отбелязаха напредък с дежурните взаимни обвинения - от страна на лейбъристите, че Мей не преминава нейните „червени линии“ и от правителството, че лейбъристите не предлагат нищо конструктивно и приемливо. И се появиха съобщения, че Тереза Мей е готова да поеме риск и да вкара нейната сделка с леки козметични промени за гласуване за четвърти път в Камарата на общините. Доколкото е известно промените в споразумението за напускане са насочени към конкретни различни парламентарни фракции с надежда те отново да размислят и да подкрепят премиера. Според някои съобщения ще бъдат предложени допълнителни гаранции за проблематичния „предпазен механизъм“ за ирландската граница, а според други - той изобщо ще бъде изваден от споразумението. Председателят на парламентарното мнозинство Андреа Ледсъм каза, че в графика на парламента следващата седмица не е включено гласуване по сделката, но това, разбира се, не е гаранция, че няма да се случи. И понеже пак става дума само за догадки, най-добре е да изчакаме и следващата седмица, когато се очаква да стане ясно и дали Обединеното кралство ще участва в европейските избори. А някои вече са нетърпеливи за тях и вече започнаха кампания. Като лидерът на новата партия „Брекзит“ Найджъл Фарадж и новата центристка партия „Промяна за Обединеното кралство“ на отцепниците от двете основни партии - Консервативна и Лейбъристка. След седмица обаче - на 2 май - на Острова се провеждат местни избори. Изглежда, че на британците различните видове избори в кратък срок от време почват да им идват в повече. Политическият кореспондент на Би Би Си за Източна Англия Андрю Синклеър как водещите кампании ги посрещнат по домовете: „Това не са нормални избори. Това, което достига до нас като настроение, е много апатия, много гняв, свързан с Брекзит. Забележете, това е район, гласувал силно за излизане от ЕС. И усещането е, че новината следващата седмица оттук ще бъде колко ниска е била избирателната активност или как независимите депутати или депутатите от малки партии са се представили особено добре.“ „Самите партии са нетърпеливи да говорят за местни проблеми. Местен лидер на консерваторите писа до всички домакинства в неговата община, за да им каже, че тези избори са за месни въпроси, а не за Брекзит. Но реалността е, че хората си мислят за Брекзит. Настроението не е добро. Хората не искат да разговарят с кандидатите. Кандидат на консерваторите бе псуван и ударен в лицето. Знаем също, че кандидат на лейбъристите също е бил ударен след като е станало дума за Брекзит“, допълва Синклеър. Шотландия, след дълго затишие, отново влезе в новините. Никола Стърджън заяви пред депутатите в парламента в Единбург, че иска втори референдум за независимост на Шотландия. Първият министър на Шотландия обаче отбеляза, че не бърза и че е важно какво ще се случи с Брекзит. „Някои искат бързо провеждане на референдум, за други допитването трябва да се проведе по-късно. Моята работа като първи министър е да взема решение не просто в интерес на моята партия, а в национален интерес. Ето защо приоритетът е да сме сигурни, че сме научили урока от Брекзит. Да се бърза с незабавно решение, преди да бъде ясно какво става с Брекзит, не е информиран избор“, заяви Стърджън. И допълни: „Но ако трябва да защитаваме интересите на Шотландия не можем да чакаме безкрайно. Ето защо смятам, че изборът между Брекзит и бъдещето на Шотландия като независима европейска нация трябва да бъде предложен до края на мандата на този парламент.“ А това ще рече до май 2021 година. Никола Стърджън припомни, че нейната управляваща Шотландска национална партия е била избрана с мандат за нов референдум, за което има мнозинство и в парламента и обяви, че ще внесе необходимото законодателство за провеждане на референдума до края на тази година. Разбира се, необходимо е одобрението на Лондон и британското правителство едва ли ще даде разрешение за такъв референдум, но от друга страна кой знае какво ще стане със същото това правителство през следващите месеци. Ден след изявлението на Никола Стърджън бе направено проучване, което обаче показа, че всъщност мнозинството от шотландците не искат втори референдум за независимост.", "date": "2019.04.27", "title": "Разместване на политическите пластове в Обединеното кралство"}
{"url": "https://www.faktor.bg/bg/articles/bivsh-voenen-pregazi-8-minuvachi-pomislil-gi-za-myusyulmani", "text": "Бивш американски военен се вряза с автомобила си в минувачи и рани осем души, защото ги мислел за мюсюлмани, съобщи полицията на щата Калифорния, цитирана от Франс прес. 34-годишният Айзея Пипълс е разследван за опит за убийство с утежняващо вината обстоятелство - расистки мотив, уточни полицията на Сънивейл, близо до Сан Франциско. ,,Има нови доказателства, според които Пипълс целенасочено е нападнал жертвите си заради расата им и убеждението, че са мюсюлмани'', съобщи полицейски говорител на пресконференция. Според местните медии сред ранените има трима членове на едно семейство: бащата, 13-годишната дъщеря и 8-годишният син. Най-пострадало е момичето, което е в кома. Не се съобщават националността или вероизповеданието на жертвите. Адвокатът на Айзея Пипълс заяви, че клиентът му е бивш военен, който страда от посттравматичен стрес и че той ще поиска обвиняемият да получи подходящо лечение.", "date": "2019.04.27", "title": "Бивш US военен прегази 8 минувачи, помислил ги за мюсюлмани"}
{"url": "https://www.faktor.bg/bg/articles/oon-zashtiti-mezhdunarodniya-dogovor-za-targoviyata-s-orazhie", "text": "Генералният секретар на ООН Антониу Гутериш смята Международния договор за търговията с оръжие за единствения прозрачен инструмент в тази сфера, особено важен в период на световно напрежение. Това се посочва в разпространено в петък изявление на генералния секретар на ООН във връзка с отказа на САЩ от ратификацията на документа, предаде ТАСС, цитирана от БТА. Договорът за търговията с оръжие е единственият световен документ, насочен към увеличаване на прозрачността и контрола над международната търговия с оръжие, се казва в изявлението на Гутериш. Той е особено важен сега, когато наблюдаваме увеличаване на международното напрежение, отбелязва Гутериш. Генералният секретар на ООН посочва също, че договорът е важен етап в усилията за обезпечаване на отговорността в търговията с оръжие. Снощи президентът на САЩ Доналд Тръмп заяви, че ще поиска от Сената да не ратифицира договора, който бе подписан през 2013 г. от неговия предшественик Барак Обама. Американският президент обяви също намерение да уведоми ООН за отказа на САЩ.", "date": "2019.04.27", "title": "ООН защити Международния договор за търговията с оръжие"}
{"url": "https://www.faktor.bg/bg/articles/otvadnoto-zapochna-da-se-sluchva-vsichki-veche-sme-bezsmartni", "text": "Новото безсмъртие-екс-макина обещава да пази всяко изплезено селфи, всеки пост във Фейсбук, всеки сандвич, купен с кредитна карта. Дигиталният рай, в който се озовават тези мигове от нашия живот, се разраства неудържимо. Кой казва, че идеята за безсмъртието на душата e отживелица? Зад нея днес стоят сателити, микрочипове, информационни пакети, оптични кабели под океана, с една дума цялата мощ на съвременната техника. Вярваме, че онова, което качим в интернет, ще живее там вечно. Там горе, в облака, където невежите хора преди нас са мислели, че ще отидат душите ни. Думите отлитат, папирусите гният, стенописите се напукват и ронят, но идеалният цифров код ще се възпроизвежда завинаги, благодарение на питагорейската мистика на числото. Цивилизацията и досега е съхранявала нещо, но това винаги са били специално подбрани обекти с особено значение. Пирамидите, Коранът, Мона Лиза. По съветско време казваха, че \"ръкописите не горят\", т.е. че все се намира някой, който да препише забранената книга и да я предаде нататък. Но битовете информация буквално не горят; те се копират и пазят независимо от човешката воля, защото веднъж завинаги идеалното се е освободило от тленната материална обвивка. Новото безсмъртие-екс-макина обещава да пази всяко изплезено селфи, всяка попържня във фейса, всеки сандвич, купен с кредитна карта. Дигиталният рай, където се озовават те, се разраства неудържимо по закона на Мур, според който компютърната мощ се удвоява на всеки 18 месеца. Това неусетно направи ненужен подбора, йерархиите, компресията - по-лесно е станало просто да пазим всичко. И какво се случи? Отвъдното започна да се случва в реално време: един живот живеем ние тук долу, другият се трупа паралелно горе, в облака. Както всичко вечно, и дигиталното безсмъртие предполага определена доза вяра. Например - че няма да спре токът в световните центрове за данни, които поддържат мрежата. Че няма да бъдем нападнати от сатанински вирус. Както всяко отвъдно, и дигиталното буди мистичен трепет - той ни изпълва, когато компютърът, натоварен с целия ни живот, не иска да стартира; молим се неясно на кого, почукваме суеверно бакелитовата кутия, слагаме го на студено в хладилника или обратно, върху радиатора. Защото новата дигитална смърт е далеч по-страшна от старата, която ни дебне офлайн: след нея няма агония, труп, тленни останки - всичко изчезва мигновено, сякаш не го е имало. Който го е преживявал на собствения си компютър, може да си представи и какво би представлявал един дигитален апокалипсис, в който цялата човешка цивилизация изчезва мигновено. Сай-фай жанрът вече разработи фантазма в подходящи сюжети. Героят измисля някаква гениална програма и качва своето аз онлайн, където започва да живее като чист дигитален дух - безсмъртен, неуловим, но и всемогъщ, защото има достъп до цялото знание на света. Както си е редно, случва се някакъв сакатлък; оказва се, че нещо в програмата не е домислено, системата блокира или просто някой съвестен контра-герой спасява света като удря машината с тежък офлайн предмет - и от безсмъртния персонаж не остава и помен. Може да сте чували и новата онтология, според която светът ни е компютърна игра, създадена от напреднала цивилизация, където ние разиграваме зададени роли. От една страна - обидно е да бъдеш симулация, от друга, помислете, в играта нищо не е фатално, ние не умираме, можем безкрайно да започваме отначало, нали така?   Вярата в дигиталното безсмъртие кара милиарди човешки същества ежесекундно да качват снимки на котките си, философски размишления, пародии на политици, изповеди, видеа на бебешки пакости и всичко останало, което съставлява един пълноценен човешки живот. Надеждата им е, че някой или може би Някой ще ги чуе и разбере. Най-красиво го е казал руският литературовед Михаил Бахтин още през аналоговата епоха: \"В голямото време нищо не загива без следа, всичко ще бъде възкресено за нов живот.\" И ние качваме с надеждата, че някой ден високоразвитата бъдеща цивилизация ще разгадае компютърните формати от началото на 21 век, ще реконструира изчезналите ни езици и ще оползотвори опита ни. Тук обаче рискуваме да бъдем разочаровани. Както би бил разочарован древният воин, ако разбере, че наместо от храбрите му победи, палеоантрополозите на бъдещето се занимават с остатъците храна в стомаха му, по които съдят за хранителните навици на племето. Нарастващото количество дигитални следи, които оставяме след себе си, наистина биха могли да останат в облаците завинаги (ако моливите ни бъдат чути и токът никога не спре), въпросът е за какво биха могли да послужат те на бъдещите поколения. Всеки ден качваме средно по сто милиона снимки, извън онова, което произвеждат охранителните камери, сателитите, научните лаборатории. И тенденцията е към нарастване: защото хората вече се снимат с дронове, монтират камери на шапките си, в очилата си. Още по-впечатляваща е лавината от текстове, които днес произвеждат не само професионалисти, но и блогъри, писачи на постинги, на СМС-и. Представяте ли си чудовищното стълпотворение, ако нищо не умира и всичко се помни вечно? Истината е, че в \"голямото време\" дигиталните ни следи ще се обработват не от хора, а от машини. Те ще се интересуват от неща, които днес не подозираме - да речем, при настоящия текст изкуственият интелект ще опита да разбере не какво съм искал да кажа, а, примерно, как е функционирала търсачката на Гугъл в началото на 21 век като проследи думите, които съм търсел в нея, пишейки въпросния текст. Или някаква друга глупост, която ще им е важна. Вари го, печи го, няма как да се отървеш от това механично безсмъртие, да останеш само с онова, което смяташ за важно. Вероятно на много от вас се е случвало да разчиствате стаята на починал близък. Изхвърляте купища безсмислени вещи, които са му били важни, запазвате смешно нощно гърне, което може да се продаде на антиквар. Впрочем правим това периодически, когато презаписваме дигитализирания си живот на нов носител, нов хард диск, нов облак. Някакви неща са ни станали по-малко важни, други излизат напред, за трети се оказва, че нямаме търпение. Времето се оказва по-силно от вечността на дигиталния код. Дори и да останем завинаги в паметта на мрежата, едва ли можем да се надяваме, че ще бъдем вечно същите.", "date": "2019.04.27", "title": "Всички вече сме безсмъртни"}
{"url": "https://www.faktor.bg/bg/articles/silen-gram-udari-v-tsentara-na-sofiya-useti-se-kato-zemetresenie", "text": "Силен удар от гръм разтърси центъра на София, разтърсвайки буквално сградите в центъра на столицата. Секунди по-късно той беше последван от няколко по-слаби гръмотевици. Те включиха алармите на автомобилите. Тътенът беше толкова силен, че накара прозорците на сградите да потреперят. Почувства се буквално като земетресение. В столицата от няколко часа се излиза проливен дъжд, придружен гръмотевици.", "date": "2019.04.27", "title": "Силен гръм удари центъра на София, усети се като земетресение"}
{"url": "https://www.faktor.bg/bg/articles/vlak-pomete-mlad-mazh-na-zaharna-fabrika", "text": "Влак блъсна млад мъж в София днес. Човекът е загинал на място, научи NOVA. Инцидентът станал на метри от гарата в \"Захарна фабрика\". Машината, която ударила жертвата, пътувала от Благоевград към столицата. По първоначална информация жертвата се опитал да пресече жп линии в района на Западния парк. На мястото дойдоха екипи на полицията и Спешна помощ, които констатираха смъртта на мъжа. Извършват се следствени действия. Движението на влаковете в района е временно преустановено.", "date": "2019.04.27", "title": "Влак помете млад мъж на \"Захарна фабрика\""}
{"url": "https://www.faktor.bg/bg/articles/postapili-sa-14-signala-vav-vrazka-s-prolivnite-dazhdove", "text": "Сравнително спокойна е оперативната обстановка на територията на страната към този момент, съобщиха от пресцентъра на МВР. На телефон 112 са постъпили 14 съобщения, предимно за паднали дървета и клони. Най-много сигнали са постъпили на територията на област Плевен – за наводнени пътни участъци и три сгради. Съобщения има и от градовете Кюстендил, Дупница, Петрич, Сандански и София. От Министерството на вътрешните работи посочват, че са предприети редица превантивни дейности, свързани с динамична метереологична прогноза. От ГД „Пожарна безопасност и защита на населението“ са изпратени предупреждения и указания за предприемане на мерки до областните управители и кметовете на общини. Подобни указания са разпратени до всички структури на вътрешното министерство, като е създадена необходимата организация за повишаване на готовността на всички структури на ГДПБЗН за оказване на съдействие на местната власт, при необходимост. Дадени са необходимите указания за наблюдение на критичните точки от пътната и водна инфраструктура и за осигуряване на непрекъсната информация за тяхното състояние.", "date": "2019.04.27", "title": "Постъпили са 14 сигнала заради проливните дъждове"}
{"url": "https://www.faktor.bg/bg/articles/politika/hlyab-i-pasti/ukrainskite-izbori-salto-bez-mortale", "text": "Украйна избра нов президент: Владимир Зеленский, който на балотаж бе предпочетен от 73 % избиратели. Действащият държавен глава Пьотр Порошенко получи 24,45 % от гласовете. Избирателната активност достигна малко над 60 %, което означава, че няколко милиона избиратели не упражниха правото си на глас. За да си изясним сегашната ситуация в Украйна, би трябвало да отговорим на няколко въпроса: Причините за загубата на най-успешния досегашен украински президент (постиженията му са безспорни: въпреки войната и обструкциите на Русия осигури приемането на Украйна за асоцииран член на ЕС, безвизов режим за украинските граждани при пътуване в страни от ЕС и провъзгласяването на самостоятелна Украинска православна църква, независима от РПЦ) са няколко. Основната е липсата на стратегическа комуникация между властта и обществото. Създаденото специално за целта  Министерство на информационната политика, за формиране на позитивен образ на властта, не оправда и името, и надеждите си. Нещо повече: през целия президентски мандат на Порошенко около него постоянно прелитаха информационни «черни лебеди», последният от които бе скандалът около «Укроборонпром», най-голямото предприятие от военната промишленост на Украйна. Ситуацията напомня поражението на партията на бившия грузински президент Михаил Саакашвили на парламентарните избори през 2012 г. Тогава катализатор на скандала станаха слухове за мъчения на затворници. Върху Порошенко лепнаха петното «мародер», грабил военни предприятия и продавал «кръвта на украинските войници», което зачеркна усилията му да повиши отбранителните способности на държавата и пожертваните лични средства за Украинските въоръжени сили (бел.ред.  около 1,5 млрд. долара) . Някои неудачни генералски назначения на Порошенко и неефективната му партийна структура също бяха използвани от неговите противници. Да не пропускаме още един фактор: от общо 39 кандидат-президенти , Порошенко бе единственият, който представляваше действащата изпълнителна власт. Срещу него бе насочена три четвърти от негативната информация (по данни на Института за масова информация), която изобщо бе разпространена по време на изборите. В подобна обстановка второто място в първия тур и явяването на Порошенко на балотаж е сериозно постижение. Но действащият президент П. Порошенко заяви след поражението, че не възнамерява да излезе от голямата политика и нещо повече –  показа, че не е преклонил глава и изрази готовност да участва в следващите избори. Наивно е да смятаме, че популярният комедиен актьор само за три месеца е успял да създаде структури и да разгърне мощна политическа кампания. Да, националната известност и телевизионната слава силно му помогна, но не бе решаваща. Зеленский бе използван като инструмент за отмъщение на неколцина олигарси и за осъществяване плановете на Кремъл. Ще обясня какво имам предвид. Практически всички украински олигарси разполагат със собствени  телевизионни канали. Игор Коломойский и Дмитрий Фирташ влияят върху политиката на телевизиите  «1+1» и «Интера». Телевизия «1+1» бе превърната в артилерия с голям калибър във войната срещу Порошенко, но не е само това. В украинското телевизионно пространство умело бе насаждана атмосферата на сивота и депресия. Зрителят бе заливан с негативни емоции, върху чиито фон усмихнатият позитивен Зеленский изглеждаше като светъл лъч в царството на мрака и наистина се възприемаше като ново  През периода януари-март 2019 г., само по телевизионния канал «1+1», предаванията с участието на Зелинский са заемали около 15 % от цялото ефирно време. Ако към това  добавим  и много голямата активност на предизборния му екип в социалните мрежи, то тайната на успеха на човека без никакъв опит в държавното управление и без каквато и да е политическа дейност до момента, се разкрива и обяснява. Повечето социолози смятат, че значителна част от електората на Зеленский просто е гласувал срещуПорошенко. Това е факт, но има и други интересни нюанси. Той спечели  подкрепата на три четвърти от украинските избиратели, без изобщо да изрази своята лична позиция по най-наболелите проблеми на държавата и без да посочи името на нито един от хората, които ще назначи на управленски позиции в рамките на своите президентски правомощия. Боя се, че подобно юнашко доверие представлява световен рекорд, с който на непознат политически деец се предоставя уникален картбланш. Въпреки очакванията, изборите протекоха демократично, без сериозни нарушения и резултатът им бе признат от участниците в изборния процеса и от цивилизования свят. Отказът на Русия да признае украинските избори не бива да ни заблуждава: в Кремъл нямат намерение да признаят за законни каквито и да са действия на Украйна в качеството ѝ на суверенна държава в т.ч. и избори. Решенията да бъдат ограничени руските доставки на нефт, нефтопродукти и на въглища, както и указът на Путин да бъдат раздавани при облекчени условия руски паспорти на украински граждани в окупирания Донбас са поредното доказателство, че новият украински президент не може да разчита на снизходителност от страна на Москва. Засега не се очертава ясен отговор на подобен въпрос. В края на октомври предстоят парламентарни избори, но екипът на Зеленский проучва  обстановката и възможностите за предсрочното им провеждане, за да използва инерцията от победата си в президентската надпревара. Съмнявам се, че сегашната Върховна Рада ще подкрепи подобна инициатива. Трябва да отбележим и факта, че партията «Слуга на народа» (така се казва едноименният телевизионен сериал, донесъл огромна популярност на актьора Зеленский), която издигна кандидатурата му за президент, засега съществува само на хартия и не разполага със свои структури из страната. Порошенко предвижда да преформатира политическата си партия и  да потърси реванш на парламентарните избори. Самостоятелно със своите партии ще тръгнат към изборите министър-председателят на Украйна Владимир Гройсман, кметът на Киев  Виталий Кличко, а много е вероятно известният украински певец Святослав Вакарчук също да се включи в надпреварата със свой политически проект. Мнозинството украинци иска реформи, но не бива да забравяме, че войната в Донбас не е свършила, че Русия няма намерения да ни остави на мира и ще продължи да бъде фактор в украинската политика. Някои украински политици възприеха победата на Владимир Зеленский като реванш на кадрите и прослойките, подкрепяли някога Янукович. Сред тях потриват ръце проруски настроени или платени политици, бизнесмени и др. Но намеренията и надеждите им не срещат подкрепа сред огромната маса украински граждани. Очевидно предстои смяна на досегашната парадигма: ако Пьотр Порошенко играеше ролята на камертон за украинската дипломация, като често изземваше инициативата на професионалните дипломати, Владимир Зеленский не притежава нито необходимите знания, нито минимален опит за подобни ходове. Неговият  външнополитически екип е все още неизвестен и програмата му за действие ще бъде изграждана  „в движение“. Полша и балтийските държави, които най-силно чувстват ледения дъх на руската заплаха, ще се опитат да запълнят празнините в представите за света на г-н Зелинский, но ще го правят отчитайки все пак   собствените си интереси. Шестият украински президент ще трябва по най-бързия начин да разбере, че държавата, която е избран да ръководи, живее в свят на жестока конкуренция. Нямаме основания да очакваме ускорение на европейската и евроатлантическата интеграция на страната ни. Политическата конюнктура в ЕС и в НАТО в момента не е благоприятна за Украйна. Русия, както бе казано по-горе,  няма да се откаже от своето намерение  да възстанови контрола си над Украйна, но не с окупация, а чрез създаването на конфигурации в украинската власт, които ще бъдат удобни за Кремъл. Ето защо на Украйна ще се наложи старателно да решава домашните си задачи и да продължи да се подготвя да бъде приета в най-мощните и авторитетни съюзи на демократичните държави – ЕС и НАТО, в съответствие с  измененията и допълненията на  украинската Конституция, през февруари 2019 г.", "date": "2019.04.27", "title": "Украинските избори: салто без мортале"}
{"url": "https://www.faktor.bg/bg/articles/patriarh-neofit-shte-oglavi-bogosluzhenieto-za-vazkresenie-hristovo", "text": "На днешната Велика събота патриарх Неофит ще оглави празничното вечерно богослужение за Възкресение Христово в патриаршеската катедрала \"Св. Александър Невски\". Негово светейшество ще бъде посрещнат тържествено в 23.25 часа с празнично биене на камбаните, а богослужението е от 23.30 часа. Към 23.45 ч. от параклиса на Синодалната палата в патриаршеския храм ще бъде донесен Благодатният огън, който няколко часа по-рано ще бъде пренесен от Божи гроб /в Йерусалим/ от българска църковно-държавна делегация. Точно в полунощ Светейшият патриарх ще поздрави с \"Христос воскресе\" изпълнилия площада пред храма многоброен богомолен народ от специално издигната платформа пред катедралата. Тогава ще прозвучат евангелието и тропарът за Възкресение, и радостните възгласи: \"Христос воскресе - Во истину воскресе!\", съпроводени от тържествения звън на камбаните на катедралата \"Св. Александър Невски\". След това патриарх Неофит ще отправи своето Пасхално приветствие към българския народ. След връщането в храма ще започне празничната Света литургия или т.нар. Пасхално богослужение. Православната църква почита днес Велика събота - последния ден от Страстната седмица, предшестваща Великден. На Велика събота се отбелязва погребението на Господ Исус Христос, извършено от Йосиф и Никодим, както и слизането на Спасителя в царството на тъмнината - ада. Когато Господ Исус Христос издъхнал като човек, тялото му било положено в гроба. Душата му слязла в ада, победила го и освободила пленените там души. На третия ден душата и тялото отново се съединили и тялото възкръснало от мъртвите. Велика събота е свързана и с оплакването и погребението на Исус Христос от майка му Света Богородица и от жените, носещи миро.", "date": "2019.04.27", "title": "Патриарх Неофит ще оглави богослужението за Възкресение Христово"}
{"url": "https://www.faktor.bg/bg/articles/vremeto-dnes-proleten-natyurmort", "text": "Времето на Велика Събота ще е слънчево до обяд. Обрат в метеорологичната обстановка очакваме в следобедните часове с валежи, които в Западна и Централна България ще са интензивни. Атмосферата е нестабилна с условия за бурна гръмотевична активност и опасност от градушки в централните части на Дунавската равнина и Горнотракийската низина. В 14 области е в сила жълт код за опасно време. Над Балканите преминава студент атмосферен фронт, който в комбинация с високите дневни температури е предпоставка за динамично време с екстремни явления. Движението на фронта е от изток на запад – днес след обяд валежите и гръмотевичните бури ще са в Западна България. През нощта срещу неделя и на Великден ще вали повече в източните райони. От Великден през цялата следваща седмица времето се очертава нестабилно с превалявания и гръмотевична активност в следобедните часове. Дневните температури ще се колебаят около 20 градуса. Заради очакваните валежи в събота и неделя опасност от поройни наводнения има по долното течение на река Огоста в Северозападна България. И тази сутрин запрашеността на въздуха бележи стойности над допустимите в 7 града на страната – Видин, Плевен, Ловеч, Перник, София, Пловдив и Смолян. Концентрацията на фини прахови частици е над среднодневните норми дори в станциите на „Копитото” във Витоша на 1350 метра надморска височина и „Рожен” в Родопите на 1750 метра надморска височина. Причина за замърсяването е обширен облак прах от Северна Африка. До края на Великденските празници е възможно падане на кални дъждове. В началото на новата седмица обаче запрашаването ще се оттегли на изток и ще излезе от пределите на страната, предаде Нова телевизия.", "date": "2019.04.27", "title": "Динамично време с екстремни явления"}
