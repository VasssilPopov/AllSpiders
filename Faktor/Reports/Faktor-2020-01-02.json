{"url": "https://faktor.bg/bg/articles/ombudsmanat-diana-kovacheva-sezira-glavniya-prokuror-za-24-smartni-sluchaya-v-dom-za-palnoletni-litsa-s-dementsiya", "text": "Омбудсманът Диана Ковачева сезира главния прокурор Иван Гешев с искане да бъде извършена проверка в Дом за пълнолетни лица с деменция в с. Горско Косово. Внезапна проверка на експертите на обществения защитник през декември м.г. констатира изключително лоши условия, при които живеят хората, настанени в социалната институция. Това съобщиха от пресцентъра на Омбудсмана. „Към момента са настанени 57 лица, при капацитет 60 (мъже и жени). Голяма част от тях са на легло, повечето от тях са в кахексия и обездвижени. Националният превантивен механизъм - НПМ (дирекция към омбудсмана, която проверява всички институции, в които са настанени деца и лица, без да могат да напускат доброволно като затвори, интернати, социални домове за деца и възрастни, психиатри, центрове за нелегални мигранти и бежанци) установи случай на скоро настанено лице с декубитални рани, които не са обработени в продължение на 4 дни поради отсъствие на медицинската сестра“, пише в писмото си до главния прокурор доц. Ковачева. И още - в резултат на проверката и проведените разговори с лица, настанени в институцията, е установено наличие на системно неглижиране на техните потребности. „Независимо, че през 2013 г. екип на НПМ е проверявал този дом и е отправил препоръки към Министерство на труда и социалната политика и към кмета на община Сухиндол за подобряване на предоставяната грижа, в настоящата проверка констатациите са сходни“, пише в сигнала си до главния прокурор омбудсманът. Най-притеснителен, според обществения защитник, е фактът, че от началото на 2019 г. до момента на проверката има 24 смъртни случая в дома. „Като омбудсман считам, че това представлява голям процент починали от общия брой настанени лица, дори като се вземе предвид спецификата на заболяванията им“, посочва доц. Ковачева. При проверката си експертите установяват лоши санитарно-битови условия за живот за настанените и пренаселеност. Друга констатация на проверяващия екип е свързана с недостатъчна площ в стаите спрямо броя на настанените, както и липса на лично пространство. Домът има два санитарни възела и един душ за всички лица. Коридорът на спалните помещения е отделен от административната част с решетка, която е заключена. В разговор с директора на ДПЛД той посочва, че коридорът и вратата към двора са заключени през по-голямата част от деня. Лицата, които се движат самостоятелно, излизат навън само с придружител. Екипът на омбудсмана определя описаните обстоятелства като унизително отнасяне спрямо настанените, което е недопустимо при предоставяне на социална услуга за пълнолетни лица с деменция. Екипът смята, че има предпоставки за увреждане на физическото и психично здраве на настанените лица поради обстоятелството, че няма възможност за постоянно наблюдение в стаите, тъй като мониторът е в кабинета на управителя. Над леглата е имало алармени звънци, повечето от които към момента не работят. Това намалява гаранцията за сигурност на лицата и своевременната реакция на персонала. „С оглед на гореизложеното, в качеството си на Национален превантивен механизъм по смисъла и в съответствие с Факултативния протокол към Конвенцията на Организацията на обединените нации против изтезанията и други форми на жестоко, нечовешко или унизително отнасяне или наказание, считам, че установеното системно неглижиране на потребностите на настанените в дома лица нарушава чл. 16, ал. 1 на Конвенцията против изтезания и други форми на жестоко, нечовешко или унизително отнасяне или наказание, а именно: „Всяка държава - страна по конвенцията, се задължава да предотвратява на териториите под нейна юрисдикция други прояви на жестоко, нечовешко или унизително отнасяне или наказание, които не влизат в определението за изтезание, съдържащо се в чл. 1, когато те са извършени от държавен служител или друго официално действащо лице или по негово подстрекателство, или с негово явно или мълчаливо съгласие. В частност задълженията, съдържащи се в чл. 10 , 11, 12 и 13, се прилагат, като терминът „изтезание“ се заменя с „други форми на жестоко, нечовешко или унизително отнасяне или наказание.“ В тази връзка, пише доц. Ковачева, на основание чл. 19, ал. 1, т. 13 от Закона за омбудсмана, се обръщам към Вас с предложение да разпоредите проверка в Дома за пълнолетни лица с деменция - с. Горско Косово, община Сухиндол, с цел предотвратяване на унизително отношение към настанените лица и гарантиране на нормални условия за живот. Омбудсманът е сезирала за случая кмета на общината инж. Пламен Чернев, доставчик на социалната услуга и Министерството на труда и социалната политика.", "date": "2020.01.02", "title": "Омбудсманът сезира главния прокурор за  24 смъртни случая в  Дом за пълнолетни лица с деменция"}
{"url": "https://faktor.bg/bg/articles/dnes-shte-bade-predimno-slanchevo-maksimalnite-temperaturi-mezhdu-2-i-7-gradusa", "text": "Днес ще бъде предимно слънчево с максимални температури между 2 и 7 градуса. Сутринта на места в котловините ще има ниска облачност и намалена видимост. Ще духа слаб до умерен северозападен вятър, който след обяд ще започне да се ориентира от югозапад и да отслабва. Максималните температури ще бъдат между 2° и 7°. Атмосферното налягане е по-високо от средното за месеца и няма да се промени съществено.   Над Черноморието ще е предимно слънчево. Ще духа умерен, преди обяд и временно силен север-северозападен вятър. Максималните температури ще бъдат между 5° и 7°, температурата на морската вода е между 9° и 11°. Вълнението на морето ще бъде 2-3 бала.     Над планините ще е предимно слънчево. Ще духа умерен до силен вятър от северната четвърт. Максималната температура на височина 1200 метра ще бъде около минус 1°, на 2000 метра – около минус 7°.", "date": "2020.01.02", "title": "Днес ще бъде предимно слънчево, максималните температури между 2 и 7 градуса."}
{"url": "https://faktor.bg/bg/articles/nyu-york-tayms", "text": "От Букурещ до София и из балканските страни поредица правителства не съумяват да обърнат внимание на рисковете за сградите при земетресение. Това констатира \"Ню Йорк таймс\" в статия със заглавие \"Уроците от албанското земетресение - Балканите не са готови за Голямо земетресение\", предаде БТА . Вестникът припомня за земния трус на 26 ноември в Албания с магнитуд 6,4, причинил смъртта на над 50 човека и наранявания на стотици и оставил хиляди без покрив. Тази трагедия отправя ясно предупреждение към региона, който в миналото е бил поразяван от много по-силни земетресения, а експерти твърдят, че балканските страни са неподготвени за следващ голям трус. Според експертите властите в региона са окуражавали строителния бум от 90-те години през прехода от комунизъм към капитализъм, при което стандартите за безопасност често са били измествани от стремежа към бърза печалба. В резултат милиони хора обитават жилища, които едва ли ще издържат голямо земетресение, пише \"Ню Йорк таймс\". Изданието цитира Матей Сумбасаку, основател на Re:Rise - първата румънска НПО, специализирана в намаляване на сеизмичния риск, - който казва, че само в Букурещ има 349 високорискови постройки, които вероятно ще рухнат при силно земетресение. Голяма част от тях са в жилищни комплекси. Стотици други сгради биха получили големи повреди. \"Ню Йорк таймс\" припомня за двете опустошителни земетресения през 20-ия век в планината Вранча, Източна Румъния - през 1940 г. с магнитуд 7,4 и на 4 март 1977 г. с магнитуд 7,2. При втория земен трус се срутват над 30 високи сгради в Букурещ, загиват около 1580 човека и близо 11 хиляди са ранени. В текста на статията се припомня за земетресението в българския град Стражица през 1986 г. с магнитуд 5,7, причинило сериозни разрушения и оставило хиляди хора без дом. Цитира се експерт от софийския Университет по архитектура, строителство и геодезия (УАСГ), според когото България е може би по-добре подготвена от някои от съседите си, но опасения пораждат новопостроените сгради. По думите му приземните етажи на някои от новите сгради са превърнати в магазини и на покривите е добавен допълнителен етаж, което е риск при земетресение. В телефонното си интервю пред вестника Петър Павлов, директор на Националния център по сеизмично инженерство към УАСГ, призовава в България да бъде създадена национална сеизмична лаборатория със задачата да проверява устойчивостта на сградите при земетресения.  В статията на \"Ню Йорк таймс\" се привежда историята на земните трусове по адриатическото крайбрежие от Хърватия през Черна гора до Албания и в днешната Северна Македония. Цитират се и мненията на специалисти по сеизмичната активност на района. (КТ)", "date": "2020.01.02", "title": "\"Ню Йорк таймс\": Букурещ и София не са готови за Голямо земетресение"}
{"url": "https://faktor.bg/bg/articles/novini-balgariya-nikolay-dimitrov-poema-zadalzheniyata-si-kato-kmet-na-nesebar-sled-kato-beshe-osvoboden-ot-aresta", "text": "Николай Димитров поема задълженията си като кмет на Несебър, след като в края на 2019-а беше освободен от ареста. Това  стана възможно, тъй като прокуратурата не е протестирала \r\nналожената от Специализирания наказателен съд парична гаранция от 50 000\r\n лв. Три дни след като от спецобвинението твърдяха, \r\nче на свобода разследваният за купуване на гласове Николай Димитров може\r\n да извърши друго престъпление, прокурор от Специализираната наказателна\r\n прокуратура се съгласи с решението на съда той да излезе на свобода \r\nсрещу парична гаранция. Димитров спечели от ареста кметската надпревара в Несебър.", "date": "2020.01.02", "title": "Николай Димитров поема задълженията си като кмет на﻿﻿ Несебър, след като беше освободен от ареста"}
{"url": "https://faktor.bg/bg/articles/emil-harsev-robskiyat-trud-da-rabotish-na-ishleme-veche-ne-sashtestvuva", "text": "Заложеният ръст на доходите през 2020 година циментира нашата опашкарска позиция в ЕС по доходи и стандарт, заяви финансистът проф. Гарабед Минасян в ефира на БТВ. Имаме увеличение на доходите, но динамиката на производството не е повишена, смята той. „Разликата между увеличенията на заплатите и производителността на труда е почти двойна“, отбеляза той. По думите му, работодателите вдигат заплатите, защото имаме изтичане на български капитали в чужбина. „Стандартът в ЕС не показва особено добри перспективи. Определено портфейлът ни ще е по-пълен. 8% са очакванията на бизнеса, заради търсенето на работна ръка. Ние се конкурираме с целия ЕС. Това каза финансистът Емил Хърсев. Той даде пример със своя бизнес. „Имам хотели в България и един в Германия.  В някои бизнеси така се постига баланс. Това позволява една ротация на кадрите, повишаване на стандарта на обслужване на кадрите, освен това ценните кадри могат да работят и у нас и в чужбина. Има дисциплиниращо значение за цялата фирма. Ако успееш да работиш в една голяма икономика, нямаш проблеми в България“, отбеляза той. „Увеличаването на доходите на служителите уби няколко бизнеси, но това донякъде е добре. Робският труд да работиш на ишлеме, на практика вече не съществува, коментира Хърсев, давайки за пример фирмите, даващи работа на шивачки у нас. „Нашето ценово равнище е много ниско, затова ще има догонване на цените на ЕС“, прогнозира Проф. Гарабед Минасян. Хърсев обяви, че не очаква сериозни икономически сътресения у нас, въпреки очакванията за рецесия в целия ЕС.", "date": "2020.01.02", "title": "Емил Хърсев: Робският труд да работиш на ишлеме, вече не съществува"}
{"url": "https://faktor.bg/bg/articles/sebastian-kurts-se-sporazumya-sas-zelenite-za-kabinet-v-avstriya", "text": "", "date": "2020.01.02", "title": "Себастиан Курц се споразумя със Зелените за кабинет в Австрия"}
{"url": "https://faktor.bg/bg/articles/novini-svyat-liderite-na-evreyskata-obshtnost-v-polsha-putin-lazhe-za-vtorata-svetovna-voyna-rushi-evropeyskata-identichnost", "text": "Председателят на Съюза на еврейските религиозни общини в Република Полша Клара Колодзейска-Полтин и главният равин на Репулика Полша Михаил Шудрих публикуваха изявление, с което осъждат думите на руския президент Владимир Путин, съобщава полското издание . Преди седмица руският президент обяви своя манипулативна интерпретация за това кой е започнал Втората световна война като обвини за това Полша, оневинявайки действията на Сталин. Ето какво изтъкват лидерите на еврейската общност в Полша: „Наскоро президентът на Русия Владимир Путин направи редица възмутителни заявления за причините предизвикали Втората световна война и ролята на Полша в това. За нас, евреите, особено възмутителна е манипулацията на писмото на полския посланик в Берлин Юзеф Липски до Адолф Хитлер през 1938 г. Полша (това не бива да се забравя) подкрепяше имиграцията на своето 10 % еврейско население. Но тя направи това частично В СЪТРУДНИЧЕСТВО с ционисткото движение, на което тайно оказваше военна поддръжка. Заедно с това, когато Третият райх изгони хиляди полски евреи през 1938 г., полските дипломатически служби, в това число лично посланик Липски, им оказваха поддръжка. Да се обвинява в антисемитизъм Юзеф Липски само заради едно негово предложение, при това извадено от контекста, е крайно безотговорно“, казват религиозните водачи. Според тях „Паметта за Втората световна война е основата на съвременната европейска идентичност и всяка фалшификация на тази памет директно заплашва тази идентичност. Представителите на висшата власт в Германия неизменно и последователно казват истината за тази война, макар страната им да беше доказан престъпник и виновник за събитията. Ние бихме желали подобна честност и от руските власти, който започнаха войната като съюзник на Германия“, се посочва още в изявлението. В навечерието на Новата 2020 година и премиерът на Полша премиерът на Полша Матеуш Моравецки обвини руския президент Владимир Путин, че нагло лъже за избухването на Втората световна война(виж   цялата реч на Моравецки, б.р.).", "date": "2020.01.02", "title": "Лидерите на еврейската общност в Полша: Путин лъже за Втората световна война, руши европейската идентичност"}
