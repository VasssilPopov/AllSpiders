{"url": "http://www.faktor.bg/bg/articles/chetiri-ot-nay-naglite-politicheski-otvlichaniya-v-germaniya-izvarsheni-ot-shtazi-i-kgb", "text": "Казусът Трин Ксюан Тан предизвика дипломатическа криза между Виетнам и Германия. Миналото лято 51-годишният бивш функционер от виетнамската Комунистическа партия беше отвлечен посред бял ден в Берлин, за да бъде прехвърлен във Виетнам. Ханой отрича някакво участие и твърди, че Тан се е завърнал доброволно в родината си. Там той ще отговаря пред съда, заедно с още 21 други обвиняеми, за лошо фирмено управление - Тан е бивш шеф на държавната нефтена компания PetroVietnam Construction. Обвинен е още, че е присвоил огромна сума пари, след което се е укрил в Германия, където е поискал политическо убежище. Това не е единственият случай на отвличани в Германия хора с цел да бъдат изведени от страната. Особено в годините на Студената война това се е случвало на няколко пъти. На 22 април 1991 година в Берлин е отвлечен 27-годишният гражданин на Федералната република Йенс Карни. На излизане от жилището си в Берлин-Фридрихсхайн той е похитен от шестима мъже, които го натикали насила в кола, с която отпрашили в неизвестна посока. Тогава обаче федералното правителство не протестирало гръмко. Причините: Йенс Карни в действителност се казвал Джефри М. Карни. Американският войник бил стациониран в Западен Берлин. Той служел в подслушвателна станция и бил вербуван от ЩАЗИ под псевдонима \"Хлапето\". След завръщането си в САЩ Карни заминал през 1985 г. за Мексико, където потърсил убежище в източногерманското посолство, откъдето по-късно бил прехвърлен конспиративно в ГДР. Там се установява в Източен Берлин под фалшиво име. И така до малко след падането на Берлинската стена. Според юристи, отвличането на Карни е сериозно нарушение на международното право. Най-малкото защото пет седмици преди това е било изтекло окупационното право на САЩ, т.е. те вече не са имали никакви по-особени права в Германия. След 11 години затвор в родината си, през 2003 Карни е освободен и прави постъпки за връщане в Германия. Германските власти обаче отказват да признаят германското му гражданство.  *** И южнокорейският композитор Исан Юн е отвлечен от разделения навремето Берлин. В ранното утро на 17 юни 1967 година двама корейци му се обаждат по телефона с молба да се включи в организацията на музикално събитие. Непознатите отказват да го посетят в дома му в Шпандау и той приема предложението им да се срещнат в центъра на Берлин. Там Юн е похитен и по-късно прехвърлен тайно в Сеул - с активното съдействие на корейското посолство в Бон. След време също и съпругата му е подмамена да се яви в посолството в Бон, откъдето е прехвърлена - заедно с още 17 други южнокорейци - в Сеул. Всички те са обвинени в подготовката на държавен преврат и в шпионаж в полза на Северна Корея. Съдът в Сеул дава на тогава 50-годишния композитор доживотна присъда. Малко по-късно присъдата е намалена на десет години затвор. След остри международни протести, в които участват такива имена от музикалния свят като Карлхайнц Щокхаузен и Херберт фон Караян, Исан Юн е освободен през 1969 година и се завръща във Федералната република. Две години по-късно той получава и германско гражданство. ***  Най-активни в Германия са ЩАЗИ и КГБ. Само до средата на 1960-те години двете тайни служби похищават 400 души от бившата ГДР - основно противници на комунистическия режим.  Един от най-нашумелите случаи е с източногерманския журналист Карл Вилхелм Фрике, който през 1949 година успява да избяга във Федералната република, където пише критични материали за режима в ГДР. На 1 април 1955 година агенти на ЩАЗИ го отвличат от берлинското му жилище, след той е упоен от жена, работеща за източногерманската комунистическа полиция. Фрике е изтезаван в затвора на Щази Хоеншьонхаузен, а после на закрит процес е осъден на четири години затвор. След като е пуснат на свобода, той заминава първо за Хамбург, а след това се премества да живее в Кьолн, където ръководи отдела Изток-Запад на Дойчландфунк. През юни 2017 година журналистът става първият носител на учредената от Фондацията за преосмисляне на престъпленията на комунизма едноименна награда. За разлика от жертвите, повечето извършители на политически отвличания се разминават със затвора. Само 13 бивши неофициални сътрудници на Щази и три лица за свръзка дотук са отговаряли пред съда за престъпленията си. Седем от тези дела са приключили с постановени условни присъди.  (Дойче веле)", "date": "2018.01.08", "title": "Четири от най-наглите политически отвличания в Германия"}
{"url": "http://www.faktor.bg/bg/articles/novini/balgariya/zaradi-stroezha-na-metroto-promeni-na-dvizhenieto-v-tsentara-na-sofiya", "text": "Заради строителството на третия метролъч от 24 ч. тази вечер до 24 ч. на 9 юли т. г. се въвеждат промени в организацията на движение в София, съобщават от Столичната община. Забранява се влизането на пътни превозни средства по северното пътно платно на бул. „Патриарх Евтимий” между бул. „Витоша“ и ул. „Цар Самуил“. Движението ще се извършва еднопосочно в две пътни ленти по южното пътно платно на бул. „Патриарх Евтимий“ в посочения участък в посока бул. „Христо Ботев“. Забранява се влизането на пътни превозни средства по южното пътно платно на бул. „Патриарх Евтимий” между ул. „Граф Игнатиев“ и ул. „Хан Крум“. Движението ще се извършва еднопосочно в две пътни ленти по северното пътно платно на бул. „Патриарх Евтимий“ в посочения участък в посока бул. „Витоша“. Забранява се влизането на пътни превозни средства по северното пътно платно на бул. „Васил Левски” между ул. „Проф. Н. Михайлов“ и ул. „Граф Игнатиев“. Движението ще се извършва еднопосочно в три пътни ленти по южното пътно платно на бул. „Васил Левски“ в посочения участък в посока ул. „Граф Игнатиев“. Обръща се посоката на движение на ул. „Цар Самуил” между бул. „Патриарх Евтимий” и ул. „Хан Аспарух“ към бул. „Патриарх Евтимий”. В тунела под НДК движението на пътни превозни средства в посока бул. „България“ ще се извършва върху трасето на трамвайната линия. Забраняват се престоят и паркирането на автомобили както следва: – по бул. „Патриарх Евтимий” между бул. „Витоша” и ул. „Цар Самуил” – северна страна; – по бул. „Патриарх Евтимий” между бул. „Витоша” и ул. „Княз Борис I” – южна страна; – по бул. „Патриарх Евтимий” на 30 м след ул. „Княз Борис I” в посока бул. „Христо Ботев” – южна страна; – по бул. „Патриарх Евтимий” между ул. „Граф Игнатиев” и ул. „Хан Крум” – южна страна; – по бул. „Васил Левски” на 20 м преди ул. „Проф. Н. Михайлов” в посока ул. „Граф Игнатиев” – северна страна. В тези участъци се закриват и местата за почасово платено паркиране  „Синя зона“.", "date": "2018.01.08", "title": "Заради строежа на метрото - промени на движението в центъра на София"}
{"url": "http://www.faktor.bg/bg/articles/bezpilotni-samoleti-atakuvaha-ruski-bazi-v-siriya", "text": "Русия заяви днес, че бойци са извършили нападения с безпилотни самолети срещу военновъздушната й база Хмеймим и военноморската й база Тартус в Сирия, предадоха Ройтерс и ТАСС.  Министерството на отбраната каза, че нападенията, извършени в събота вечерта, са били успешно отблъснати от руските войски и не са причинили жертви или разрушения. При тях са били използвани 13 въоръжени безпилотни самолета.  Руските войски са успели да прихванат шест безпилотни самолета, а седем са били унищожени от противовъздушната отбрана. Според министерството на отбраната средствата, използвани при нападенията, са могли да бъдат получени само от развити страни, притежаващи големи технологични възможности, пише БТА.", "date": "2018.01.08", "title": "Безпилотни самолети атакуваха  руски бази в Сирия"}
{"url": "http://www.faktor.bg/bg/articles/vodeshtite-chetirima-ministri-zapaziha-postovete-si-v-britanskoto-pravitelstvoto", "text": "Британският премиер Тереза Мей започна днес да внася промени в правителството си, чиято репутация бе белязана от няколко скандала, предаде АФП.  Промените се правят преди началото на следващата фаза на преговорите за Брекзит, отбелязва агенцията. Министрите \"тежка категория\" в кабинета, които са на първа линия в преговорите между Лондон и Брюксел, запазиха постовете си, предадоха Франс прес и Ройтерс. Това са министърът на финансите Филип Хамънд, министърът на външните работи Борис Джонсън, министърът за Брекзит Дейвид Дейвис и министърката на вътрешните работи Амбър Ръд.  Промените обаче започнаха с гаф на торите. Те обявиха в акаунта си в Туитър, че министърът на транспорта Крис Грейлинг застава начело на Консервативната партия. Впоследствие обаче торите изтриха туита си. В действителност се оказа, че 46-годишният Брандън Луис е назначен за председател на Консервативната партия и за държавен секретар без портфейл в кабинета. Той заменя на висшия партиен пост досегашния председател Патрик Маклохлин. Брандън Луис преди това заемаше поста на държавен секретар по въпросите на имиграцията, предаде БТА, цитирайки АФП.  Британският министър за Северна Ирландия Джеймс Броукъншайър пък подаде оставка днес поради здравословни причини. Тази новина дойде година след падането на правителството в тази британска провинция, която оттогава не успя да сформира нов кабинет. Нов министър за Северна Ирландия все още не е обявен. Днес и утре се очакват нови номинации в кабинета на Мей, допълва АФП.  Първите оставки в кабинета на Мей бяха направени още в края на миналата година. През декември първият вицепремиерът Деймиън Грийн бе принуден да подаде оставка, след като призна, че излъгал относно порнографски снимки, открити в компютъра му в парламента. Грийн стана третият министър, напуснал кабинета на Мей за няколко седмици. Първо оставка подаде министърът на отбраната Майкъл Фалън заради скандал за сексуално посегателство. На негово място бе назначен Гавин Уилямсън После остава подаде държавният секретар на международното развитие Прити Пател, водила паралелна дипломация с Израел. На нейно място трябваше да бъде назначен настоящият министър на здравеопазването Джереми Хънт, но това бе оспорено заради кризата, която сега преживява националната здравна система, не успяваща да се справи с многото пациенти в разгара на изключително студената зима.  На мястото на Деймиън Грийн пък днес бе назначен Дейвид Лидингтън, който подобно на Грийн ще подпомага работата на Тереза Мей. Лидингтън става бъде държавен секретар в офиса на кабинета, но за разлика от Грийн няма да носи титлата първи вицепремиер. Новото правителство трябва бързо да дефинира позицията си преди следващата фаза на преговорите с Брюксел, която ще започне още този месец. Разговорите ще касаят преходния период, а през март ще бъдат фокусирани и върху бъдещите търговски отношения на Великобритания и ЕС. Според британски медии Тереза Мей може да създаде нов пост на министър, натоварен с подготовката на Великобритания за евентуална липса на финално споразумение с Брюксел.", "date": "2018.01.08", "title": "Водещите четирима министри запазиха постовете си в британското правителството"}
{"url": "http://www.faktor.bg/bg/articles/novini/balgariya/t-bikov-kam-bsp-ako-imate-fakti-kade-sa-signalite-do-prokuraturata-po-skandala-koyto-predizvikahte-s-delyan-dobrev", "text": "\"Явно в следващите шест месеца БСП непрекъснато ще се опитва да създава шум. Припомням, че преди шест месеца те предизвикаха скандала с Делян Добрев, но всичко остана на ниво приказки, няма подаден никакъв сигнал към компетентните органи\", заяви пред БНТ депутатът от ГЕРБ Това Биков. \"Ще внесем вот на недоверие, но мотивите ще ги научите, когато официално ги обявим\", заяви от своя страна депутатът от БСП Георги Свиленски, но не можа да даде конкретни примери за корупц.ия по висшите етажи, която е останала ненаказана. \"Не опозицията, не президента, а съдът е този, който трябва да преценява кой е корумпиран и кой не\", категоричен беше Биков. \"Ще придължим с политиката на постепенно надграждане и развитие в различните области на страната\", каза той и добави, че Истанбулската конвенция, която предизвика много скандали, ще бъде подложена на дебат, преди да се вземе решие за или против ратификацията и.", "date": "2018.01.08", "title": "Т. Биков към БСП: Ако имаше факти, къде са сигналите до прокуратурата, по скандала, който предизвикахте с Делян Добрев"}
{"url": "http://www.faktor.bg/bg/articles/novini/balgariya/stefan-gamizov-darzhavata-se-razpada-zagubeno-e-chuvstvoto-za-nosene-na-profesionalna-otgovornost", "text": "Предстои катастрофа и държавата се разпада – това е изводът от последните разстрели на данъчният, шесторното убийство, самоубилият се, нарочен за убиец, и изключително наглия разстрел на Петър Христов днес. Това обяви в студиото на телевизия BIT бизнесменът и лидер Гражданско движение за България Стефан Гамизов. Практически моят извод е, че държавната машина е блокирала. Проблемът е латино-американизацията на цялото общество. Ежедневното напускане на българското общество от по-смелите, по-младите, по-инициативните и по-умните, намалява интелектуалният потенциал на нацията. Това позволи немислими до вчера неща, днес да са ежедневие. В България е загубено чувството за носене на професионална отговорност. Все се чака някой да каже отгоре. Много се оправдават даже, че ако Борисов не нареди нещата не могат да станат, посочи Гамизов.  Според него не може да се спекулира с  убийството на Петър Христов, защото не знаем всички факти. Свързват го със СИК, с „Наглите“, но това са спекулации. Този човек е екзекутиран на алеята на властта, на правителственото трасе на бул. „България“, а това е опасен знак. Проблемът е, че цялата държавна машина не работи. За това се случват тези неща. Такъв е и случаят с Росен Ангелов – 9 години го издирват, а нито кмет, нито полицейски инспектор, нито работодателите, при които е работил са се интересували  кой е той и какво е миналото му. По този начин изглежда зле функциониращите латино-американски държави, но и добре функциониращите африкански държави, а ние сме в ЕС. Опасно е нарастващото чувство на безсилие, което е обхванало много почтени хора. Вероятно е това да доведе до действия, които са извън сферата на действителността, отговори Гамизов на въпрос, дали очаква нови показни разстрели.", "date": "2018.01.08", "title": "Стефан Гамизов: Държавата се разпада, загубено е чувството за носене на професионална отговорност"}
{"url": "http://www.faktor.bg/bg/articles/novini/balgariya/yu-angelov-ulovkata-v-istanbulskata-konventsiya-e-opredelenieto-za-pol", "text": "Истанбулската конвенция не трябва да бъде приемана, защото в нея се дава възможност за тълкуване на определени термини. Винаги има и някакви капани в такива конвенции. Една от уловките тук е именно тази за определението за пол\", коментира пред БНТ депутатът от ОП Юлиан Ангелов. По думите му, много юристи и учени са излезли с позиция, против приемането на документа.  \"Ако България я приеме, ще трябва да приема и граждани на чужди държави, които се оплакват от сексуално насилие\", заяви Ангелов.  \"Социален пол си има легална дефиниция. Социалният пол е вид социална роля\", заяви от своя страна адвокат Николай Хаджигенов, който обвини \"Патриотите\", че не са чели текста на Конвенцията и не са наясно с терминологията. Той беше категоричен, че става дума само за защита от насилие на жени.", "date": "2018.01.08", "title": "Ю. Ангелов: Уловката в Истанбулската конвенция е определението за пол"}
{"url": "http://www.faktor.bg/bg/articles/novini/balgariya/p-stoyanov-otnosheniyata-mezhdu-balgariya-i-turtsiya-vinagi-sa-bili-v-tsentara-na-balgarskata-diplomatsiya", "text": "\"Отношенията между България и Турция винаги са били в центъра на българската дипломация\", заяви пред бТВ бившият президент Петър Стоянов. \"В отношенията ни с Турция са нужни рационализъм и отговорност.  Турция е най-големият ни и мощен икономически и военно съсед\", каза още той. \"В речта си Ердоган постави една реципрочност – както ние се грижим за вашата църква, така и вие да се грижите за джамиите\", коментира Петър Стоянов.  \"Това правителство може да направи още много не просто за подобряване на отношенията с Турция и то именно благодарение на присъствието на \"Патриотите\" в него\", заяви Стоянов и припомни примера на Стефан Стамболов, който изграждал близки отношения с Турция\".", "date": "2018.01.08", "title": "П. Стоянов: Отношенията между България и Турция винаги са били в центъра на българската дипломация"}
{"url": "http://www.faktor.bg/bg/articles/rumen-radev-privika-valentin-radev-i-mladen-marinov", "text": "Президентът Румен Радев проведе днес на „Дондуков“ 2 работна среща с министъра на вътрешните работи Валентин Радев и главния секретар на министерството Младен Маринов. Срещата се проведе по инициатива на държавния глава. Това съобщиха от прессекретариата на президентството.  По време на разговора вътрешният министър и главният секретар информирали президента за криминогенната обстановка в страната от последните седмици, както и за хода на разследванията по тежките престъпления от изминалите дни. В хода на срещата били обсъдени постигнатите резултати и слабостите в оперативно-издирвателната дейност на органите на МВР, както и взаимодействието им с органите на местната власт и гражданите, по отношение на издирвани лица с влязла в сила присъда.  Румен Радев пожелал успех в тежката и отговорна дейност на МВР и обърнал внимание на необходимостта от усъвършенстване на модела на работа в борбата с престъпността, които да гарантират по-голяма сигурност за българските граждани.", "date": "2018.01.08", "title": "Президентът привика Валентин Радев и Младен Маринов"}
{"url": "http://www.faktor.bg/bg/articles/novini/svyat/bezplaten-gradski-transport-v-skopie-zaradi-mrasniya-vazduh", "text": "Македонската столица Скопие въведе безплатен градски транспорт заради замърсения въздух.  Безплатното пътуване ще струва на общината 7 милиона денара дневно. Кметът Петре Шилегов отправи призив към хората да не използват колите си, а също така в един автомобил да пътуват повече хора.  Кметът също така поиска гражданите да не използват за отопление горива, които водят до допълнително замърсяване.", "date": "2018.01.08", "title": "Безплатен градски транспорт в Скопие заради мръсния въздух"}
{"url": "http://www.faktor.bg/bg/articles/elena-yoncheva-dokumentira-padnala-ograda-s-dneshni-vestnitsi", "text": "Елена Йончева пак се захвана с оградата по границата. Днес, 8 януари, в района на Малко Търново - паднала ограда. Налага се да документирам събитието с днешни вестници, за да удостоверя достоверността му”. Това написа народният представител от ПГ на „БСП за България” Йончева във Фейсбук. Според Йончева проблемите са заради разминаването с първоначалния проект на съоръжението след решението на Главна дирекция \"Гранична полиция\" да даде правото на областните управители на Ямбол, Хасково и Бургас да променят проекта за ограда. От МВР заявиха, че са запознати с разрушенията и са уведомили областните управители да ремонтират участъците.", "date": "2018.01.08", "title": "Изобретателност: Елена Йончева \"документира\" паднала ограда с днешни вестници"}
{"url": "http://www.faktor.bg/bg/articles/ubitiyat-petar-hristov-vodi-ihtimanskiya-pri-tsvetan-tsvetanov-i-razkrivat-naglite", "text": "Убитият в София бизнесмен Петър Христов е човекът, който помага да бъде разкрита бандата Наглите, която в продължение на 3 години отвлече 13 души, уби двама, поиска почти 40 милиона евро откуп и успя да прибере в крайна сметка над 3 милиона, съобщи \"24часа\". Христов, който в далечното минало е бил съдружник с разстреляния на остров Аруба Поли Пантев в бизнес с производство на млечни продукти, става причина за внезапния пробив в разследването срещу бандата след множество грешки на МВР преди това, които попречиха да се случат техните арести. Приносът на Петър Христов е, че прави връзката между новия екип разследващи служители на ГДБОП и човек от престъпния свят, директно свързан с Наглите. Това е Валентин Михайлов - Ихтиманския, който участва в някои от отвличанията и в охраната на част от жертвите на групата. Преди да се срещне с антимафиотите, Ихтиманския влиза в сградата на МВР на среща с тогавашния вътрешен министър Цветан Цветанов.", "date": "2018.01.08", "title": "Убитият Петър Христов помага да  разкрият Наглите"}
{"url": "http://www.faktor.bg/bg/articles/ekspert-tsenata-na-toka-ostava-sashtata-vapreki-che-skacha-na-svobodniya-pazar", "text": "Увеличението на цената на тока на свободния пазар с до 60 % от февруари най-вероятно няма да се отрази на цената за крайния потребител. Това прогнозира председателят на Асоциацията на млекопреработвателите Димитър Зоров в ефира на БНТ. Според него повечето производители от неговия бранш ще оставят разликата за своя сметка. Най-засегнати са производствата, които имат повече електрическа консумация. В млечния бранш между 5 и 10% от общата себестойност, от общите разходи са разходите за електрическа енергия. Ако повишението е с 30%, това ще доведе някъде между 2 до 3% отражение в себестойността на продукта, не казвам в крайните цени, защото смятам, че българският преработвател в тази ситуация може би една голяма част от тях биха оставили за собствена сметка тези повишения. Друг е въпросът, че ние в момента не можем да отчетем реалното повишение какво ще бъде, защото преработката е свързана с други косвени суровини каквито са опаковките. В опаковките също се използва доста електрическа енергия и ние не знаем дали нашите доставчици ще променят цените и как ще се отрази това при тях. Молбата към потребителите е: подкрепете българското производство!, призова Зоров. Според другият експерт в студиото - Антон Иванов от Българския енергиен форум, повишението е шоково и трябва да се увеличат правомощията за регулатора, за да се избегне спекула и пазарът да бъде предвидим за бизнеса. От една страна има обективни причини за повишение на цените на електрическата енергия. Те се наблюдават в цяла Европа. И по борсите на Европа има едно повишение на цените на електрическата енергия. А пък в региона - поради климатичните влияния - студената зима в началото на тази години (2017 година, януари месец), сушата в региона пролетта. Това доведе върху един натиск и върху производители, и върху търговци. Мината година ни беше доста студено, тогава цената на електрическата енергия се повиши драстично заради повишеното търсене и тогава се натрупаха едни загуби в търговците. В България те се оценяваха в порядъка на 30 милиона. Случиха се няколко фалита през лятото на търговците, тоест очевидно има напрежение на пазара. Но драстично повишение на цените на електрическата енергия - няма обективни условия от външни фактори, коментира Иванов. Той заяви, че цените на борсите са се повишили спрямо миналата година с около 5 до 10 процента. Но се получава увеличение с 30 до 60, защото нашият пазар е ограничен, неликвиден и няма механизми, които да контролират спекулативното повишение на цените на електрическата енергия. По думите му там, където има повишение над 30%, се търси бърза печалба. Може да се говори дори и за спекулация при взаимоотношенията между клиент и търговец.", "date": "2018.01.08", "title": "Експерт: Цената на тока остава същата за потребителите, въпреки че скача на свободния пазар"}
{"url": "http://www.faktor.bg/bg/articles/rekord-135-mlrd-dolara-razhodi-za-zastrahovatelite-donesli-prirodnite-bedstviya-prez-2017-g", "text": "Поредицата от урагани е основната причина 2017 г. да влезе в историята като годината с най-големи застрахователни щети. Тройката \"Харви\", \"Ирма\" и \"Мария\", както и събития, като земетресението в Мексико, са причинили разрушения по застраховани обекти, които вероятно ще бъдат оценени на 135 милиарда долара, прогнозира Munich Re. Според най-големия застраховател в света, като се добавят и щетите по незастраховано имущество, сумата наближава 330 милиарда долара. Единствената по-скъпа за застрахователния бизнес година е 2011 г. Тогава земетресението Тохоку в Япония донесе на индустрията разходи от 354 милиарда долара. Миналогодишните щети от природни бедствия са почти два пъти по-големи от средния показател за изминалите 10 години, който е 170 млрд. долара. Разходите за застраховани обекти са три пъти по-високи от средните 49 млрд. долара за 2008 - 2017 г. От Munich Re посочват още, че са регистрирали 710 природни катастрофи, засягащи сериозно застрахователите, а това е доста над средногодишните 605 събития. През 2017 г. природни бедствия са отнели живота на около 10 000 души. Това е малко повече от 2016 г., но категорично много по-малко от средните за десетилетието 60 000 души. Торстен Йеворек, отговарящ в борда на компанията за презастраховането, коментира: \"Макар отделните събития да не може директно да бъдат свързани с промяната в климата, експертите ни смятат, че такива примери за екстремно време ще зачестяват.\" Според него трите урагана, преминали почти един след друг през западната част на Атлантическия океан, както и тежките наводнения в Южна Азия показват какво ни предстои. Една от причините за рекордните разходи заради природни бедствия е, че значителна част от щетите са в САЩ. През 2017 г. делът на тази страна се е увеличил до 50% при дългосрочен среден показател от 32%. Ако се вземе тежестта на Северна Америка, делът на района скача до 83%. Тук се пада и най-разрушителното събитие - ураганът \"Харви\", стоварил се в края на август на атлантическия бряг на Тексас и задържал се над района дни наред, заливайки всичко с непрекъснати дъждове. Сценарият на застрахователите за подобно явление е сочел, че то може да се случи по-рядко от веднъж на хиляда години. С около 85 млрд. долара \"Харви\" е най-скъпото бедствие за годината. Ураганът \"Ирма\" обаче е най-скъпото събитие за сектора - застрахователните разходи от него са около 32 млрд. долара. Значителни щети са способни да предизвикат и пролетните вълни от торнадо и градушки в САЩ, всяка от които е причинила по 1 млрд. долара загуби. Един от парадоксите, за които разказват от Munich Re, е как обилните зимни валежи в Калифорния са отчасти виновни за опустошителните пожари през лятото. Когато избуялата от тях растителност изсъхне, тя се превръща в опасно количество материал за горене, захранващ огромни пожари и през декември. Заради бушуването им в райони с множество застраховани обекти само през октомври разходите за застрахователите са около 8.5 млрд. долара. В Европа основното природно бедствие за застрахователите са се оказали ниските температури през април, нанесли загуби на фермерите. Пораженията за реколтата - особено тази от плодове - са различни в отделните райони, но на места достигат 50%. От Munich Re предупреждават, че заради промените в климата подобни явления може да зачестят - относително топло начало на пролетта, последвано от студове, унищожаващи покълналото. За 2017 г. щетата от пролетния студ е около 3.3 млрд. евро (3.6 млрд. долара), от които само 600 милиона евро са в застраховани градини.", "date": "2018.01.08", "title": "Рекорд: 135 млрд. долара разходи за застрахователите донесли природните бедствия през 2017 г."}
{"url": "http://www.faktor.bg/bg/articles/stoichkov", "text": "Футболната легенда Христо Стоичков, който е един от  акционерите в \"ЦСКА - София\", очаква стадион \"Българска армия\" да се превърне в \"истински бисер\". Клубът спечели конкурса за базите и преди дни подписа договора за дългосрочно ползване. До момента червените не са представили плановете си за модернизация на съоръжението. \"Веднага започва да се работи по този въпрос. Цялото ръководство го желае. Аз съм един от тримата с Гриша Ганчев и Юлиян Инджов, които сме се ангажирали, и няма сила на света, която да ни накара да се откажем. Гарантирам, че всичко ще бъде според правилата. Винаги съм живял според тях и така трябва да бъде в ЦСКА\", каза Стоичков в интервю за \"Труд\". \"Тепърва България ще види документацията за новия стадион. Ще се съобразим с всички изисквания на държавата и общината. Няма да е далеч времето, когато стадион \"Българска армия\" ще бъде истински бисер. Нашите фенове го заслужават най-много\", добави Стоичков, който дълго отказваше да коментира темата ЦСКА. По думите му проблемът с базите е тежал върху клуба през всичките години на демокрацията. Той поздрави министъра на спорта Красен Кралев за това, че е направил всичко необходимо \"ЦСКА да получи своя дом\". \"За мен \"Българска армия\" и Панчарево имат изключителна важност\", каза бившият футболист на ЦСКА. Стоичков е уверен, че ЦСКА ще стане шампион.", "date": "2018.01.08", "title": "Стоичков очаква стадион \"Българска армия\" да се превърне в истински бисер"}
{"url": "http://www.faktor.bg/bg/articles/sport/roboti-shte-nosyat-olimpiyskiya-ogan-v-pyonchan", "text": "Необикновени говорещи роботи, 5G комуникации, виртуална реалност в 360 градуса, ефект на присъствие на зрителите на самото спортно поле са само част от технологичните изненади, които очакват посетителите на Олимпийските игри в Южна Корея. Говорещи роботи HUBO ще носят олимпийския огън, ще помагат на гостите и участниците в събитията по време на Игрите. Роботите могат да общуват на различни езици, да изпълняват ролята на екскурзоводи, да намират едни или други обекти от инфраструктурата, предмети и информация, да копират и изразяват човешки емоции. Друг вид роботи пък ще почистват след състезанията и завършване на Олимпиадата. За тях е разработен специален софтуер, който не изисква контрол от страна на хората. Освен това Кorea Тelekom обещава на всички гости и участници в Олимпиадата възможност да пробват технологии като 360-градусова виртуална реалност, „двойни екрани\" и ефект на присъствие на самото поле на спортните битки. Зимните олимпийски игри в Пьончан започват на 9 и ще продължат до 25 февруари.", "date": "2018.01.08", "title": "Роботи ще носят олимпийския огън в Пьончан"}
{"url": "http://www.faktor.bg/bg/articles/kade-nyama-da-mozhe-da-se-parkira-v-sofiya-zaradi-evropredsedatelstvoto", "text": "През 2018 г. Григор Димитров има по-големи шансове да стане № 1 в света, отколкото да спечели титла от Големия шлем. Това заяви експертът на \"Евроспорт\" и носител на седем трофея от Големия шлем Матс Виландер в интервю за \"Дневник\" и чуждестранни медии. Според един от най-успешните тенисисти в историята Димитров все още не е способен да победи водещите играчи в най-големите мачове. В същото време шведът прогнозира, че българинът ще завърши в челната тройка и този сезон. \"Не съм сигурен дали Григор е готов да спечели титла от Големия шлем. Причината е начинът, по който играе. Той може да победи почти всички играчи, но все още е малко непостоянен по отношение на ударите\", коментира Виландер. По думите му Димитров \"притежава всички необходими умения, за да бъде № 1\". \"Що се отнася до ранглистата, той има перфектната игра, защото е постоянен по отношение на физическото си състояние, в движението по корта, в отношението към играта, в това да разбере кой е най-добрият начин да играе срещу определен съперник\", допълни той. Виландер заяви, че в момента Димитров е един от топ играчите, които другите трябва да се стремят да победят. \"Григор има много голям шанс да бъде № 1, № 2 или № 3 в края на сезона. Наистина го вярвам.\"", "date": "2018.01.08", "title": "Виландер: Григор е по-близо до № 1 в света, отколкото до титла от Големия шлем"}
{"url": "http://www.faktor.bg/bg/articles/obshtestvo/zakon-i-red/mvr-nyama-danni-petar-hristov-da-e-bil-zaplashvan", "text": "\"Към настоящия момент нямаме данни спрямо убития в София бизнесмен да са отправяни заплахи, той не е имал охрана\", съобщи директорът на Главна дирекция \"Национална полиция\" Христо Терзийски, предаде \"Нова\". Тази сутрин пред офиса на компанията \"Лактима\" беше застрелян 49-годишният бизнесмен Петър Христов. \"Основните версии за убийството към този момент са свързани с неговия бизнес. Той има интереси в строителството, хранително-вкусовата промишленост. С добра репутация е в обществото. Не изключваме и версии, свързани с личния му живот\", обясни комисар Христо Терзийски.  \"Не установяваме той да е имал интерес в търговия с високо-рискови акцизни стоки\", подчерта Терзийски.  От МВР съобщиха, че Петър Христов е починал в 10,49 часа във ВМА. Все още не се знае с какво оръжие е стреляно. Уточнява се откъде точно са произведени изстрелите.", "date": "2018.01.08", "title": "МВР: Няма данни Петър Христов да е бил заплашван"}
{"url": "http://www.faktor.bg/bg/articles/etnicheski-turchin-postroil-tsarkva-e-kandidat-za-boyanskiya-klub-na-prof-bozhidar-dimitrov", "text": "Етнически турчин построи църква в родното си село Искра, Карнобатско. Това каза проф. Божидар Димитров, цитиран от Агенция „Фокус“. „Етническият турчин -  строителният предприемач арх. Турхут Исмаил, след като ми се обади да бъде записан в т.нар. Боянски клуб (професорско движение), ми съобщи, че е построил църква в родното си село Искра и ми изпрати снимки“, посочи проф. Димитров.  „С остатъка от средствата, събрани от Европа чрез доброволни дарения, той смята да построи няколко спортни съоръжения в родното си село, където все още има деца и юноши, които могат да ги ползват“, каза още Божидар Димитров.", "date": "2018.01.08", "title": "Етнически турчин, построил църква, е кандидат за Боянския клуб на проф. Божидар Димитров"}
{"url": "http://www.faktor.bg/bg/articles/otkriha-trup-na-67-godishna-zhena-v-doma-y-v-silistrensko-selo", "text": "67-годишна жена е намерена мъртва в дома си в силистренското село Окорш със следи от насилие. Информацията бе потвърдена пред БТА от кмета на селото Емилия Кралева.  Образувано е досъдебно производство, но от полицията и прокуратурата не дават повече информация за случая.", "date": "2018.01.08", "title": "67-годишна жена е починала от насилствена смърт в дома си"}
{"url": "http://www.faktor.bg/bg/articles/obshtestvo/zakon-i-red/prokuraturata-obvini-21-bezhantsi-za-bunta-v-lagera-v-harmanli", "text": "Прокуратурата в Харманли е готова с обвинителния акт срещу 21 бежанци за бунта в лагера в града, съобщава БНР. Четирима от обвиняемите са непълнолетни. Афганистанците ще бъдат изправени пред съда заради размириците от 24 ноември 2016 г. в бежанския център.  Те са обвинени за грубо нарушаване на обществения ред и неуважение към обществото. Действията им се отличавали с изключителна дързост и цинизъм и с прояви на съпротива срещу органите на властта, уточняват обвинителите. При бунта, настанените в бежанския лагер чужденци повредиха част от сградите в лагера, съоръжения и оборудване на стойност 85 хиляди лева.", "date": "2018.01.08", "title": "Прокуратурата обвини 21 бежанци за бунта в лагера в Харманли"}
{"url": "http://www.faktor.bg/bg/articles/novini/svyat/izritali-piyaniya-dzhon-snou-ot-bar-v-nyu-york", "text": "Британският актьор Кит Харингтън, станал известен  с ролята на Джон Сноу в култовия сериал \"Игра на тронове\" бе изгонен от бар в Ню Йорк, след като под влиянието на алкохол предизвикал смут сред гостите на заведението. Според информацията, разпространена от TMZ, посочва Канал3, британецът се забъркал в скандал, след като пожелал да играе билярд, но вече сериозно наквасен. Той блъскал по масата и нарушавал личното пространство на останалите играещи, което определено ядосало посетителите. След като бил помолен да си тръгне от заведението, обаче, Харингтън отново нахлул, което довело до принудителното му извеждане от бара. Междувременно стана ясно, че последният осми сезон на \"Игра на тронове“ ще се завърти на малкия екран чак през 2019 г. „На финала плаках, все пак за осем години това се превърна за нас, хората от кухнята на продукцията, в институция. Едва ли на някой му пука повече, отколкото на нас“, заяви наскоро актьорът.", "date": "2018.01.08", "title": "Изритали пияния Джон Сноу от бар в Ню Йорк"}
{"url": "http://www.faktor.bg/bg/articles/gartsiya-mozhe-da-prieme-imeto-nova-makedoniya", "text": "Гърция може да приеме ново наименование на Република Македония, което да се изписва на македонски и това да бъде за всеобщо използване по света, пишат гръцки медии, цитирани от БГНЕС. Според телевизиите \"Скай\" и \"Антена\", както и печатните издания \"То Вима\", \"Катимерини\" и \"Естиа\", като най-вероятно ново име за разрешаването на дългогодишния спор между властите в Скопие и Атина се посочва - \"Нова Македония\". В информациите се твърди, че тази позиция е била изразена от коалиционния партньор на премиера Алексис Ципрас \"Независими гърци\" на Панос Каменос. Припомняме, решаване на спора за името с Гърция се очаква до юли месец тази година, според македонския премиер Зоран Заев. По думите му, трябва да има желание за отстъпки и от двете страни. Той предвижда чести срещи както с гръцките представители, така и с македонската опозиция, за да бъде намерено приемливо за всички решение.", "date": "2018.01.08", "title": "Гърция може да приеме името \"Нова Македония\""}
{"url": "http://www.faktor.bg/bg/articles/mazh-e-prostrelyan-v-stolichniya-kvartal-manastirski-livadi", "text": "49-годишен столичанин бе прострелян на ул. \"Ралевица\" в района на кв. „Манастирски ливади“ в София, информира МВР. Мъжът е откаран в болница, където по-късно е починал. Мъжът е прострелян в гърдите минути след 10 часа. Стрелбата е станала пред офис. Раненият е откаран от шофьора му в тежко състояние във ВМА и въпреки оказаната лекарска помощ, е починал 30 минути по-късно, отбелязват от лечебното заведение. По информация на Нова ТВ простреляният е Петър Христов, собственик на фирмата за млечни продукти \"Лактима\". Името на Христов нашумя преди години като основен спонсор за лечението в Израел на блъсната от джипа на Максим Ставийски Мануела Горсова.  Изясняват се детайли по стрелбата. Една от версиите е, че бизнесменът е прострелян от автомобил, който го е чакал пред офиса му, отбелязва БТА. Районът на стрелбата е отцепен, полицията прави оглед. Петър Христов е роден на 17 ноември 1968 г. в Силистра, където майка му била учителка. Израснал е в Самоводене, където завършва основно образование. През 1983 г. е приет в Средно сержантско военно училище \"Георги Измирлиев” – Горна Оряховица, в експерименталната паралелка на Министерството на отбраната, която завършва с отличие. После започва работа в министерството и е приет във ВНВУ „ Васил Левски”. Завършва висшето военно училище в старата столица през 1991 г. и същата година напуска армията. През 2000 г. завършва магистратура по финанси в Свищовската стопанска академия. През последните години Петър Христов се превърна в един от най-крупните предприемачи във В. Търново. През 90-те години на миналия век той бе президент на футболния клуб \"Локомотив\" (Горна Оряховица). Пeтъp Xpиcтoв е пpeдceдaтeл нa бopдa нa диpeктopитe нa \"Пpoпъpтиc Meниджмънт Гpyп\", кoятo e coбcтвeник нa кoмпaниятa \"Лaктимa\", която приватизира през 1996 година.", "date": "2018.01.08", "title": "Петър Христов е убитият бизнесмен в столичния квартал \"Манастирски ливади\" (обновена)"}
{"url": "http://www.faktor.bg/bg/articles/novini/balgariya/atlantitsi-modernizatsiyata-na-armiyata-se-otlaga-i-prehvarlya-na-sledvashto-pravitelstvo", "text": "Липса на решителност и достатъчна ангажираност с проблемите на отбраната, отлагане на модернизацията във времето и прехвърляне на отговорността към следващото правителство. Това показва приетият в началото на януари Националeн план за повишаване на разходите за отбрана на 2% от БВП на Република България до 2024 г., се казва в специална позиция на Атлантически съвет на България. В нея се посочва, че атлантиците приветстват по принцип приемането на Национален план за повишаване на разходите за отбрана на 2% от БВП на Република България до 2024 г. По този начин страната ни изпълнява поетия ангажимент на специалната среща на НАТО в Брюксел на 25.05.2017 г. Ето и пълния текст на Позицията:", "date": "2018.01.08", "title": "Атлантици: Модернизацията на армията се отлага и прехвърля на следващо правителство"}
{"url": "http://www.faktor.bg/bg/articles/vzeha-glavata-na-shef-na-dai-provezhdal-instruktazh-v-zatvora", "text": "Регионалният директор на Автомобилната администрация в Пазарджик Владимир Добрев е бил освободен от длъжност.  Припомняме, че той заведе свои служители в клуба на местния затвор, където проведе обичайния инструктаж. Вместо да си вземат поука обаче подчинените му подават сигнал срещу него. \"Имаше служител на ДАИ в затвора. Имаше задържани изпълнителни директори и после пуснати. Именно за това заведох служителите на ДАИ в пазарджишкия затвор\", обясни по Би Ти Ви бившият директор Добрев. \"Исках да проведа на служителите инструктаж в клуба на затвора. Така исках да им обърна внимание, че проблемът с корупцията е голям. Служителката, която е пуснала сигнала срещу мен, не е трябвало да идва с нас\", казва той и допълни: \"Проблемите ми дойдоха след посещението ми там. Започнаха проверки и ми предложиха да си тръгна по взаимно съгласие\", разказва Добрев за това как е загубил работата си.", "date": "2018.01.08", "title": "Взеха главата на шеф на ДАИ, провел инструктаж в затвора"}
{"url": "http://www.faktor.bg/bg/articles/postaviha-diagnoza-na-kim-chen-un-po-glasa-mu", "text": "Южна Корея анализира новогодишното обръщение на севернокорейския лидер Ким Чен Ун от медицинска гледна точка, съобщиха медиите в Сеул. Целта е била определяне на здравословното състояние на ръководителя на КНДР по гласа. Вестник \"Тона илбо\" цитира мнението на професора от университета в Чунчон - Пукто Чо Доп Ука, предаде \"Нова\". Анализирайки вибрациите, шумът и амплитудата в произнасянето на редица съгласни звукове от Ким, ученият Чо стига до извод, че \"е по-вероятно той да има проблеми с бъбреците, а не със сърцето или белите дробове\". \"С такъв анализ не може да се съди за функционирането на вътрешните органи на председателя Ким, но по резултатите от новогодишното му обръщение може да се разбере, че функцията на бъбреците е по-слаба от тази на другите органи\", казва южнокорейският професор, цитиран от вестника. Вниманието към здравето на Ким Чен Ун се изостри в навечерието на насрочената за вторник министерска среща между КНДР и Република Корея за подобряване на отношенията и възможно участие на севернокорейски спортисти на олимпиадата в Пьонча, уточняват БГНЕС и РИА \"Новости\".", "date": "2018.01.08", "title": "Поставиха диагноза на Ким Чен Ун по гласа му"}
{"url": "http://www.faktor.bg/bg/articles/chasten-detektiv-kam-mvr-mnogo-udobno-angelov-da-se-samoubie-dokazhete-go", "text": "Полицията извършва повторен оглед на мястото, където вчера беше обявено от МВР, че е намерено предполагаемото тяло на Росен Ангелов, отговорен за шесторното убийство в Нови Искър, съобщи \"България Он Еър\". Очаква се ДНК анализ да покаже дали откритото в село Луково тяло е на издирвания бивш затворник, който според полицията се е самоубил. Частният детектив Марин Маринов обаче се съмнява във версията на полицията и развръзката на бруталното престъпление. \"Тази развръзка беше сигурна, това беше най-удобният вариант за всички - да се самоубие. При залавяне нещата стигат до доказване, адвокати и вариант версията да пропадне. Сега нещата са \"следствието приключи - забравете\"\", обясни Марин Маринов.  \"22-ри калибър не е за толкова убийства, но да кажем, че е допустимо. Но да се самоубиеш с такова огнестрелно оръжие и заглушител...\", изрази съмненията си той. Частният детектив бе категоричен, че на този случай трябва да се даде обяснение. \"Ако това е истината, докажете я пред обществото\", призова властите Маринов. Микробиолог Йордан Стефанов също не крие своите съмнения около истинността на фактите около случая. Той е на мнение, че не може да има категоричност в твърдението, че Росен Ангелов е убиецът от Нови Искър.  Стефанов посочи, че ДНК анализът след намирането на петте тела в \"къщата на ужасите\" е станал много бързо, а сега вторият - този на Росен Ангелов - все още не е готов.  \"Откъде са взели референтен материал? Трябва да се определи какъв е биологичният материал. Следват други реакции, които отнемат доста време. Ако биологичният материал е престоял прекалено много време в околната среда - ДНК се уврежда\", обясни микробиологът. \"По-страшна е огромната пропаст между МВР, Прокуратурата и обществото. Никъде не прочетох нито едно изявление \"да, това е така\". 7000 човека в тази малка България се издирват. 7000 човека е изключително много! Издирването е най-слабото звено в МВР\", каза още частният детектив Марин Маринов.", "date": "2018.01.08", "title": "Частен детектив пита МВР: Много удобно Ангелов да се самоубие - докажете го!"}
{"url": "http://www.faktor.bg/bg/articles/belgiya-na-raba-na-nova-pravitelstvena-kriza", "text": "Белгия се изправя пред нова правителствена криза, след като зачестяват призивите за оставка на държавния секретар по убежището и миграцията Тео Франкен, съобщава БТА. Миналата есен Франкен сключи от името на правителството споразумение със Судан за обратно приемане на незаконно пребиваващите в Белгия граждани на африканската държава. Местни медии тогава уточниха, че става дума за 158 суданци, задържани в Брюксел и отведени в център за мигранти от закрит вид. През декември се появиха непроверени съобщения, че част от върнатите суданци били подложени на мъчения. Белгийското правителство възложи външна независима проверка и спря временно връщанията към Судан. Опозицията поиска оставката на Франкен, а от началото на януари представители на партии от управляващото мнозинство започнаха да се присъединяват към виждането, че държавният секретар следва да се оттегли. Снощи председателят на партията мандатоносител Нов фламандски алианс (НФА) Барт де Вевер предупреди, че ако управляващото мнозинство поиска официално оставка от Франкен, това ще доведе до оттеглянето на НФА от правителството. В случай че се стигне дотам, вероятно ще се наложат преговори за нова коалиция или нови избори. Тази сутрин премиерът Шарл Мишел, който представлява малката партия Реформаторско движение, изрази нежелание да се съобразява със заплахи и шантаж. По неговите думи Белгия трябва да защитава границите си с човешки средства, да приема подлежащите на прием и да действа твърдо срещу незаконно пристигналите в страната. Премиерът уточни, че независимата проверка по случая не цели да определи дали Франкен трябва да подаде оставка, а да помогне за извличането на поуки.  Заплахата от правителствена криза в Белгия се наблюдава с опасения, след като преди седем години страната счупи рекордите на Гинес за продължителност на преговорите за съставяне на управляваща коалиция. През 2011 г. поредното белгийско правителство положи клетва след договорки, продължили 541 дни.", "date": "2018.01.08", "title": "Белгия на ръба на нова правителствена криза"}
{"url": "http://www.faktor.bg/bg/articles/es-kani-v-bryuksel-parviya-diplomat-na-iran", "text": "Европейският съюз реши да покани в Брюксел първия дипломат на Иран Мохамад Джавад Зариф, за да обсъдят протестите в страната от последните седмици, предаде БНР. Германският външен министър Зигмар Габриел е уточнил пред телевизия ZDF, че решението е взето след телефонен разговор с иранския му колега и с върховната представителка на Евросъюза за външната политика Федерика Могерини.  По време на антиправителствените протестите в редица градове на Иран загинаха 22 души, а над 1000 бяха задържани. След това последва и вълна от контрадемонстрации, в които също се включиха хиляди хора.  След специално заседание на правителството по-рано, 70 от арестуваните бяха освободени.", "date": "2018.01.08", "title": "ЕС кани в Брюксел първия дипломат на Иран"}
{"url": "http://www.faktor.bg/bg/articles/novini/svyat/chechenskiyat-lider-ramzan-kadirov-prizova-evropa-i-rusiya-da-se-obedinyat-sreshtu-sasht", "text": "Чеченският лидер Рамзан Кадиров призова Европа и Русия да застанат на един фронт срещу САЩ, съобщават руски медии. Кадиров използва профила си в \"Телеграм\", за да отправи призива. Според него, Вашингтон прави всичко възможно да създаде горещи точки около Русия и да предизвиква хората да се избиват. \"В бъдеще хаосът може да заплаши и европейските страни\".  Кадиров счита, че крайната цел на САЩ е чрез смъртта на милиони хора да поемат контрол над природните богатства, дискредитирайки религиите, държавната система и световния ред. След влизането на Доналд Тръмп в Белия дом Кадиров пожела успех на новия президент. Той написа в \"Инстаграм\", че от Тръмп зависи дали ще стане надежден приятел на Русия или няма.", "date": "2018.01.08", "title": "Чеченският лидер Рамзан Кадиров призова Европа и Русия да се обединят срещу САЩ"}
{"url": "http://www.faktor.bg/bg/articles/gorya-uchilishte-v-mezdra", "text": "Вътрешна повреда, причинена от претоварване на подсилени предпазители, предизвика пожар в централното табло на СУ „Иван Вазов“ в Мездра, съобщиха от РС ПБЗН-Мездра. Инцидентът е станал тази сутрин около 08.30 часа и се е разминал без пострадали.  Учениците и колективът на учебното заведение бяха своевременно евакуирани, докато екип на РСПБЗН –Мездра потуши пламъците. Най-вероятната причина за пожара е неправилно експлоатиране на електропреносната мрежа и нейното прекомерно натоварване. Защитните устройства са били неправомерно усилени. По този начин многократно се надвишава максимално допустимата сила на тока, на която предпазителите могат да устоят.  „В случая се касаеше за възникнало късо съединение в главното табло на училището. Своевременно загасихме пламъците с пожарогасители и не се стигна до инциденти“, поясни Васил Иванов, началник на РСПБЗН-Мездра. Предстои да бъде извършена проверка по случая и да се потърси отговорност от съответните длъжностни лица.", "date": "2018.01.08", "title": "Горя училище в Мездра"}
{"url": "http://www.faktor.bg/bg/articles/zhitelite-na-postradalite-ot-navodnenieto-sela-v-burgasko-gotvyat-protest", "text": "Жителите на пострадалите от наводнението бургаски села Ливада, Черни връх и Полски извор заплашват с протести, ако не се почисти частта от коритото на река Русокастренска, за която грижа има държавата. В подписка те настояват да бъдат отпуснати пари за почистването на затлаченото русло. Три месеца след наводнението руслото на река Русокастренска в с. Ливада е почистено от общината, а хората си спомнят с ужас преживяното и се тревожат, че километър и половина от реката остават грижа на държавата. Подписката е изпратена преди два дни до Областната управа в Бургас. Това не е първото искане за финансиране от Областна управа до Междуведомствената комисия по бедствия и аврии. Само за почистването на коритото на реката село Ливада са необходими около 80 хил лв. В сумата влиза и проектът, по който трябва да бъде направена обществената поръчка за почистването.  \"Това дере сме го чистили преди две години с ръчен труд. Но с ръчен труд може само повърхностно да се почисти. Там е необходимо де се изгребва земна маса, която е натрупана с годините, която е вдигнала много нивото на самото дере\", заяви Владимир Крумов - зам.-областен управител на Бургас. Крумов допълни, че, ако няма финансиране, са готови отново да почистят на ръка, но проводимостта на реката ще бъде малка, а опасността за хората ще остане голяма. В подобно положение са и общините на юг от Бургас, където също се очаква да започне събирането на подписка и да се стигне до протести.", "date": "2018.01.08", "title": "Пострадалите от наводненията села в Бургаско на протест заради затлачени корита на реките"}
{"url": "http://www.faktor.bg/bg/articles/fatalnite-izstreli-pokosili-petar-hristov-sa-ot-snayper", "text": "Дългогодишният шофьор на показно разстреляния бизнесмен Петър Христов е бил пряк свидетел на ужаса, съобщава БЛИЦ. Той паркирал колата на Христов пред офиса му, а веднага щом слезли, куршумите започнали да свистят. Шофьорът чул четири куршума, а според него един е пронизал жертвата в гърдите, друг в шията, а трети - в главата.  По информация на Канал 3 са разпитани още свидетели. Те видели как Христов пада на земята след изстрелите. Служителите му обаче не са видели стрелеца, което от своя страна означава, че най-вероятно е стреляно със снайпер. Христов е паднал в ръцете на дългогодишния си шофьор, който веднага го откарал в болницата, но там бизнесменът е издъхнал.  Бизнесменът Петър Христов е убит със снайпер, съобщиха добре информирани източници на Канал 3. Стрелбата не е от близо. Стреляно е от висока постройка, съседна на сградата, в която се помещава офисът на фирма \"Лактима\" ЕАД, производител на айрян \"Балкан\".  Стрелбата е извършена от ъгъл, с цел по-голяма видимост.  Разпитът на свидетели в СДВР продължава и в момента.  49-годишният бизнесмен Петър Христов бе убит тази сутрин. Инцидентът стана минути след 10:00 часа на столичната улица \"Ралевица\", която минава през кварталите \"Бояна\" и \"Манастирски ливади\".", "date": "2018.01.08", "title": "Бизнесменът Петър Христов убит от снайперист?"}
{"url": "http://www.faktor.bg/bg/articles/vlak-pomete-sednala-na-relsite-zhena", "text": "Влак, преминаващ през Казанлък, помете 56-годишна жена, която починала след удара. Инцидентът е станал привечер в района на бившия Винпром, съобщи Дарик.  По непотвърдена информация жената излязла от един от жилищните блоковете в близост до линията. След това тя седнала на релсите малко преди влакът да премине.  Движението по линията през Казанлък е временно спряно.", "date": "2018.01.08", "title": "Влак помете седнала на релсите жена"}
{"url": "http://www.faktor.bg/bg/articles/novini/balgariya/vesela-cherneva-da-gledame-na-turtsiya-kato-na-vazmozhnost-ne-znachi-che-govorim-za-priemaneto-y-v-es", "text": "Не трябва да гледаме на Турция само като на заплаха, но и като на възможност – за търговия, за обмен. Не трябва да смятаме обаче, че говорим за приемане на Турция в ЕС. Скептицизмът към Турция продължава, но значително ние да ги смекчим – едва ли можем. Това коментира в студиото на Нова ТВ бившият говорител на МВнР Весела Чернева. По думите й в Европа не може с лека ръка да бъде забравено това, което се случи през последните две години в Турция – арести, уволнения, посегателство на правата на човека.  Политически трябва да се направи голяма промяна в страната, но тъй като това няма да се случи, затова Европа започна да мисли по-друг начин, още повече, че Старият континент е заобиколен от големи държави, с непредвидими лидери, каквито са Ердоган и Путин. Най-важното за Турция е модернизацията на митническия съюз и разширяване на търговските отношение. Не случайно германският президент посочи, че може би Брекзит ще даде модела за отношенията между Турция и ЕС. Тук става дума основно за търговия – 150 млрд. е стокообмена между Турция и Германия, но това е важно е и за нас, коментира Чернева новата ситуация по отношение на Турция. Тя отбеляза и още един много важен факт – едва 40% от хората в Турция са за членство в ЕС, докато преди евроинтеграцията е била приоритет за повече от 2/3 от турците, според социологическите проучвания на обществените нагласи. Весела Чернева посочи също, че по време на разговорите на Борисов с Ердоган не е бил поставен въпроса за втора джамия. Напротив, турският президент е отбелязал, че в София има една голяма джамия, за разлика от Атина, в която няма нито един храм на мюсюлманската общност – прецедент, който не е убегнал от вниманието на Ердоган, посочи Весела Чернева.", "date": "2018.01.08", "title": "Весела Чернева: Да гледаме на Турция като на възможност не значи, че говорим за приемането й в ЕС"}
{"url": "http://www.faktor.bg/bg/articles/orban-bezhantsite-sa-myusyulmanski-zaevoteli-nyamat-myasto-v-ungariya", "text": "Премиерът на Унгария Виктор Орбан нарече пристигащите в Европа бежанци „мюсюлмански завоеватели“ и обяви, че неговата страна няма намерение да приема имигранти.  Според министър-председателя на Унгария притокът на мюсюлманско население ще доведе до появата на „паралелни общности“ в държавата. “Не смятаме тези хора за мюсюлмански бежанци. Разглеждаме ги като мюсюлмански завоеватели\", заяви Орбан за изданието „Велт“ (Welt), предава БГНЕС. Той призова лидерите на водещите европейски държави да проявят уважение към Унгария. Според него много страни от Европа обвиняват властите в Будапеща, че получават средства от Кохезионния фонд на ЕС (Фонда за сплотеност), но отказва да приема бежанци. Той отбеляза, че отделянето на пари за Унгария по никакъв начин не е свързано с въпроса за бежанците, тъй като има справедлив баланс тъй като унгарската икономика вече е открила своя пазар за свободна конкуренция. В края на миналата година ЕК подаде съдебен иск срещу Унгария, Чехия и Полша заради отказа им да приемат бежанци в рамките на програма за пренасочване на мигрантите.", "date": "2018.01.08", "title": "Орбан: Бежанците са \"мюсюлмански заевотели\", нямат място в Унгария"}
{"url": "http://www.faktor.bg/bg/articles/novini/balgariya/gen-atanas-atanasov-v-sistemata-na-mvr-se-izdigat-hora-udobni-na-vlastta-bez-konkurs", "text": "Случаят с Росен Ангелов е заради много тежки и системни проблеми в МВР. Министерството и местната власт нямат създадени връзки. Това обяви ген. Атанас Атанасов председател на извънпарламентарната партия ДСБ в ефира на БТВ.  По думите му 600 престъпници с присъди са на свобода. \"Полицаите протестират повече от една година. Никой не се заема да реши тежките проблеми там. Хората са недоволни, а вие очаквате да издирват престъпници\", допълни Атанасов. Той посочи, че в системата на МВР се издигат хора удобни на властта - без конкурс. Това води до тежка демотивация, смята ген. Атанасов. Той обяви, че директорът на СДВР е назначен без конкурс, защото бил приближен на главния секретар. \"Всичко това е в резултат на системна корупция на всички нива и никакви мерки срещу нея\", допълни Атанасов и посочи, че именно корупцията се превръща в емблема на нашето европредседателство. \"Знаковото в управлението на кабинета Борисов - 3 е че с показна външнополитическа дейност прикриваме тежки вътрешнополитически проблеми\", каза Атанасов и обясни, че цената на приятелството между Борисов и Ердоган е България да предава неудобни на властта в Анкара хора. По повод европредседателството, Атанасов каза, че се създава впечатление, че това ще реши всичките ни проблеми. \"В това председателство трябва да защитаваме българските интереси, а не ги виждам къде са\", коментира Атанасов.", "date": "2018.01.08", "title": "Ген. Атанас Атанасов: В системата на МВР се издигат хора удобни на властта - без конкурс"}
{"url": "http://www.faktor.bg/bg/articles/zaharieva-1-2", "text": "Европредседателството не е само фанфари, а много работа. Това заяви в студиото на БНТ външният министър Екатерина Захариева и посочи като предизвикателство промените в Дъблинския регламент и старта на разговорите по бъдещата бюджетна рамка на съюза. Видяхме какво стана на преговорите при миналата финансова рамка. Почти с година се забавиха проектите. Тук е доста сложен периодът - от една страна, по-малко бюджет след решението на Великобритания да напусне, а от друга страна, нови политики, които искаме да финансираме и всичките подкрепяме като опазването на външната граница, фонда за сигурността, новият фонд за отбрана, това е изключително голям успех, много силна интеграционна политика на ЕС само за година, т.е. тук показва, че когато наистина сме обединени заедно можем да постигаме бързо съгласие в интерес на гражданите на ЕС. Така че ще бъдат сложни и важни разговори, те ще започнат по време на нашето европредседателство, в никакъв случай няма да приключат. Много е важно как се започва, така че наистина предизвикателството е голямо, посочи първият ни дипломат. Захариева прогнозира, че независимо от това, че не е предвидена среща за отношенията Европейски съюз - Турция по време на българското европредседателство, такава може и да се състои. По думите на Захариева диалогът с южните ни съседи трябва да е честен, не през медиите и да се фокусира върху добрите отношения.  Стана ясно още, че срещата на българския вицепремиер и министър на вътрешните работи Екатерина Захариева с турския ѝ колега е била много полезна от гледна точка на двустранните отношения. И двете страни са били на мнение, че трябва да се фокусират върху позитивните неща, това, което може да се надгради. Няма как да се случва борбата с тероризъм, охраната на външните граници на ЕС, без Турция - съюзник в НАТО, без това Турция да бъде близък партньор на ЕС, изтъкна Захариева. Тя изтъкна като аргумент в тази посока и обстоятелството, Турция е един от най-важните външно-икономически партньори на България и на ЕС. За около 5-6 години с около 50% е нараснал стокообменът между двете държави с позитивно салдо за България. Винаги има и още повече възможност, т.е. възможност на българските производители на да имат добър достъп до огромния турски пазар. Обсъждахме и през Турция да минават източници на диверсификация на доставки на газ в България, транспортните коридори. Имаме много теми, по които да работим.", "date": "2018.01.08", "title": "Захариева:Турция е важен партньор в борбата с тероризма и опазване границите на ЕС"}
{"url": "http://www.faktor.bg/bg/articles/novini/balgariya/nasame-borisov-nameknal-na-erdogan-da-osvobodi-zadarzhanite-zhurnalisti", "text": "По време на разговора на четири очи в Истанбул Бойко Борисов повдигна въпроса за свободата на словото и намекна, че задържаните в Турция журналисти трябва да бъдат освободени. Това каза пред БТВ бившият културен министър Вежди Рашидов. \"Той подхвърли тази тема и разговорът се задържа известно време около нея. Мисля, че отсрещната страна го разбра и това бе възприето като послание от страна на Европейски съюз\", каза Рашидов.  Друга тема на разговор с президента на Турция Реджеб Ердоган била енергийната. Ние сме повторили желанието си да влезем в проекта \"Турски поток\" и дори се стигнало до договореност как да се съставят работните екипи, които да водят преговорите. Говорело се и за подписване на нова културна спогодба, както и за това, че по южната ни граница било спокойно и бежанците са значително намалели. \"Бойко Борисов се превърна в изключителен политик\". Според Рашидов има хора в България с опит в политиката но повечето нямат растеж. Той защити Ердоган от обвиненията, че е авторитарен и се държи като диктатор като каза, че демокрацията не е измислила нищо ново освен изборите и посочи: \"Турският президент ги спечели. Той спечели и референдума за увеличаване на президентските правомощия\". \"Борисов има уникалната възможност да балансира Балканите. Той се превърна в един от лидерите на ЕС в региона\", каза в заключение Вежди Рашидов и подчерта, че когато има приятелски взаимоотношения въпросите се решават.", "date": "2018.01.08", "title": "Насаме - Борисов намекнал на Ердоган да освободи задържаните журналисти"}
{"url": "http://www.faktor.bg/bg/articles/sakiliynik-na-rosen-ne-toy-e-izvarshil-ubiystvata-v-novi-iskar", "text": "Росен Ангелов не е способен на подобно престъпление. В това е убеден Марин Ташков, бивш съкилийник на обвинения в шесторното убийство в Нови Искър Ангелов, който вчера бе намерен мъртъв в село Луково. По България он Еър той коментира, че ако Росен е извършителят на това зловещо убийство, би го извършил в момент на силен афект, а това убийство е подготвено. По думите на Ташков там трябва да е имало поне двама души.  \"Всичките тези истории, че бил в Чуждестранния легион, че бил обучен човек, това изобщо не отговаря на истината\", подчерта Марин Ташков. Според него Ангелов въобще не е човек, който е трениран. Той посочи още, че Ангелов е бил набит от младо момче в затвора, а и вече е бил на възраст. Ташков смята, че в цялата версия на разследващите има много големи пропуски и е умишлено подхвърлена.  \"Там са изстреляни над 30 гилзи, това означава 4 пълнителя и половина, това местене на труповете, оставяне на джипа до кладенеца и тефтерчето... това няма логика\", настоя бившият съкилийник на Росен Ангелов. Според него Ангелов въобще не отговаря на профила на извършителя на шесторното убийство.  \"Който го е извършил, той е стоял в къщата. Щом е стоял, значи е търсил нещо\", каза още Ташков.", "date": "2018.01.08", "title": "Съкилийник на Росен: Той не отговаря на профила на извършителя на убийствата в Нови Искър"}
{"url": "http://www.faktor.bg/bg/articles/angel-angelov-mvnr-dialogat-mezhdu-es-i-turtsiya-mozhe-da-bade-poddarzhan-ot-balgariya", "text": "Диалогът между Европейския съюз и Турция може да бъде поддържан от България по време на председателството на съвета на ЕС. Това заяви пред \"Фокус\" Ангел Ангелов, директор на дирекция \"Югоизточна Европа\" в Министерството на външните работи.  Ангелов коментира още, че отношенията между Анкара и София навлизат в по-спокоен ритъм, което според него трябва да е послание и за отношенията Брюксел - Анкара.  \"Правилното решение е диалогът да не бъде прекъсван. В противен случай рискуваме да затворим всички врати. Той трябва да се продължи, за да се види докъде може да напредне Турция в европейския процес, ако тя го желае, разбира се. Може да се окаже, че нейната цел не е членство в ЕС, а някакви специални отношения с общността. Това ще се проясни във времето“, обясни той. Ангел Ангелов допълни, че България и Турция са показали единство и са отправили важно послание при вчерашното откриване на реставрирания български храм \"Св. Стефан“ в Истанбул. Политологът Борис Попиванов смята, че подобряването на отношенията между Анкара и Брюксел и интеграцията на Западните Балкани едва ли ще станат факт по време на Българското председателство на съвета на Европейския съюз, защото нагласите в повечето страни от общността са негативни.  Според Попиванов, и подобряването на отношенията ЕС - Турция, и присъединяването на Западните Балкани, ще се случат, но едва ли именно България ще се окичи с този успех.", "date": "2018.01.08", "title": "Ангел Ангелов - МВнР: Диалогът между ЕС и Турция може да бъде поддържан от България"}
{"url": "http://www.faktor.bg/bg/articles/danail-kirilov-vetoto-po-antikoruptsionniya-zakon-v-plenarnata-zala-oshte-v-sryada", "text": "Комисията по правни въпроси на Народното събрание ще заседава в сряда следобед, макар да не е започнало официалното пленарно време, като в дневния ред е включено обсъждане на ветото, наложено от президента  на Закона за противодействие на корупцията и отнемане на незаконно придобитото имущество. Това съобщи пред БНР председателят на парламентарната правна комисия Данаил Кирилов. \"Очевидно е, че ще обсъждаме аргументите така, както са изложени в мотивите - впрочем те са абсолютно идентични с аргументите, които обсъждахме на второ четене на закона в комисия  - това бяха аргументите на колегите  от парламентарната група на БСП\". Кирилов коментира, че \"има политически мотиви, които са маскирани с правни аргументи. Иначе бих казал, че доминират правно-техническите съображения, но да не забравяме все пак, че Народното събрание е политически орган\". Председателят на правната комисия не очаква промяна в становището на депутатите и смята, че ветото ще бъде отхвърлено. Той припомни, че парламентарното мнозинство вече е изложило позицията си по отношение на аргументите, приведени от президента срещу закона: \"Смятаме, че нашите контрааргументи на тези  твърдения са убедителни. След като имаме вето, е логично ние да представим нашите отговори, включително и ще задълбочим в голяма степен и аргументацията\".   Данаил Кирилов развенча и двата основни аргумента \"против\" текстовете в закова  -  за това, че начинът, по който се конституира антикорупционният орган, може да го направи политически зависим и че се открива поле за злоупотреба със специални разузнавателни средства:  \"Много органи създава Народното събрание -  това, което гарантира обществения интерес е публичната процедура за подбор на кандидатите и тук подчертавам, че това е най-прозрачната процедура досега \". По думите му Народното събрание е колективен орган и има управляващи и опозиция. \"Точно дебатът и сблъсъкът между мнозинството и  опозицията, гарантира, че в тези процедури по подбор излизат на яве всички съществени качества и характеристики на отделните кандидати, така че да не се стигне до грешен, до неправилен избор. Това е един качествен и ефективен филтър. В последните два парламента ние показахме, че той може да действа\".  По отношение на използването на специални разузнавателни средства от антикорупцишонния орган Кирилов посочи, че тези данни, които са събрани със СРС и не се използват от прокуратурата се унищожават, каквито са изискванията на закона за СРС. Той припомни, че прилагането на тези средства става със санкцията на съда.  Данаил Кирилов смята, че е възможно ветото да се обсъди още тази седмица и в комисия, и в пленарната зала на парламента.  По отношение на вота на недоверие към кабинета, който БСП ще внесат, Кирилов заяви, че управляващите имат много аргументи и ще предложат отговори на твърденията на социалистите. Данаил Кирилов коментира и оттеглената оставка на Делян Добрев, както и възникналия казус в Конституционния съд. Според него Добрев е бил поставен под силен натиск и затова е било логично да предложи оставката си, но има възможност след това да направи нова преценка.  Председателят на правната комисия каза, че на предстоящото си заседание тя ще обсъжда и казуса с удължаването на мораториума  - за спиране на давността за придобиване на имоти частна държавна и общинска собственост.", "date": "2018.01.08", "title": "Данаил Кирилов: Ветото по антикорупционния закон в пленарна зала още в сряда"}
{"url": "http://www.faktor.bg/bg/articles/novini/balgariya/koritarov-sreshtata-na-borisov-i-erdogan-be-simvolichen-znak-za-razbiratelstvo", "text": "\"Най-значимото послание от срещата на Борисов и Ердоган се крие в символиката на откриването на християнско светилище с вековна традиция в едно от сърцата на  мултикултурализма.\" Това сподели в студиото на \"България он Еър\" журналистът Георги Коритаров. Повод за коментара му бе изказването, направено от премиера Борисов по време на откриването на реставрирания храм \"Св.Стефан\" в Истанбул. България ще помага в нормализирането на тона между Европейския съюз и Турция, обеща българският премиер на турския президент Реджеп Ердоган в Истанбул, където двамата лидери откриха реставрираната желязна църква - важен исторически паметник както за турската страна, така и за България. Двамата държавници обсъдиха и приоритетите на българското председателство на Съвета на ЕС. По време на визитата си Борисов посочи, че предстои сериозен дебат за бъдещето на Европейския съюз в светлината на Brexit, но страната ни ще положи усилия за възстановяване на добрия тон и отношенията на партньорство между  Турция и страните от ЕС. А българският министър-председател подчерта, че България е заинтересована от нормализирането на диалога между Анкара и Брюксел и ще се опита да допринесе за постигане на разбирателство, което разрешава, а не създава проблеми. \"За мен това е един пример за това как България, а и ЕС могат да дадат импулс за едно ново обединение и разбирателство около идеята за съжителство на различия\", допълни още Коритаров.", "date": "2018.01.08", "title": "Коритаров: Срещата на Борисов и Ердоган може да даде импулс за ново обединение"}
{"url": "http://www.faktor.bg/bg/articles/novini/balgariya/georgi-dimov-erdogan-se-samopokani-v-sofiya", "text": "В изказването си от Истанбул турският президент Реджеп Тайип Ердоган реално се самопокани в София за откриването на централната джамия в столицата \"Баня башъ\". Това каза пред БТВ Георги Димов, бивш генерален консул на България в Одрин. Той е убеден, че това ще се случи по време на европредседателството. Във връзка с думите на Ердоган бившият консул коментира също, че голяма част от джамиите у нас са реставрирани. Димов попита и защо църквата \"Св. Стефан\" не е открита на 27 декември - Стефановден. По думите му това не стана, защото Борисов е изчакал да минат срещите на Ердоган с френския президент и германския външен министър от които да стане ясна и нашата позиция за членство на Турция в ЕС. \"Символът беше 5 януари - срещата на Ердоган с Макрон, и 6 януари - срещата на турския външен министър с германския външен министър\".  \"Преди тези срещи у нас имаше силни туркофили, които говореха, че Турция непременно трябва да влезе в ЕС. След тези срещи нашият премиер какво каза? Нещо да сте чули за членство на Турция в ЕС? Той говори, че ние ще продължим да говорим за диалога, но не за членство”, посочи Георги Димов.", "date": "2018.01.08", "title": "Георги Димов: Ердоган се самопокани в София"}
{"url": "http://www.faktor.bg/bg/articles/novini/balgariya/slanchevo-na-mesta-s-magli", "text": "Днес ще преобладава слънчево и почти тихо време. От запад високата и средна облачност ще се увеличават, ще е без валежи. На места в низините и котловините ще има трайни мъгли и там ще е по-хладно, с максимални температури от 6° и 9°, в останалата част от страната температурите ще достигат 10° - 15°. Атмосферното налягане е над средното за месец януари и ще продължи да се повишава. Над планините ще е предимно слънчево, с разкъсана средна и висока облачност. По билата ще духа до умерен югозападен вятър. Максималната температура на височина 1200 метра ще е около 12°, на 2000 метра - около 6°. Над Черноморието ще преобладава слънчево време. На места в сутрешните часове ще има мъгла или ниска облачност. По-късно през деня ще се появи висока облачност. Вятърът ще слаб от югоизток. Максималните температури ще са около 10° - 11°. Температура на морската вода е 9° - 10°. Вълнението на морето ще бъде 1-2 бала.", "date": "2018.01.08", "title": "Слънчево на места с мъгли"}
{"url": "http://www.faktor.bg/bg/articles/direktorat-na-tsru-rusiya-se-opitva-da-sabotira-amerikanskite-izbori-ot-desetiletiya", "text": "Директорът на ЦРУ Майк Помпейо каза, че Русия и други се опитват да саботират изборите в САЩ - \"така от десетилетия\". Следващият важен вот за американците е през ноември, когато републиканската партия ще се опита да запази контрола си в Конгреса, предаде Ройтерс, цитирана от БТА. Американските разузнавателни служби заключиха, че Русия се е намесила в президентските избори през 2016 г., за да се опита да помогне на президента Доналд Тръмп да спечели, отчасти чрез хакване и публикуване на имейли, поставящи в неудобно положение кандидатката на демократите Хилари Клинтън, а също разпространявайки пропаганда в социалните медии. Пред телевизия Си Би Ес Помпейо каза, че руската намеса е започнала отдавна и продължава. Запитан дали Москва в момента се опитва да повлияе на американските избори той отговори утвърдително и добави, че е така от десетилетия. \"Продължавам да се безпокоя, не само от руснаците, а и от усилията на други\", призна Помпейо, без да съобщи подробности. \"Имаме много врагове, които искат да подкопаят западната демокрация\", допълни той. Пред телевизията шефът на ЦРУ заяви, че като част от екипа за национална сигурност агенцията му изпълнява важната функция да гарантира сигурността и демократичността на американските избори.", "date": "2018.01.08", "title": "Директорът на ЦРУ: Русия се опитва да саботира американските избори от десетилетия"}
{"url": "http://www.faktor.bg/bg/articles/yaldaram-turtsiya-i-balgariya-pokazaha-che-problemite-ne-gi-razdelya-a-sblizhava", "text": "Стабилното и устойчиво развитие на двустранните отношения е приоритет на българската външна политика, посочи премиерът Бойко Борисов на работна среща с турския си колега Бинали Йълдъръм, съобщиха от правителствената пресслужба. Той подчерта, че освен непосредствен съсед на страната ни, Турция е съюзник в НАТО и важен партньор в области като миграция, борба с тероризма, енергетика, земеделие и животновъдство, търговия и др. По думите на премиера Йълдъръм, България и Турция са показали в последните години, че проблемите не ги разделят, а ги свързват. Борисов и Йълдъръм определиха като прекрасен повода, събрал вчера в Истанбул представители на българската и на турската държави, християни и мюсюлмани и коментираха, че ако в миналото за Босфора са се водели войни, сега Истанбул, както и София, са градове, символи на единството на култури и религии.", "date": "2018.01.08", "title": "Йълдъръм: Турция и България показаха, че проблемите не ги разделят, а сближават"}
