{"url": "https://www.faktor.bg/bg/articles/zaev-s-podadenata-raka-makedoniya-i-balgariya-si-priznavat-che-chast-ot-istoriyata-e-i-obshta", "text": "С България вече е постигнат Договор за приятелство, а с подадената ръка двете държави си признават, че част от историята е и обща, но и самият договор дава възможности за взаимно уважение на двете страни. Така македонският премиер Зоран Заев коментира последните обвинения на нашия вицепремиер Красимир Каракачанов, че Скопие продължава да си присвоява история, съобщава БТА, като се позовава на агенция МИА. Заев подчерта, че очаква европейските ценности да бъдат приети от всички: \"Мое право е да съм македонец, да говоря македонски език. Това е европейска ценност. Очаквам наистина европейските ценности да бъдат приети от всички така, както подадох ръка и приех, че споделяме обща история. Ще продължа да говоря в духа на приятелството и ще продължа да градя приятелство, без разлика по какви причини някой базира свои изявления или подобно. Вярвам, че и господин Каракачанов, и министър Захариева, и премиерът Борисов, но преди всичко българският народ е приятелски на нашия народ\". Той отбеляза, че Европа му позволи да се да се обърне на македонски в Европейския парламент и с това потвърди македонския език. \"Оставам привърженик на приятелството с Гърция и България, макар този път да не е лесен, тъй като ще се появяват различни пречки. Но трябва да градим приятелство, защото с тези договори то не е дадено веднъж завинаги, а трябва да се грижим за него, да го защитаваме и да гледаме напред, защото това същевременно е и в интерес на гражданите на Македония и на гражданите на България\", подчерта Зоран Заев.", "date": "2018.12.10", "title": "Заев: С подадената ръка Македония и България си признават, че част от историята им е и обща"}
{"url": "https://www.faktor.bg/bg/articles/turtsiya-poiska-15-godishni-prisadi-za-izvestni-zhurnalisti", "text": "Турската държавна информационна агенция съобщи, че прокурори са поискали 15-годишна присъда за петима журналисти от опозиционен вестник, засилвайки безпокойствата във връзка с репресиите срещу критично настроени срещу властите медийни издания, предаде Асошиейтед прес, цитирана от БТА. Анадолската агенция съобщи, че прокурорите обвиняват журналистите от в. \"Сьозджу\" Емин Чолашан и Неджати Догру, както и трима редактори, в подпомагане на мрежа, ръководена от живеещия в САЩ мюсюлмански проповедник Фетхуллах Гюлен, без да са членове на движението му. Петимата ще се явят в съда в Истанбул на 18 януари. Турция обвинява Гюлен, че е организирал неуспешния опит за преврат през 2016 г. и определя мрежата му като терористична организация. Гюлен отрича всякакво участие. Журналистите са обвинени, че са подкрепяли организацията му чрез публикациите си в \"Сьозджу\". Синдикатът на турските журналисти заяви, че около 145 журналисти са в затвора в момента.", "date": "2018.12.10", "title": "15-годишни присъди за журналисти, критици на Ердоган, поиска  прокуратурата"}
{"url": "https://www.faktor.bg/bg/articles/ne-e-lesno-da-vzemesh-za-meze-sempli-polititsi", "text": "Иронията като че ли е новата среда на политиката. Сарказмът е новото свръхефективно политическо оръжие. Ако искате да надделеете над опоненти, все по-успешно можете да ги поразите с насмешка, особено ако я пръснете с вентилатора на социалните мрежи. Резултатите може да закъснеят, но със сигурност ще дойдат. Гротеската май вече е по-ефективна от директното противопоставяне, от политическите аргументи и дори от разследвания, разкрития и компромати. Хаштагът #HUBAVOE, който се шегува с прословутите ремонти в София и кмета Фандъкова, днес е нещо като онзи призив \"Долу!\", който помним от 90-те. Смешното заема все по-централно място в политиката и политическите технологии. Вълната от находчиви (и май заслужени) подигравки, колажи и каламбури в социалните медии за ремонтите в София видимо улесниха оставката на столичен заместник-кмет и явно трасират пътя на кампанията за местните избори. Вълната от хумор във Фейсбук само за седмици удари по репутацията на \"Шоуто на Слави“ като протестна платформа – имидж, който то бе градило с години. Един нелеп танц на Тереза Мей като че ли олицетвори по най-хубав начин кашата около Брекзит. Толкова хубаво я олицетвори, че се наложи Мей после да замазва със самоироничен нов танц. Казват, че един неуместен опит за самоирония може би е струвал на БСП победата в изборите преди година и половина – нали помните думите на Крум Зарков? Шегите в политиката стават новият политически убиец (или самоубиец). Гротеската и дори обидата бе изведена в ранг на личен стил от президента Доналд Тръмп. Тези дни той нарече бившия си държавен секретар „тъп като пън\". А в разгара на скорошното наддаване чий ядрен бутон е по-голям Тръмп откровено се гавреше с Ким Чен Ун, наричайки го по най-различни подигравателни начини - дори в напрегнатите часове преди възможен конфликт. Един от най-тежките атентати в последните десетилетия – този в редакцията на „Шарли Ебдо“ в Париж – стана заради карикатури. А една от най-важните случки за годината у нас – репликите на Валери Симеонов – беше популяризирана от... предаване за телевизионни гафове. Навлизането на смеха като политически похват, разбира се, не е новост. Но като че ли сега го има доста повече – заради социалните мрежи и всеобхватната комуникация. И ще трябва да свикваме. Защото социалните медии размиха разликата между лично и политическо. И така гафовете стават далеч по-лесно. Колкото и да се мъчиш да скриеш личния си живот, когато си политик, все по-лесно могат да те хванат в крачка – камерите са навсякъде, споделянето е мигновено. Както и когато сам се опитваш да разкажеш ежедневието си, за да кокетничиш с „масовия“ човек, когато си правиш неловък ПР, снимайки се до магнолии по анцуг. И грешките са на една ръка разстояние. И когато стъпиш накриво, почва всепобеждаващата, нетърпяща възражения гавра, която е неуловима и необорима, защото е по-витална (и вирална) дори и от вярната, но пък скучна, истина. И защото няма видим автор, комуто да отговориш. Прав, крив, отнасяш го. Насмешката расте в социалните медии като рак. Понякога сарказмът във Фейсбук е с такова настървение, сякаш осмиващите имат много да си връщат на някой батко, дето ги е тормозил в училище. Социалните медии буквално не прощават. Дебел си? Значи крадеш, иди обяснявай. Обясняваш се, нещо се мъчиш да противоречиш? Колкото повече мърдаш, толкова повече затъваш в гаврата. Пробваш да контрираш с автоирония? Спорно. Нещо подобно май му се случи на Борисов с прословутия му опит за снимка с Тръмп. Най-гадно е не да те мразят, а именно да ти се смеят. А социалните медии направиха смеенето доста по-лесно. Освен това, направиха всеки специалист, почти по всичко. За запрашения въздух, за плочките и колчетата, за каквото се сетите. И хората далеч не са виновни. Политиците трябва да се нагодят, това ще е новото нормално. Противоотровата на иронията често може да е самоиронията. През годините БСП я ползваше най-много – помните моторджийското ходене на Сергей Станишев до Бузлуджа, клипчетата с летяща бузлуджанска чиния и какво ли не. Това е защото БСП трябваше системно да си посипва главата с пепел, заради историческата вина, а и заради несекващия опит на партията да изглежда по-млада и по-свежа. Имаше периоди, в които гротесковите похвати бяха при протестни и популистки движения – именно на тях този похват им приличаше най-много. Помните иронията на „Гергьовден“ – беше класика. А ранния Жорж? И накрая дойде Борисов с легендата за онова „аз съм прост и вие сте прости и затова се разбираме“ (без значение дали наистина го е казал, или не), за да узакони окончателно нов стил на публично говорене – без стил. Тържеството на неформалното, на шегите и закачките в политиката, е най-яркото доказателство, че политическата сцена у нас отдавна е престанала да бъде игра с големи залози – за добро или зло. Няма я поляризацията от деветдесетте, тогава като че ли не се смеехме толкова, а крещяхме. Състезаваха се визии и разкази, които наелектризираха. А сега става дума за детайли. За плочки. По-важната промяна обаче е друга: политиката у нас в много случаи напоследък взе да става място за хора, които не могат да намерят особено много други реализации. А такива хора са и идеална мишена за бъзик. Имат и жилавия навик да се взимат много на сериозно. И това ги прави двойно по-добра мишена. А иронията иска находчивост, въображение. И няма нищо по-лесно от това интелигенти хора да вземат за мезе семпли политици. Политическа сатира винаги е имало. Само допреди шейсетина години заради нея у нас май можеше да си загубиш живота, а после – свободата или перспективите. След това сатирата се просмукваше все по-често по екрани и по страници, а и беше цял апокрифен фолклор, паралелен прочит на политиката. После, с общата политизация, като че ли загубихме чувството си за хумор. А днес май вече не можем да отличим политика от сатира. И по-лошото: май така е навсякъде около нас в Западния свят. Лековатите епохи родиха слаби политици, които лесно стават за смях. И нямат съпротивителните сили да се изправят срещу онези, които не се шегуват или пък са готови да убиват, ако се шегуваш с тях.", "date": "2018.12.10", "title": "Не е трудно да вземеш за мезе семпли политици"}
{"url": "https://www.faktor.bg/bg/articles/kabinetat-otryaza-7-mln-leva-ot-byudzheta-za-pozharnikarite", "text": "Бюджетът на пожарникарите е намален със 7 млн. лв. Толкова е съкратило правителството с постановление, публикувано в Държавен вестник на 7 декември. ПМС №273 е за одобряване на вътрешно компенсирани промени на утвърдените разходи по области на политики/бюджетни програми по бюджета на Министерството на вътрешните работи за 2018 г. За това алармираха в позиция от националния пожарникарски синдикат \"Огнеборец\".  Пожарникарите настояват да не им взимат парите по бюджета с аргумента, че с тях трябва да се осигурят чаканите от години защитни облекла.  Средствата да се похарчат по предназначение - за нуждите на Главна дирекция \"Пожарна безопасност и защита на населението\" -МВР, което да даде възможност за адекватно осигуряване на пожарната безопасност и защита на населението при бедствия и извънредни ситуации.  Според пожарникарите и спасителите нито едно от политически ръководства на МВР през последните десет години не е изпълнило задълженията, възложени му със закон, а именно като работодател да осигури здравословни условия на труд на служителите си.  \"Липсата на годни защитни облекла и съоръжения за пожарникарите и спасителите увеличава риска от професионални заболявания, някои от които са нелечими\", алармират от синдиката. И посочват, че в докладите за заболеваемостта на служителите на МВР не фигурира статистика за броя на заболелите огнеборци и спасители. От профсъюза обвиняват ръководствата на МВР в безхаберие, заради което повечето от пожарникарите и спасителите са оборудвани със стари и негодни за употреба защитни средства и са принудени да си ги купуват сами.  \"Недостигът на средства за поддържане на наличната техника, включително и закупената по европейски програми, създава предпоставки за забавена реакция при възникнали произшествия и риск за живота и здравето на гражданите, както и големи материални загуби\", допълват от \"Огнеборец\".", "date": "2018.12.10", "title": "Кабинетът отряза 7 милиона лева от бюджета за пожарникарите"}
{"url": "https://www.faktor.bg/bg/articles/stardzhan-atakuva-tereza-mey-otlaganeto-na-vota-za-brekzit-e-akt-na-zhalko-malodushie", "text": "Първият министър на Шотландия Никола Стърджън излезе с изявление, в което разкритикува остро британския премиер Тереза Мей, че поставя интересите на Консервативната партия преди интересите на хората и техния жизнен стандарт. Коментарите на Стърджън бяха направени, след като Мей реши да отложи гласуването в Камарата на общините за споразумението ѝ с Европейския съюз за Брекзит, което първоначално беше насрочено за утре, съобщава news.bg. \"Ако приемем, че тези информации са точни, това е повратен момент и акт на жалко малодушие от страна на правителството на консерваторите, което излезе от пътя и сега се разпада в пълен хаос. Това е окончателно доказателство, че интересите на дълбоко разделената Консервативна партия означават далеч повече за премиера от работните места и стандарта на живот на хората. Това е непростимо бягане от отговорност, а британското правителство сега трябва да се маха от пътя и да позволи на други да поемат властта\", подчерта Стърджън. Тереза Мей ще говори пред британския парламент в 17:30 часа, като се очаква официално да обяви, че гласуването за нейното споразумение за Брекзит се отменя. От своя страна премиерът на Ирландия Лео Варадкар заяви, че няма да има споразумение за излизането на Обединеното кралство от Европейския съюз без правно обвързващ защитен механизъм, който предотвратява твърдата граница на ирландския остров. Варадкар повтори позицията на Европейската комисия, подчертавайки, че няма да е възможно да се възобновят преговорите за Брекзит. Той повтори, че споразумението, което вече е постигнато между двете страни, което включва защитен механизъм за ирландската граница, е \"единственото споразумение на масата\" за преговори. Междувременно председателят на Европейската комисия Жан-Клод Юнкер настоя, че Брюксел няма да предоговаря споразумението за Брекзит с Лондон, потвърждавайки отново, че споразумението, което е на масата, е най-доброто и единствено възможно.", "date": "2018.12.10", "title": "Стърджън атакува Тереза Мей: Отлагането на вота за Брекзит е \"акт на жалко малодушие\""}
{"url": "https://www.faktor.bg/bg/articles/stanishev-nyakoi-iskat-vrashtane-na-evropa-kam-edno-zlatno-minalo-koeto-nikoga-ne-e-sashtestvuvalo", "text": "Гласуването в Европарламента за приемане на България и Румъния в Шенген ще бъде по мой доклад, това ще бъде качествено нов момент в позицията ни за пълноправно членство, заяви в \"Още от дена\" на БНТ лидерът на ПЕС Сергей Станипев. Той обясни, че към България и Румъния се проявява двоен стандарт. \"Членството в Шенген има ясни критерии. Ние не бива да приемаме да ни се подхвърля по един кокал за Шенген. Настояваме за приемане в Шенген не само по въздух, а изцяло - и по суша и море\", категоричен е Станишев. \"България и Румъния са изпълнили всички критерии за Шенген, играе се непочтена игра, има двоен стандарт към нас. Европейският съвет нарушава законодателството на ЕС\", допълни той. \"В резолюцията на ЕП се казва категорично, че трябва да се приемат държавите по всички граници, а това е важно за България чисто икономически и социално, защото голяма част от българите не пътуват със самолети, а с коли, с автобуси и други превозни средства. Освен това икономическият положителен ефект за страната ни ще дойде, когато нашият транспорт, нашите ТИР-ове, които изнасят и внасят, няма да губят време по границите, което е в полза на нашата икономика\", обясни лидерът на ПЕС. Той коментира и предстоящите европейски избори. \"Националистите искат връщане към едно \"златно\" минало за Европа, което никога не е съществувало. Европа с отделни държави, тоест да се спасяваме поотделно. Това е една илюзия\", посочи бившият лидер на БСП. На въпрос как приема бойкота от страна на Корнелия Нинова на конгреса на ПЕС в Лисабон, Станишев отговори: \"Благодаря на БСП, на моята партия, на редовите членове за моралната подкрепа - това се възприема и като успех за БСП и нека да го капитализират за предстоящите избори. Би било грехота да не се възползва от факта.\"", "date": "2018.12.10", "title": "Станишев: Някои искат връщане към едно \"златно\" минало, което никога не е съществувало"}
{"url": "https://www.faktor.bg/bg/articles/puskaneto-na-tramvaite-po-grafa-pak-se-otlozhi-chakat-vtoro-narezhdane", "text": "Центърът за градска мобилност се отказа от поставянето на конкретни дати за възстановяването на трамвайните маршрути на линиите, преминаващи през ремонтиращата се от месеци столична улица \"Граф Игнатиев\". Предпоследният срок за действие на временната организация на линиите 10, 12 и 18 беше 7 декември, но и той не беше спазен. Така на сайта на Центъра за градска мобилност, който отговаря за разписанието на обществения транспорт в София, беше пуснато ново съобщение за удължаване на въпросната \"временна организация\". Този път обаче вместо срок, в който ще действа тя, е написано само, че остава в сила \"до второ нареждане\". Първоначално маршрутите на трамваите 10, 12 и 18 трябваше да бъдат възстановени на 2 октомври. Последва нов срок - 1 ноември. Малко преди изтичането му маршрутните промени бяха удължени до 17 ноември. А когато и тази дата наближи, се появи нов срок - до 7 декември. Иначе от общината обясниха, че трамвайният път по улицата е напълно готов. Миналата седмица бяха подадени и документите в Дирекцията \"Национален строителен надзор\" за приемането на обекта. Кога обаче ще стане това, не е ясно. Заради ремонта на линиите традиционният коледен ретро трамвай, която район \"Средец\" пуска преди Рождество, ще се движи по променен маршрут. Тази година той ще тръгва от пл. \"Възраждане\" и ще се движи към пл. \"Македония\", бул. \"Прага\", Национален дворец на културата, бул. \"Пенчо Славейков\", 14-ти ДКЦ, читалище \"Петър Берон\" и кв. \"Иван Вазов\". Трамваят ще тръгва на всеки кръгъл час от пл. \"Възраждане\" и на 30 минути от кв. \"Иван Вазов\". През седмицата (от 17 до 23 декември) ще се движи от 15.00 до 19.00 часа, а в почивните дни (на 22 и 23 декември) от 10.00 до 14.00 ч. Разходката с коледния ретро трамвай ще е безплатна за децата, но те трябва да бъдат придружени от възрастен с билет или карта. Заради ремонта на линиите по \"Графа\" преди седмица оставка подаде зам.-кметът по транспорта Евгени Крусев. Причината е, че той е разследван за длъжностно престъпление и във вторник трябва да се яви като обвиняем в следствието. Разследването е заради промяна в крачка на проекта за трамвайните релси, която доведе до смяна на материал за виброизолацията им. Временно работата на Крусев пое зам.-кметът по финанси и здравеопазване Дончо Барбалов. Възможно е той да отговаря и за транспорта до края на мандата на кмета Йорданка Фандъкова.", "date": "2018.12.10", "title": "Пускането на трамваите по Графа пак се отложи, чакат второ нареждане"}
{"url": "https://www.faktor.bg/bg/articles/novini/balgariya/hristofor-sabev-s-tsarskiya-zakon-za-veroizpovedaniyata-sprya-dekomunizatsiyata-v-tsarkvata", "text": "Голяма грешка направихте по време на Симеон Сакскобургготски, когато заедно с Цеков, внесохте и бе приет един недобър закон за вероизповеданията, заради който ви дърпат сега ушите. След този закон беше проведена акция „Раса“ заедно с Филчев и МВР, за да изхвърлите от храмове алтернативния синод на дядо Пимен. Нашата цел беше да изчистим църквата от комунистите и агентите на ДС. Моята кауза беше църквата да бъде коректив на обществото, а не да бъде комформистка църква, която да  служи на дявола. А с вашия закон вие утвърдихте на власт хора, недостойни да управляват Църквата. С тези думи Христофор Събев, един основателите на СДС, се обърна към водещия по БНТ, обяснявайки, че го прави приятелски.  Събев, който е известен още с прозвището Фори Светулката, върна лентата преди 29 година, когато бе създадено СДС и започна прословутия преход. По думите му студентите, които бяха движещата сила, Подкрепа и неговият комитет са твърдата част на опозицията, която е направила много неща – махнали Петър Младенов, съборили правителството на Луканов. Преходът обаче не станал както трябва, ние го знаем, виждаме резултатите. Хич не се оправдали надеждите за този преход. ДС така хубаво си изпипало работата. А СДС вече си е заминало, от новото СДС не ставало нищо, коментира Събев. Той обясни, че вече е д-р по квантова физика, отказал се е от политиката и се занимава с по-възвишени лица.  Христофор Събев подари на водещия своята книга „Наръчник на опозиционера“ и многократно изтъкна приятелските чувства към него.   На финала богословът изпрати и своята благословия: Бог да пази България от олигарси и мутри.", "date": "2018.12.10", "title": "Христофор Събев: Царският Закон за вероизповеданията спря декомунизацията в църквата"}
{"url": "https://www.faktor.bg/bg/articles/novini/svyat/ekshan-v-nebeto-britanski-iztrebiteli-goniha-ruski-bombardirovachi", "text": "Изтребители „Тайфун“ на британските кралски военновъздушни сили са били вдигнати тази сутрин по тревога, за да се включат в „текуща операция“, след получена информация за активност на руски самолети, съобщава Daily Mail. Два изтребителя са излетели от база \"Лосимаут\" в Шотландия и са се отправили на юг към танкера за презареждане на гориво „Вояджър“. От британското министерство на отбраната обявиха, че изтребителите са изпратени срещу „неидентифициран летателен апарат“ и че има информация за три руски бомбардировача, които са излетели. „Изтребителите „Тайфун“ от база Лосимаут са вдигнати като предохранителна мярка срещу неидентифициран самолет, приближаващ пространство, засягащо интересите на Великобритания. Не се е стигнало да прехващане и впоследствие британските самолети са се оттеглили“, посочи говорител на институцията. Самолетите са излетели в 5.25 ч. сутринта местно време за операция по западното крайбрежие на Шотландия. Напрежението между Лондон и Москва се засили след нападението с \"Новичок\" на Острова и след като британски изтребители прихванаха руски самолет близо до Черно море.", "date": "2018.12.10", "title": "Екшън в небето: Британски изтребители гониха руски бомбардировачи"}
{"url": "https://www.faktor.bg/bg/articles/novini/svyat/finlandiya-alarmira-rusiya-i-kitay-sa-ogromna-kiberzaplaha", "text": "Русия и Китай са споменати в доклада на финландските специални служби като източници на киберзаплахи. Документът посочва по-специално, че опитите за кибер влияние, свързани с Москва, засягат държавни организации, предприятия, които си сътрудничат с тях, а също и фирми, свързани с енергийния сектор, съобщава ТАСС. И двете държави са споменати в доклад на \"Супо\", публикуван в понеделник. \"Атаките с помощта на хакерски програми стават все по-малко и по-малко видими от преди, фокусирани са върху компании, които предоставят услуги на обекта на наблюдение, както и други заинтересовани играчи. Опитите за кибервлияние, свързано с руската държава, включват компании, ангажирани с разработването на стоки и снабдяването с услуги в енергийния сектор\", се казва още в доклада. Що се отнася до Китай, в документа се посочва, че основният обект на интерес на Пекин е сферата за разработване на продукти и товари, но не се уточнява за какво точно става въпрос. В доклада се съобщава, че във Финландия има десетки служители на чуждестранни разузнавателни служби. В допълнение към тях всяка година десетки други членове на чужди спецслужби идват в страната, за да изпълняват конкретни задачи. Основните сфери на интереси, посочени в \"Супо\", са финландската политика и технология. Службата подчертава, че специалните служби на чужди държави ще продължат да бъдат активни във Финландия през следващите години. Според ръководителя на \"Супо\" Анти Пелтари \"технологичното развитие затруднява противодействието на такива незаконни дейности\". Според доклада на \"Супо\" - \"кибер-атаките идват по-специално от големи държави, които с помощта на широк кръг от средства се опитват да популяризират своите ползи и да навредят на държавата, която е целта на това влияние\". Примерите включват информационни кампании, политически натиск, подкопаване на стабилността на границата, използване на икономически трудности и влияние върху решенията в енергийната политика.", "date": "2018.12.10", "title": "Финландия алармира: Русия и Китай са огромна киберзаплаха"}
{"url": "https://www.faktor.bg/bg/articles/georgi-harizanov-rumen-radev-e-parviyat-prezident-bez-misiya", "text": "Румен Радев е първият президент без мисия. От президента Желев, минавайки през президента Стоянов, г-н Първанов и накрая президента Плевнелиев – те имаха своите мисии във властта - всички имаха мисия. Дали това ще е демократизацията на държавата; дали ще е ясното й насочване в посока членство в НАТО и ЕС; дали ще е реализирането на големи енергийни проекти, или пък ще е създаване на икономика от ново поколение и привличането на инвеститори в дигиталния сектор. Това коментира в интервю за \"Фокус\" политическият анализатор Георги Харизанов. ,,Всеки един от предишните президенти имаше своята ясна мисия. Сега имаме говорене, което се задоволява с критики и констатации, без да предлага нито едно решение“, каза още политическият анализатор. Георги Харизанов сподели, че е налице желание на президента Радев и на неговия екип да се позиционира като опозиция, а острата политическа лексика за целта прераства в нежелание за диалог с управляващите. Според него целта е да се предизвика институционална криза, която да доведе до назначено от президента служебно правителство и така да бъде осигурен пътят на БСП към властта.", "date": "2018.12.10", "title": "Георги Харизанов: Румен Радев е първият президент без мисия"}
{"url": "https://www.faktor.bg/bg/articles/ubietsat-na-krasivata-reyndzharka-izpolzval-boyna-tehnika-usukvane-na-shiyata-v-dvete-posoki", "text": "Близо 300 лева е получил от автоморга убиецът на Десислава Стоянова бившият рейнджър Светослав Каменов за нейния фиат. Трупът бе открит в къщата му в Сопот 8 дни след изчезването на жената. Тя дала колата на бившия си колега Светослав, за да я ремонтира, но той не го направил. Обяснил ѝ, че е закарал фиата ѝ за скрап, тъй като двигателят му е развален. На 29 ноември около 21 ч. бившият военнослужещ се обадил на жертвата и двамата се срещнали пред блока ѝ в Карлово, за да му предостави тя документите за автомобила. Книжата са открити в къщата на Каменов в Сопот, където на 7 декември бе намерен и трупът на 40-годишната жена, пише “24 часа”. От прокуратурата са потвърдили информацията. Стоянова е тръгнала доброволно с убиеца си и негов приятел към Сопот. “Вероятно в дома на Светослав двамата са се скарали за фиата, но не само това е мотивът за престъплението. Нещо го е обидило. А той е бил агресивен човек и лесно е излизал от релси”, посочват разследващите. В момента те се опитват да изяснят какво точно се е случило. На този етап Каменов е направил частични самопризнания. Тази седмица се очаква да бъде доведен в Пловдивския окръжен съд, където прокуратурата ще му поиска постоянен арест. “Възможно е обвинението да се прецизира в убийство, извършено по особено мъчителен за жертвата начин, ако има такива данни от аутопсията”, подчерта наблюдаващият прокурор Петър Петров. Предварителните резултати сочат, че причината за смъртта е травма, получена при усукване на шията в двете посоки. Става въпрос за техника, която Каменов е усвоил в армията. Както разследващите вече съобщиха, той е участвал в 3 задгранични мисии в Ирак и Афганистан и е бил отлично подготвен да действа при извънредни ситуации. Преди да бъде уволнен от служба заради шофиране в нетрезво състояние е обучавал редници на бойнотактически умения. Все още не е ясно при какви обстоятелства се е запознал със Стоянова. Криминалистите обаче твърдят, че двамата не са имали интимна връзка. Жената оставя сираче 15-годишен син. Тийнейджърът живее при бившия ѝ съпруг, който е офицер в Сухопътни войски. В 61-а карловска бригада, където е служила Десислава, възнамеряват да организират благотворителна кампания. “Ще подпомогнем детето на Стоянова. Всичките й колеги са потресени от трагедията”, каза командирът на поделението бригаден генерал Пламен Йорданов. Жертвата е имала 15 000 лева кредит от банка, но това няма връзка с убийството, са установили от полицията при проверка на сметките ѝ.", "date": "2018.12.10", "title": "Убиецът на красивата рейнджърка използвал бойна техника -  усукване на шията в двете посоки"}
{"url": "https://www.faktor.bg/bg/articles/ikonomika/-bulgargaz-iska-novo-poskapvane-na-prirodniya-gaz", "text": "Природният газ да поскъпне с 3, 5% от януари. Това искане внесе \"Булгаргаз\" в Комисията за енергийно и водно регулиране, съобщи БНР. От регулатора вече информираха, че при подобно увеличение няма да се наложи промяна в цената на парното, топлата вода и тока. Очаква се Комисията да разгледа и одобри предложението на \"Булгаргаз\" до края на този месец. \"При такова повишение на цената, ако разбира се, Комисията го утвърди, това означава, че цената на топлинната и на електрическата енергия няма да бъде променена от 1 януари\", коментира председателят Иван Иванов. През юли Комисията одобри поскъпване на природния газ с 10,81% до 400,95 лв./1000 куб. м. или 37,79 лв./MWh (без акциз и ДДС).", "date": "2018.12.10", "title": "\"Булгаргаз\" иска ново поскъпване на природния газ"}
{"url": "https://www.faktor.bg/bg/articles/kark-daglas-na-102-blagodaren-sam-za-prekrasniya-zhivot", "text": "Легендата на холивудското кино Кърк Дъглас празнува своя 102-ри рожден ден в неделя, съобщава БТА. Навръх празника си актьорът каза, че е благодарен за прекрасния живот, който е имал. Но е притеснен за това накъде е тръгнал светът в наши дни. Дъглас ще отбележи специалния повод на парти в тесен семеен и приятелски кръг. Сред звездните гости ще бъдат Стивън Спилбърг, Джефри Канценбърг и Рон Майър. Популярната снаха на рожденика - Катрин Зита Джоунс, поздрави свекър си с видео, качено в профила й в Instagram: Като подарък за празника си екранният Спартак си пожела да има мир по света. \"Днешните времена са станали доста сурови, би ми се искало хората да се отнасят един към друг с повече уважение и доброта\", споделя рожденикът.", "date": "2018.12.10", "title": "Кърк Дъглас на 102: Благодарен съм за прекрасния живот"}
{"url": "https://www.faktor.bg/bg/articles/balgarin-grabna-nagradata-na-konkursa-na-national-geographic-za-2018", "text": "Снимка на хиляди неизползвани автомобили, паркирани в пустинята Мохаве, беше избрана за носител на голямата награда на конкурса на списание National Geographic за 2018 г. Фотографията е озаглавена \"Нереално\" и неин автор е българинът Ясен Тодоров, който от години живее в САЩ, съобщи National Geographic в края на миналата седмица, посочва \"Дневник\". Цигуларят Ясен Тодоров от близо 20 години развива страст към небето. Днес той е летателен инструктор. Започва да се занимава с фотография, защото иска да сподели страстта си със света отдолу. Наградената снимка от конкурса на National Geographic е едновременно красива и ангажирана с околната среда. Тя също така носи на българина 5000 долара. В деня на заснемането на наградената фотография Тодоров знаел, че изпепеляващата калифорнийска жега ще бъде предизвикателство за неговия малък самолет \"Пайпър Уориър\" от 1976 г. Българинът често е летял в местността и е бил наясно, че местното летище се използва за съхраняване на стари самолети, които биват използвани за скрап или за резервни части, разказва той пред National Geographic. След избухването на скандала с данните за вредните емисии от колите на \"Фолксваген\" в САЩ огромните широки пространства около летището се превръщат в гробище за автомобили. Когато чул за този случай, Ясен Тодоров бил поразен от размера на историята - той искал сам да види за какво става дума. Това, което успял да улови с обектива си, било забележително. Хиляди автомобили, произведени от \"Фолксваген\" и от Ауди от 2009 до 2015 г., стояли захвърлени насред пустинята Мохаве. \"С кадри като този се надявам да станем по-съзнателни и отговорни към красивата си планета\", коментира пред National Geographic Тодоров.", "date": "2018.12.10", "title": "Българин грабна наградата в конкурса на National Geographic за 2018"}
{"url": "https://www.faktor.bg/bg/articles/ban-balgariya-e-s-nay-niskiya-zhiznen-standart-v-es", "text": "България е последна в класацията по материален жизнен стандарт в ЕС. Това показва изследване на проф. Васил Цанов и проф. Георги Шопов от Института за икономически изследвания при БАН. По отношение на териториалните различия в страната според проучването водещ е Югозападният район, а сред губещите е и Южен централен. За последните 7 години България заема последното място в класацията, която подрежда страните в Европейския съюз по жизнен стандарт. От 2010 г. до 2017 г. оценките за България спрямо останалите страни членки са 4-6 пъти по-ниски, като тенденцията е те продължат да се понижават. Докато в ЕС средният коефициент на материален жизнен стандарт за 2010 г. е бил 46.6%, то в България той е бил едва 9.9%, което ни нарежда на последно място сред 28-те държави. През тази година Лихтенщайн е страната с най-висок стандарт - 90.8%, а на опашката пред нас са Литва, Латвия и Румъния. Подредбата за 2017 г. е същата. Средният коефициент в ЕС е бил 45.6%, докато в България той е бил 7%. И тогава страната ни се нареди на последно място, а непосредствено пред нас отново бяха двете балтийски държави и северната ни съседка. Има слаби изменения в позиционирането на страните членки за периода. Различията намаляват с 2.2%. Икономистите на БАН обаче отчитат, че между България и ЕС тези различия се увеличават. С положителен растеж на материалния жизнен стандарт се открояват Великобритания, Чехия, Ирландия, Литва, Латвия, Полша, Словакия, Малта и Хърватия. От своя страна България неизменно остава с ниски оценки. В доклада са изследвани и териториалните изменения на материалния жизнен стандарт у нас. За целта са използвани 3 групи показатели за оценка: \"икономическо развитие\", \"доходи и потребление\" и \"неравенство и бедност\". Обобщението на данните за изминалите 7 години показва, че подреждането по райони търпи значителни промени. Изследването сочи, че Югозападният държи водеща позиция през целия период. Значителни подобрения се отчитат в Северен централен и Северозападен район, докато сред губещите се отличава Южен централен. Областите с подобрен жизнен стандарт са Габрово, Плевен, Силистра и Разград. От друга страна, сред областите със значително по-ниски оценки се нареждат Сливен, Кърджали, Смолян и Варна. Между районите се наблюдава слаба тенденция на сближаване. Независимо от това обаче диференциацията между областите се запазва. Изследването сочи, че въпреки непрекъснато снижаване на жизненото равнище от 2010 г. насам, броят на областите в критично състояние намалява.", "date": "2018.12.10", "title": "БАН: Броят на областите в критично състояние намалява, но отново сме последни в ЕС по жизнен стандарт"}
{"url": "https://www.faktor.bg/bg/articles/sentix-situatsiyata-v-evrozonata-sazhivyava-spomena-ot-svetovnata-finansova-kriza-ot-2008", "text": "Нагласите на инвеститори и анализатори относно икономическото развитие в еврозоната се влошиха рязко през декември за четвърти пореден път, достигайки най-ниско ниво от четири години насам в резултат на оставащите в сила притеснения относно протекционистката търговска политика на САЩ, бюджетните спорове на Италия с Европейската комисия и несигурността относно условията на Брекзит, показват резултати от последно проучване на базираната във Франкфурт компания за пазарни изследвания Sentix. Индексът на инвеститорското доверие на Sentix, определен от проучване сред 1076 инвеститори в еврозоната, проведено между 6-и и 8-и декември, се понижи рязко до -0,3 пункта от 8,8 пункта през ноември и очаквания на финансовите пазари за доста по-скромно понижение към ниво от 8,3 пункта. Това представлява влошаване на инвеститорското доверие за четвърти пореден месец и негова най-ниска стойност от декември 2014-а година. Индексът Sentix, измерващ текущата икономическа ситуация в еврозоната, се понижи от 20,0 пункта от 29,3 пункта през ноември, достигайки най-ниско ниво от януари 2017-а година насам, докато индексът на бъдещите инвеститорски нагласи се влоши до -18,8 пункта от -9,8 пункта през предходния месец, отбелязвайки най-ниско ниво от август 2012-а година. \"Гледайки международната обстановка, няма почти никакъв повод за надежда, тъй като дори силният американски фондов пазар бележи значителен спад\", отбеляза изпълнителният директор на Sentix - Манфред Хюбнер, добавяйки, че ситуацията сякаш съживява спомените за времето, предхождащо глобалната финансовата криза от 2008-а година.", "date": "2018.12.10", "title": "Sentix: Ситуацията в еврозоната съживява спомена за времето, предхождащо световната финансова криза от 2008"}
{"url": "https://www.faktor.bg/bg/articles/rabotna-grupa-kam-mzhg-se-zaema-s-problemite-na-pchelarite", "text": "В началото на 2019 г. ще бъде създадена постоянно действаща работна група, която да решава казусите в сектор \"Пчеларство\". Това заяви заместник-министърът на земеделието, храните и горите Янко Иванов, който се срещна с представители на протестиращи пчеларски организации. Той изтъкна, че работната група ще контролира изпълненията на взетите решения за подобряване на дейността в сектора. „Ще започнем с най-неотложните неща, а именно смъртността при пчелите в страната. Набелязахме някои административни документи, които се явяват като пречка и би трябвало да се преработят. Обещахме си да се държим взаимно информирани по отношение на здравния статус на пчелите и проблемите, които те виждат на терен, а ние няма как да знаем за тях. Между двете страни има пълно разбиране“, категоричен бе заместник-министър Иванов. Той изтъкна, че един от другите проблеми при производителите на мед е многобройната численост на организациите, които ги представляват. До момента са регистрирани 17 организации, а днес в Министерството беше входирана декларация, подписана от над 40 организации. Относно лабораториите за изследване, той подчерта , че на територията на страната има такива действащи, но трябва да се преразгледа начинът на вземане на проби. Янко Иванов заяви още, че МЗХГ е отпуснало средства на Българската агенция за безопасност на храните (БАБХ) за закупуване на софтуер, който да оптимизира връзката между държавата и пчеларите, в случай на поява на масови заболявания. По време на срещата стана ясно, че сумата по de minimis за пчеларите е в размер на 3,5 млн. лв. Тези средства представляват 30% от разходите, които пчеларите са направили за зимно подхранване. „Само два сектора в животновъдството получават средства по de minimis тази година. Това са овцевъдите и пчеларите“, подчерта директорът на дирекция „Животновъдство“ в МЗХГ Силвия Василева.", "date": "2018.12.10", "title": "Работна група към МЗХГ се заема с проблемите на пчеларите"}
{"url": "https://www.faktor.bg/bg/articles/srs-ata-na-ivancheva-ya-podgotvete-edno-darenie", "text": "Стотици страници записи на разговори, придобити със специални разузнавателни средства (СРС), потвърждават корупционните действия и тоталния хаос в община \"Младост\" при управлението на отстранената кметица Десислава Иванчева и заместничката й Биляна Петрова, уличени заедно с бившия кмет на района Петко Дюлгеров в искането на подкуп в размер на половин милион евро от строителния предприемач Александър Ваклин. Документите, които са представени по време на съдебните заседания, публикува сайтът \"Правен свят\". Преди седмица Специализираният наказателен съд (СНС) разсекрети разговорите, като започна изчитането на стенограмите. От тях се разбира, че прилагането на СРС е започнало през първата половина на месец февруари 2018 г. и продължава над два месеца, като приключва с арестите на триото. СРС-та напълно се припокриват с показанията на Ваклин, че в продължение на месеци Иванчева и Петрова умишлено са бавели разрешителните за строежа на предприемача, с цел личното им облагодетелстване и това на посредника Дюлгеров. С разрешение на съдия, службите са подслушвали телефоните на Александър Ваклин, Десислава Иванчева, Биляна Петрова и Петко Дюлгеров. Като веществени доказателства по делото, освен аудио-записи на телефонни разговори, има и заснети с фотоапарат и със скрита камера срещи, включително и такава, на която са Десислава Иванчева, Биляна Петрова и Александър Ваклин. Приложените към делото разузнавателни средства разкриват напълно различен образ на бившата кметица и нейната заместничка от този, който двете са се опитвали да представят пред обществото, докато управляват Район \"Младост\", а още повече след тяхното задържане в центъра на София на 17 април 2018 г., след получаването на първата вноска от предварително белязаните 70 000 евро от поискания подкуп. Разговори между Иванчева и Петрова, а и техни с трети лица, потвърждават твърденията и на други предприемачи, желаещи да инвестират в район \"Младост\", на които документите умишлено са били забавяни, с цел изнудване, прикривано като дарения за общината.  СРС-та показват още, че Дюлгеров активно е посредничил между строителя и общинското ръководство на \"Младост\". Има десетки разговори на Дюлгеров с Ваклин, в част от които се говори за плащания срещу поемане на ангажимент всички нужни документи за строителството да се придвижат от кметицата и нейната заместничка.  При една от документираните срещи, проведена на 23 март в заведение на ъгъла на бул. \"Мария Луиза\" и бул. \"Тодор Александров\", в която участват Петко Дюлгеров и Александър Ваклин, двамата говорят за конкретните суми, срещу които Десислава Иванчева се е съгласила да издаде разрешението за строителство и последващите документи, а именно 20 евро на квадратен метър.", "date": "2018.12.10", "title": "СРС-ата на Десислава Иванчева: Я подгответе едно дарение!"}
{"url": "https://www.faktor.bg/bg/articles/avarii-i-katastrofi-razbiva-mita-za-shtastlivoto-i-obgrizhvano-ot-bkp-bitie-na-komunisticheskiya-rabotnik", "text": "Преди броени дни бе представена книгата на Даниел Вачков „Аварии и катастрофи. Хроника на българската индустрия“. Тя е част от поредицата „Минало несвършено“ – проект на Института за изследване на близкото минало, който поставя акцент върху актуални теми и проблеми, свързани с комунистическия режим (1944-1989).  Монографията на Даниел Вачков е едно изключително прецизно историческо изследване на индустриалните аварии и катастрофи през комунистическия период, което успешно представя цялото многообразие на тези явления.  Авторът тръгва от коректната и идеологически безпристрастна постановка, че след индустриалната  революция в Западна Европа, с разгръщането на процеса на индустриализацията, промишлените аварии се превръщат в съществена характеристика на развитието на съвременните общества. Достойнството на тази книга е, че въз основа на разнообразен архивен документален материал, в това число и на разнообразни статистически данни, тя разбулва мита за щастливото, безпроблемно, осигурено, постоянно обгрижвано от БКП битие на комунистическия работник, който и днес продължава да битува в съзнанието на част от българите, които не могат да скъсат с носталгията по близкото минало. Достатъчно е да споменем само няколко статистически данни, цитирани в книгата. Например по времето на комунизма почти всеки ден средно по двама работници са загивали при трудова злополука. Смъртните случаи при трудови злополуки през 1964 година са 518, през 1971 – 553, през 1987 – 495. За сравнение през 2010 трудовите злополуки са едва 95, а през 2013 – 87. Книгата на Вачков дава отговор на един ключов въпрос – каква е цената на социалистическата модернизация в България, която обществото плаща в годините на комунизма. Както авторът сам пише много конкретно в изследването си „…мнозинството от българските работници работят при изключително тежки условия на труд. Във всеки аспект се виждат характеристиките на една провалена индустриална модернизация…В авариите няма нищо героично – във всички случаи те са резултат на лоша организация, лоши условия на труд, на грубо неспазване на трудовата дисциплина и на правилата за безопасност на производството, остаряла и некачествена техника и форсиране на производствения процес“. Достойнство на монографията на Даниел Вачков е, че той разполага всички  изследвани събития съотнесени и обяснени чрез по-широкия контекст на политическата и икономическа ситуация на страната във всеки един период от нейното развитие – от периода на установяването на ОФ-власт и поставянето на  основите на комунистическата система, през периода на чистия сталинизъм, през времето на ограничената десталинизация и големия скок напред, пред реформаторското десетилетие на 60-те години, през развитото социалистическо общество и през периода на краха на комунизма… Това дава възможност да се обясни и реакцията на комунистическата власт спрямо авариите и катастрофите. В периода на утвърждаването на комунистическия режим, например, властта заклеймява авариите и пожарите в промишлеността като саботажна дейност и вредителство, целящи да компрометират  нейната стопанска политика, като прояви враговете на новия строй, като същевременно придава на вредителството в икономиката едно твърде широко тълкуване – „всички икономически негативи на  планово-административната икономика, като ниско качество на продукцията, произвеждане на стоки, които не се търсят, лошото планиране, ниската производителност на труда,  използването на огромно количество суровини и енергии и др. неефективни недъзи на съветския стопански модел.“ Принос в изследването на Вачков е, че той  разглежда авариите  и катастрофите по времето на комунистическия режим не единствено с тяхното конкретно значение, но и в преносен смисъл. Като форма на авария се означава всяка злополука и неуспех. А като катастрофа – всяко събитие, което има тежки разрушителни последици, както за преките участници в него, така и за околната среда.  Ето как коментира този ракурс на изследването проф. Пепка Бояджиева: „Аз бих определил монографията на Даниел Вачков най-напред като изследване на неуспеха и провала, и като опит да се разбере дадена обществена система чрез нейните неуспехи. Тя убедително илюстрира това, че неуспехите са много важен методологически ключ към разбирането на социалната среда, в която се случват. Монографията не е само и просто изследване на авариите и катастрофите в промишлената сфера през комунистическия режим. Тя е мислене чрез изследване отвъд – с други думи, изследвайки авариите и катастрофите, се отива отвъд собствените проблеми на индустрията, за да се разбере: -   Спецификата на индустриализацията и модернизацията през комунистическия период и тяхното отражение върху обществените процеси; -   Как проблемите в индустрията се използват за изграждането на тоталитарната комунистическа система в България и за установяване на повсеместен контрол над обществото от комунистическата партия; -   Същността на комунистическата система, от гледна точка на присъщите й управленчески механизми на вземане на решения и на нейните вътрешни  способности и капацитет да функционира ефективно, да се справя с предизвикателствата на средата; -   Ролята на различни организации и институции, като профсъюзите и средствата за масова информация, като съучастници в провеждането на политиката на БКП и утвърждаването на нейната власт; -   Идеологическата същност на комунистическата система в България, която намира проявления в идеологизирането на всички обществени явления, включително и на промишлените злополуки и аварии, разминаването между идеология и действителност, между идеологията, утвърждаваща ключовата роля на работничеството в социалистическия строй и реалното положение на работниците в социалистическите заводи; -   Мястото на пропагандата в комунистическия режим и използваните механизми за създаване и съхраняване на положителен образ на режима сред широката общественост.“ Книгата на Даниел Вачков „Аварии и катастрофи. Хроника на българската индустрия“ е 36-ото издание от поредицата „Минало несвършено“ на Института за изследване на близкото минало. Само по себе си всяко едно изследване от нея има своя принос в осветяване на историята на България по време на комунистическия режим в периода 1944-1989 година. Достойнство на всяка една от книгите е, че български изследователи разглеждат теми, търсят отговори на въпроси, правят безпристрастен прочит и разбиват митове от близкото ни минало на базата на най-сигурните източници на информация за историята, каквито са архивите. В същото време всяка една монография се фокусира върху проблеми, които са релевантни към нашата най-нова история и проектират по специфичен начин в съвременното ни битие, което ги прави много актуални и днес.", "date": "2018.12.10", "title": "„Аварии и катастрофи“ разбива мита за щастливото и обгрижвано от БКП битие на комунистическия работник"}
{"url": "https://www.faktor.bg/bg/articles/bivshiyat-reyndzhar-svetoslav-kamenov-ostava-za-postoyanno-v-aresta", "text": "Бившият рейнджър Светослав Каменов, обвинен за убийството на военнослужещата Десислава Стоянова, остава за постоянно в ареста. Това реши окръжният съд в Пловдив при гледането на мярката за неотклонение на обвиняемия. Прокуратурата обоснова искането си за постоянен арест с действията на Каменов след убийството. Оказа се, че през този период той дори е напуснал България и е отишъл в Гърция през зелена граница. След това се върнал в страната, укривал се при бившата си приятелка в София и накрая се озовал в с. Зверино, където бе заловен. Освен това четири пъти е бил съден, макар да е реабилитиран по тези случаи. Според обвинението Светослав Каменов е търсил съдействие от брата на бившата му съпруга, който работи в МВР, но не е искал от него да прикрива престъплението му, информира Канал 3. Всички разпитани свидетели не са преки очевидци, а възпроизвеждали какво е обяснил Каменов, обяви пред съда неговият служебен защитник. Според адвокат Снежанка Почева не е имало сексуална връзка между него и убитата. Нямало и данни, че автомобилът на рейнджърката е предаден в морга, заради който се предполага, че се е стигнало до скандал между двамата.  Единствените думи на Каменов пред съда бяха, че иска да бъде пуснат под домашен арест.", "date": "2018.12.10", "title": "Оставиха в ареста рейнджъра убиец"}
{"url": "https://www.faktor.bg/bg/articles/bogdan-milchev-bonus-malus-sistemata-e-sazdadena-predi-poveche-ot-100-godini", "text": "Минаха повече от три месеца от катастрофата край Своге, но мантинелата си стои както веднага след катастрофата – смачкана. Това каза в предаването \"Лице в лице\" по БТВ експертът към Института за пътна безопасност и бивш началник на КАТ Богдан Милчев по повод изпратеното от Института до главния прокурор Сотир Цацаров отворено писмо. Когато институциите не функционират, опираме персонално до хората, които оглавяват тези институции. Затова искам да се обърна към г-н Цацаров, защото някой се опитва да си измие ръцете, че мантинелата не се сменя, защото се води досъдебно производство. Г-н Цацаров, убеден съм, че Вие сте за пътната безопасност и се надявам до Нова година мантинелата да бъде сменена, заяви Милчев. Нашите констатации след катастрофата бяха, че са налице редица нарушения и при проектирането на пътя, и при изпълнението, и при последващия контрол. Ще бъдем най-големите глупаци, ако след тази катастрофа не коригираме начина, по който управляваме пътната безопасност. В България имаме един основен проблем – няма звено, институция, която да носи общата отговорност за пътната безопасност. В закона има 11 такива институции, но те не функционират като система. Като краен резултат констатираме нарастващия травматизъм, посочи експертът. В момента отговорността е споделена, а споделената отговорност води до безотговорност, добави той. По думите му наложително е създаването на агенция за пътна безопасност, която да анализира и да извършва корекция на свързаните с пътната безопасност нарушения, които се констатират. Богдан Милчев се усъмни в данните на МВР, че тази година има сериозен спад на загиналите по пътищата. Тази година констатирахме доста интересно смятане от страна на МВР – според това смятане 2+2=3. Винаги констатираме някакви разминавания по отношение на жертвите, каза експертът. \"Бонус-малус\" системата е създадена преди повече от 100 години единствено и само да въздейства върху поведението на шофьора – кой колко е рисков. Тя няма отношение към застрахователите. А шепа държавни чиновници са на път да отвратят хората от една добре действаща система, заяви Милчев. Той призова КФН да отмени наредбата за системата \"бонус-малус\". Трябва да се направи втори опит, той ще бъде успешен, посочи експертът. Видимо е и че имаме проблем с пътищата. Лошото им състоение влияе на шофьорите. Необходимо е веднага да бъдат установени черните точки по пътищата, където има концентрация на катастрофи, и да бъдат отстранени причините за пътните инциденти, каза още Богдан Милчев.", "date": "2018.12.10", "title": "Богдан Милчев: Системата \"Бонус-малус\" е създадена преди 100 години и не засяга застрахователите"}
{"url": "https://www.faktor.bg/bg/articles/ban-i-meteorolozite-opryaha-do-edna-sgrada", "text": "Споровете около отделянето на Националния институт по метеорология и хидрология (НИМХ) от Българската академия на науките (БАН) опряха до една сграда. Става въпрос за двуетажна сграда от комплекс от сгради на столичния булевард \"Цариградско шосе\" 66, в която академията иска да се помещава новосъздаденият институт за изследвания на климата, атмосферата и водите, в който се очаква да останат няколко души от НИМХ. Отделящият се институт, който ще продължи да ползва останалите сгради от комплекса, обаче иска да запази и двуетажната сграда. Това обясниха участници в работните групи, които трябва да финализират разделянето на двете институции, пише \"Дневник\". Решението за отделяне на НИМХ бе взето от парламента с гласуването на второ четене на държавния бюджет за следващата година, в преходните и заключителните разпоредби на който е предвидено, че от 1 януари 2019 г. институтът е самостоятелно юридическо лице, чийто ръководител е разпоредител с бюджет по бюджета на Министерството на образованието и науката (МОН). Депутатите решиха още институтът да излезе от структурата на БАН с цялото си имущество, с всички права и задължения, както и с членство във всякакви международни организации. В момента работна група описа и преговаря как да се разделят имотите, тъй като в момента институтът ползва и имоти, собственост на академията, както и обратното. Според министъра на образованието и науката Красимир Вълчев може да се възприеме подход, по който сградите да се разделят на принципа на необходимост за ползване, като има и такива, които се ползват от двата института. В краен случай сградата можело да се раздели между тях. В петък образователното министерство публикува проект за устройствен правилник на Националния институт по метеорология и хидрология, според който той ще се ръководи от общо събрание, научен съвет и генерален директор, който ще се назначава от министъра на образованието по предложение на съвета. Предвидени са 724 щатни бройки. Има и възможност НИМХ да сключва договори с научни организации и университети в страната и чужбина за съвместна образователна, квалификационна и научна дейност.", "date": "2018.12.10", "title": "Споровете между БАН и метеоролозите опряха до \"една сграда\""}
{"url": "https://www.faktor.bg/bg/articles/ministar-ananiev-nyama-problem-s-akreditatsiyata-na-meditsinski-fakultet-v-su", "text": "Желанието на всички нас е да съхраним Медицинския факултет към Софийския университет, заяви здравният министър Кирил Ананиев на среща със студенти от най-старото висше учебно заведение, на която присъства и ректорът проф. Атанас Герджиков.  \"Сядаме на една маса заедно, защото търсим диалог, а не конфронтация. Никога не е стоял на дневен ред въпросът за закриване на Медицинския факултет. Плановете ни са не само да съхраним съществуващата база, но и да я надградим\", увери министър Кирил Ананиев студентите на Медицинския факултет към СУ „Св. Климент Охридски“. Предмет на разговора бяха както преобразуването на Университетска болница \"Лозенец“ в многопрофилна болница, осигуряваща комплексно лечение за деца, така и бъдещето на Медицинския факултет към СУ. Министърът подчерта, че Министерството на здравеопазването е взело всички мерки за определянето на допълнителни клинични бази, в които да се провежда обучението на студентите. На среща с директорите на университетските болници в София с екипа на МЗ, всички те са декларирали готовност да отворят вратите си за студентите на МФ на СУ. \"Важно е да изберем кои от тях искаме за вас. Заедно ще решим кои да са те“, категоричен беше министърът. Кирил Ананиев увери студентите, че няма опасност за акредитацията на Медицинския факултет, като последната е направена през тази година и е за 6-годишен срок. В този смисъл не съществува и никакъв риск за легитимността на дипломите на обучаващите се и завършилите Медицинския факултет. \"Няма да има прекъсвания на обучения, няма да се наруши учебният процес заради преобразуването на болницата и преместването на клиники“, подчерта Ананиев. В 6-месечен срок Министерството на здравеопазването трябва да е готово с анализ на състоянието на болница \"Лозенец“, а самото преобразуване ще отнеме толкова време, колкото е необходимо. На всеки етап ще бъде провеждана среща със студентите, а решенията ще бъдат взимани съвместно, обеща Кирил Ананиев. Намеренията на МЗ са детската многопрофилна болница да бъде създадена по чл. 5 от Закона за лечебните заведения, като ведомствена болница към министерството. \"Това ще стане поетапно, като в същото време ще строим новия корпус, с който да отговорим на изискванията за леглови капацитет за детска болница“, посочи още здравният министър. Министър Ананиев обясни, че предстоят разговори с всеки един от лекарите, които сега работят в болница \"Лозенец“, като те ще получат предложения, които да удовлетворяват изискванията къде да практикуват професията си. Крайното решение къде да работят ще бъде тяхно. \"За мен тази среща беше изключително важна и ползотворна, защото исках студентите да чуят от мен и от ректора на Софийския университет отговорите на въпросите, които ги вълнуват. Студентите бяха изключително коректни и точни при задаването на въпросите, които касаят тяхната съдба и тази на Медицинския факултет“, посочи министър Ананиев след срещата. Министър Ананиев обеща Министерството на здравеопазването да отговори официално на всички писмени въпроси на студентите и тези отговори да бъдат гаранция както за поетите ангажименти, така и за търсене на бъдеща отговорност.", "date": "2018.12.10", "title": "Министър Ананиев: Няма проблем с акредитацията на Медицински факултет в СУ"}
{"url": "https://www.faktor.bg/bg/articles/istorik-ima-hora-koito-se-opitvat-da-monopolizirat-patriotizma", "text": "Един от принципите на добросъседство е да не се посяга към чужда история. Това обясни в интервю за БНР проф. Иван Илчев -  член на комисията, която разглежда историята между двете държави, между които възникна напрежение през почивните дни. Повод за това стана позицията на вицепремиера Красимир Каракачанов, в която той предупреди македонския премиер Зоран Заев да не злоупотребява с темата за македонския език, защото това може да струва европейското бъдеще на Скопие. Той отправи и критики към работата на македонския представители в двустранната комисия по историческите въпроси, тъй като, според него те се опитват да налагат позиции, които са далеч от историческата истина.  Последва и отговор от Скопие - в позиция македонското външно министерство се казва, че сключеното споразумение за приятелство предполага взаимно разбиране, уважение и загриженост за интересите на съседа. „Членовете на комисията - българската част от тях, многократно с нещата, които са писали и публикували, са доказали какво е тяхното становище за миналото на Македония, както и връзките на България с Македония“, подчерта проф. Илчев, както и заяви:  „Малко се дразня когато някои хора се опитват да монополизират патриотизма“. „Въпросът е преди всичко политически, т.е., на политическа воля, но дотолкова, доколкото историческите факти и трактовки са безспорни за периода до 1945 година. Единици са хората от световната научна общност, които подкрепят някои от тезите на македонската историография“, добави той.   „В Македония се насаждат упорито антибългарски настроения повече от 100 години“, каза още проф. Илчев: „Има цели поколения граждани на Македония, които са възпитавани с легенди и с митове - изключително трудно е те да се променят и абсолютно нереалистично е да се смята, че те ще се променят едва ли не в рамките на няколко месеца. А и не бива да се забравя, че тази съвместна комисия няма никакви правомощия да променя нещата - тя може само да даде препоръки на политическата власт в двете страни. Дали политическите власти ще се съобразят с тях - това вече е въпрос на властта“.  Проф. Илчев уточни, че от разговори с македонските членове на комисията е останал с впечатление, че „някои от тях са по-компромисно настроени, но един-двама, за съжаление, застъпват тезите на македонизма“.  „Постигнахме компромис за цар Самуил - македонската страна призна, че той принадлежи на българската владетелска традиция и е владетел на България, в която по това време влиза и съвременна Македония. Взе се решение за съвместно отбелязване на годишнината на Григор Пърличев, като в аргументация се каза, че той е български учител, както и че той стои с творчеството си в основата на културата на съвременна Македония“, поясни проф. Илчев, както и уточни, че спор е възникнал за някои от имената на тракийските племена.  „Последните 50-60 години в езика, който се говори в Македония, за съжаление, настанаха много промени“, уточни проф. Илчев в коментар на македонския език, които си говори към днешна дата в западната ни съседка, както и поясни, че в речта са влезли „съзнателно много сърбизми“, а „много български думи са били заменени с чуждици само и само езикът да бъде отдалечен от българския език“. „През 1945 година в Македония на практика създават нов македонския правопис и нов език, който да бъде отдалечен от българския максимално. Той е изкуствено създаден просто с цел да се отдалечи от българския език“, добави той, но не спомена и дума кой извърши тази фалшификация и кой носи вината за това. „Това са процеси, които вървят там от повече от 100 години и за които вина имат и българската държава и българските политици“, категоричен беше проф. Иван Илчев.", "date": "2018.12.10", "title": "Проф. Иван Илчев: През 1945 г. изкуствено създадоха македонски език, за да отдалечат македонците от България"}
{"url": "https://www.faktor.bg/bg/articles/korbin-gotov-da-poeme-kormiloto-vav-velikobritaniya-ako-mey-se-provali-v-parlamenta", "text": "Лейбъристката партия във Великобритания обяви, че нейният лидер  Джеръми Корбин е готов да поеме премиерския пост начело на правителство на малцинството още в сряда, ако Тереза Мей загуби гласуването по нейната сделка за Брекзит във вторник в Камарата на общините.  Джон Трикет, член на кабинета в сянка, заяви, че трябва да бъдат проведени нови общи избори, ако Тереза Мей загуби вота. Той изтъкна в интервю за \"Скай нюз\", че това е предпочитания вариант от лейбъристите, но ако това не стане, \"ние сме готови да сформираме правителство на малцинството, ако това е необходимо и това може да стане още в сряда сутринта, като се опитаме да подновим преговорите и да придвижим страната напред в много по-добра посока\". Всичко това става в ден, в който редица вестници написаха, че Тереза Мей ще отложи гласуването в парламента и ще замине в понеделник за Брюксел. От \"Даунинг стрийт\" обаче  опровергаха тези твърдения и обявиха, че вотът във вторник ще се състои.  Междувременно северноирландските юнионисти предупредиха Тереза Мей, че не може да разчита на тяхната подкрепа. А в самата Консервативна партия подалите оставки министри Борис Джонсън, Доминик Рааб и Естър Маквей не изключиха възможността да оспорват лидерския пост на Тереза Мей, но все пак предпочитат възможността премиерът да предоговори сделката.", "date": "2018.12.10", "title": "Корбин готов да поеме кормилото във Великобритания, ако Мей се провали в парламента"}
{"url": "https://www.faktor.bg/bg/articles/pew-research-center-evropeytsite-nedolyubva-putin-i-rusiya-no-vliyanieto-im-v-sveta-raste", "text": "Негативно отношение към Русия и президента на Руската Федерация преобладава в световен мащаб. Това сочи проучване на Pew Research Center, проведено в 25 държави от всички континенти. Ролята на Русия в международната политика е нараснала през последните 10 години е мнението на голяма част от респондентите. Положително отношение към Русия имат 34% от анкетираните, а негативно - 54%. Що се отнася до Путин, то „за\" него са 26%, а негативно отношение имат 63%. Ролята на Русия в международните отношения е станала по-значима за 42%, а 19% са на противоположното мнение. Разглеждайки данните по региони се забелязва, че в западните страни преобладават негативните оценки. В Холандия неблагоприятните оценки за Русия са 79%, а позитивните - 15%. Във Великобритания съотношението е 66% към 22%, в САЩ - 64% към 21%, в Германия - 59% към 35%. Позитивно отношение към Русия имат филипинците, южнойкорейците, гърците, както и жителите на някои страни от Африка и Латинска Америка. Негативното отношение преобладава в Япония и Израел.", "date": "2018.12.10", "title": "Pew Research Center: В света недолюбват Путин и Русия, но влиянието им расте"}
{"url": "https://www.faktor.bg/bg/articles/blooomberg-mey-otmeni-glasuvaneto-za-brekzit", "text": "Премиерът на Великобритания Тереза Мей е отменила решаващото гласуване в парламента за сделката по Брекзит, съобщи Blooomberg, като се позова на свой източник в британското правителство. Причината е в предупреждение от нейната партия, че я очаква голямо поражение при гласуването. Гласуването в Камарата на общините за одобряване условията по развода на Обединеното кралство с Европейския съюз трябваше да се проведе във вторник вечерта. Сега обаче то ще бъде пренасочено за друга дата, твърди източникът на агенцията. Повечето експерти обаче предвиждаха отхвърляне на плана на Мей и евентуално нейната оставка като премиер. Днес Мей ще проведе разговор с министрите от кабинета си, на тема как да осигури положителен вот по сделката си с Брюксел. По-рано днес Европейският съд реши, че Великобритания може да остане в ЕС без да е необходимо да получи съгласието на страните - членки. В коментар по това решение, официален представител на правителството в Лондон обяви, че то няма да промени намерението на страната да напусне ЕС. Сега Мей трябва или да подобри параметрите на сделката с Брюксел или да убеди по-голямата част от настроените негативно към сделката парламентаристи да я подкрепят.", "date": "2018.12.10", "title": "Blooomberg: Мей отмени гласуването за Брекзит"}
{"url": "https://www.faktor.bg/bg/articles/ministar-valchev-razkri-edno-ot-nay-golemite-predizvikatelstva-v-obrazovanieto", "text": "През последните години дейностите по интереси в училищата бяха финансирани за сметка на средства от европейския и социалния фонд по оперативни програми. Но това не беше регулярно и устойчиво. Сега с допълнително приетите в държавния бюджет 25 милиона лева ще можем да финансираме устойчиво дейности по интереси във всички училища. Това каза на брифинг в Симитли министърът на образованието и науката Красимир Вълчев, цитиран от БТА. Тези дейности са много важен периметър от дейността на училищата, защото чрез тях могат да се правят редица политики, които невинаги могат да се реализират чрез часовете по учебния план. Тези дейности са насочени към развитие на способностите на децата, както в областта на математиката и природните науки, така и в сферата на спорта и изкуствата. 40% от дейностите трябва да бъдат насочени към математика, техника и природни науки, дигитална креативност. Там имаме най-видим спад в образователните резултати, посочи министър Вълчев. Според министър Вълчев едно от най-големите предизвикателства е намаляващият брой кандидат-студенти в инженерно-техническите и професионални направления. От друга страна, на пазара на труда това са позициите, на които очакваме най-голям недостиг на специалисти. В същото време там е и най-големият ръст на възнагражденията и този сигнал дава пазарът на труда, затова е необходимо всички усилия да се насочат към това повече деца от ранна възраст да бъдат мотивирани за включване в тези дейности. Опитваме се да направим образователните институции по-отворени и взаимодействащи си. 10 процента от предвидените 25 милиона лева ще бъдат насочени към общините за общински програми за междуучилищни дейности и изяви, които да се провеждат в партньорство с други общини. Необходимо е да насърчим и партньорството с родителите. Там, където училищата взаимодействат добре с родителите, имаме и по-добри образователни резултати. Училищата и семействата трябва да бъдат партньори, защото имат обща мисия - да обучат и да направят детето по-добро, подчерта министър Вълчев. В Симитли министър Красимир Вълчев, заедно с кмета на общината Апостол Апостолов даде началото на мащабен проект за ремонт на СУ \"Св. Св. Кирил и Методий\". Проектът е на стойност 2 милиона лева осигурени от Държавен фонд \"Земеделие\" и Община Симитли.", "date": "2018.12.10", "title": "Красимир Вълчев: Едно от най-големите предизвикателства е намаляването на кандидат-студентите в инженерно-техническите направления"}
{"url": "https://www.faktor.bg/bg/articles/es-razshiri-sanktsiite-sreshtu-rusiya-zaradi", "text": "Съветът на ЕС съобщи, че добавя девет имена в списъка на подлежащите на ограничителни мерки заради действия, подкопаващи или застрашаващи териториалната цялост, суверенитета и независимостта на Украйна, съобщи Нова ТВ. Новите имена се добавят към списъка заради участие в изборите в т.нар. Донецка народна република и Луганска народна република. Според ЕС т.нар. избори са незаконни и не ги признава. В изявление от 10 ноември ЕС осъди тези избори, тъй като са в нарушение на международното право, не са съобразени със споразуменията от Минск и нарушават суверенитета и законите на Украйна. Наказателните мерки се изразяват в забрана за пътуване до ЕС и запор на имущество в Общността. С днешното решение списъкът вече съдържа имената на 164 души и на 44 организации.", "date": "2018.12.10", "title": "EС разшири санкциите срещу Русия заради незаконните избори в Донецк и Луганск"}
{"url": "https://www.faktor.bg/bg/articles/poroshenko-podpisa-zakona-za-prekratyavane-na-dogovora-za-priyatelstvo-na-ukrayna-s-ruskata-federatsiya", "text": "Президентът на Украйна Петро Порошенко подписа закона за прекратяване на Договора за приятелство, сътрудничество и партньорство с Русия. Това съобщават днес от пресслужбата на държавния глава. Порошенко подчерта, че в началото на 2019 г. изтича следващият десетгодишен период, когато Украйна трябва официално да реши дали да продължи прилагането на договора или не. Според него \"изборът е очевиден - прекратяване\". \" Подновяването на  договора с Русия не трябва да се разглежда като епизод , а като част от нашата стратегия за окончателно прекъсване с колониалното минало на страната ни и преориентиране към Европа \", изтъкна ръководителят на украинската държава Порошенко отбележи, че това не се е случило досега, за да може той да се използва като база за множество претенции към Русия, които е изразила Украйна  в международните съдилища и други органи, като нарушител на договора, както и на правилата на международното право. Украйна е използвала всички възможности на този документ за да защити собствените си национални интереси, подчерта украинският президент.  Порошенко също така заяви, че настоява Министерството на външните работи на Украйна да завърши инвентаризацията на правната рамка с Русия. \"Ще продължим да правим изводи за полезността на някои споразумения\", каза Порошенко в коментар след подписването на закона. Според него кабинетът на Украйна трябва да предприеме \"спешни и ефективни стъпки\" за създаване на Междуведомствен координиращ орган, който да координира и оформи конкретните претенции на Украйна по отношение на Русия, която е причинила сериозни загуби заради продължителната въоръжена агресия. На 28 август 2018 г. в Киев, по време на 13-тото заседание на посланиците на Украйна в чужбина, президентът на Украйна Петро Порошенко заяви, че украинската страна е  готова да наруши Договора за приятелство , сътрудничество и партньорство с Русия.  Говорител на Кремъл Дмитрий Песков  нарече решението на Киев \"неприемливо\" . Той добави, че отношенията между държавите са в ситуация, която прави осъществяването му още по-трудно. На 18 септември Порошенко издаде указ, с който упълномощи Съвета за национална сигурност и отбрана да прекрати  договора за приятелство между Украйна и Руската федерация. На 3 декември украинският президент внесе в парламента законопроект за прекратяване на договора, резолиран като спешен. На 6 декември  парламентът одобри прекратяването на споразумението.", "date": "2018.12.10", "title": "Категорично: Украйна прекрати със закон договора за приятелство с Русия"}
{"url": "https://www.faktor.bg/bg/articles/makron-svika-sindikati-biznesmeni-i-ministri-zaradi-protestite", "text": "Еманюел Макрон свика консултации заради протестите във Франция. Той събра правителството, шефовете на големите синдикати и водачите на сдруженията на крупния бизнес. Френският президент търси конкретни решения, които да удовлетоврят протестиращите срещу цената на живота във Франция. Консултациите бяха свикани няколко часа преди президента да се обърне към нацията. Макрон е критикуван, че мълчи по исканията на протестиращите и е превърнал Елисейския дворец в бункер, в който се крие от гнева на народа.", "date": "2018.12.10", "title": "Макрон свика синдикати, бизнесмени и министри"}
{"url": "https://www.faktor.bg/bg/articles/tsvetanov-se-sreshta-s-vitsepremiera-i-ministar-na-vatreshnite-raboti-na-ungariya-shandor-pinter", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов ще проведе работна среща с вицепремиера и министър на вътрешните работи на Унгария Шандор Пинтер, съобщиха от пресцентъра на ГЕРБ. Срещата ще се проведе утре, 11 декември 2018 г. (вторник), в столицата на Унгария – Будапеща. Цветан Цветанов и Шандор Пинтер ще обсъдят теми от сектор \"Сигурност\" от националния, регионалния и европейския дневен ред, както и двустранното сътрудничество между България и Унгария.", "date": "2018.12.10", "title": "Цветанов ще се срещне с вицепремиера и министър на вътрешните работи на Унгария Шандор Пинтер"}
{"url": "https://www.faktor.bg/bg/articles/karakachanov-ako-sega-makedoniya-ne-spre-s-falshifikatsiyata-na-istoriyata-kato-chlen-na-nato-li-shte-spre", "text": "Трябва да се осъзнаят в Македония и да спрат с тази шизофрения. В противен случай ще гледат членството си в НАТО и ЕС през крив макарон. Все пак смятам, че добре ме разбраха в Скопие, тъй като реакцията им беше мекичка. Така че напрежение по-скоро няма. Това заяви в предаването Плюс-минус по Нова телевизия вицепремиерът и министър на отбраната Красимир Каракачанов по повод последните спорове между България и Македония. ,,Тези хора смятат да ни \"врътнат\" – ще продължат по старому и като влязат в НАТО и ЕС, ще започнат да ни атакуват. По този начин ще почнем да се излагаме и в НАТО, да се караме по български'', посочи той. ,,Премиерът Борисов ясно го е заявил на македонския си колега, но понякога е така в Македония – не го ли чуят в медиите, не го разбират и продължават с антибългарската си политика'', каза още Каракачанов ,,Извинете, но на 11-и октомври те празнуваха въстанието срещу българския окупатор, а България никога не е окупирала Македония, а я е освободила. Сега пък Щели да искат македонския език да бъде признат в Северна Гърция? Стига с тия номерца'', коментира вицепремиерът. ,,Година и половина след подписването на Договора за приятелство и добросъседство има само нежелание за работа от тяхна сътана. Тази комисия по историческите въпроси трябва да изяснява фактите от общата ни история на база на автентични и доказани документи, но от македонска страна има опит за шикалкавене, пак искат компромиси от наша страна. Казват, че те изучавали историята по друг начин. Признават само документи, които са писани по времето на Титова Югославия, въпреки че ние им предоставяме истински сведения от XI-XII век от антични историци'', завърши Красимир Каракачанов.", "date": "2018.12.10", "title": "Каракачанов: Ако сега Македония не спре с фалшификацията на историята, като член на НАТО ли ще спре?"}
{"url": "https://www.faktor.bg/bg/articles/obshtestvo/zakon-i-red/vks-desislava-ivancheva-i-bilyana-petrova-sa-ostaveni-v-aresta-nepravilno", "text": "Без да е имало още \"годен съдебен акт\" съдиите от Апелативния спецсъд са спрели решението на първата инстанция, с което се променя мярката на Десислава Иванчева и Биляна Петрова в \"домашен арест\". Това сочи доклад на Комисията от ВКС, която трябваше да провери спазени ли са всички изисквания по делата срещу бившата кметица на кв.\"Младост\" и заместничката ѝ, публикуван от Върховния съд. Апелативният спецсъд е спрял определението за изменение на мярката на двете подсъдими, въпреки че то все още не е било подписано от съдебните заседатели, а само от председателя на съдебния състав, става ясно още от доклада.  Образуваното искане за спиране е било разгледано и без да е изпълнена законовата процедура, съгласно която в седемдневен срок от съобщението за постъпилия частен протест подсъдимият може да направи възражение.  Още същия ден, след като спецсъдът пусна Иванчева и Петрова под домашен арест, апелативният съд спря изпълнението на тази мярка, а дни по-късно реши да отхвърли решението на първоинстанционния съд и да ги остави в ареста. Освен това апелативните съдии не са разполагали с протокола от проведеното съдебно заседание. Той е бил администриран до Апелативния спецсъд след произнасянето му по искането на прокурора за спиране на изпълнението на определението за промяна на мерките.  Съдебният състав е разполагал само с \"частичен\" протокол, който е в работен вариант и не представлява официален документ, тъй като е бил подписан единствено от председателя на първоинстанционния съдебен състав, но не и от секретаря. Понятие \"частичен\" проткол в процесуалния закон няма, отбелязва още комисията. Комисията счита, че констатираните нарушения представляват \"инцидентен случай на неправилна съдебна практика\".  Върховните съдии \"препоръчват на съдилищата да се укаже стриктно да спазват актуалното законодателство - нормите на НПК и Правилника за администрацията на съдилищата - при образуване и администриране на делата. Те не са самоцелни, а представляват гаранция за ефективно правосъдие\", пише още в доклада на комисията. (Източник: novini.bg)", "date": "2018.12.10", "title": "ВКС: Десислава Иванчева и Биляна Петрова са оставени в ареста неправилно"}
{"url": "https://www.faktor.bg/bg/articles/gumite-na-uchilishten-avtobus-izhvarchaha-v-dvizhenie", "text": "Ученически автобус остана без гуми по време на движение. Превозното средство е било пълно с деца от село Портитовци, които отивали на училище в Бойчиновци. На главната алея в града двете задни гуми изхвърчали. Свидетел на инцидента разказа, че превозното средство се движило без гуми около 20 метра, докато шофьорът успее да спре. За щастие автобусът не се преобръща. Децата са изведени веднага. Никой от тях не е пострадал. Водачът отказа коментар, но е дал обяснения в полицията. След инцидента мъжът подал молба за напускане. Само преди месец 10-годишният автобус е минал през оторизиран сервиз в Плевен за смяна на ходовата част и оттогава е изминал повече от 3000 км. През август е бил и на редовен годишен технически преглед. Но често аварирал, затова и от общината поискали нов от Министерството на образованието, съобщи Нова телевизия.", "date": "2018.12.10", "title": "Гумите на училищен автобус изхвърчаха в движение"}
{"url": "https://www.faktor.bg/bg/articles/afis-58-ot-balgarite-smyatat-che-koruptsiyata-narastva-rushvetite-sashto", "text": "От пролетта насам наблюдаваме рязко увеличение на публично видимата борба с корупцията в особено големи размери. Заведени бяха дела срещу фигури, станали известни в епохата на Голямата приватизация като Баневи, Арабаджиеви, Стайкови, арестувани бяха инспектори и общински кмет по подозрение в изнудване за подкуп. Доколко, според общественото мнение, тези усилия дават ефект? На въпроса, „Според вас, нараства, намалява или остава на същото ниво корупцията в България?\", през м. декември 58% отговарят, че нараства, а пет пъти по-малко - 11%, че намалява (Още 32% смятат, че тя остава на същото ниво). Иначе казано в съотношение 5,5 към 1 преобладава мнението, че корупцията в страната не само не намалява, но нараства. Същият въпрос е задаван в предишни национални изследвания на АФИС през отминаващата 2018 година и делът на отговарящите, че корупцията расте, се колебае в интервала 53-58%, докато обратното мнение се движи между 10 и 11%. Според Вас, нараства, намалява или остава на същото ниво корупцията в България? Нараства   57,8% Намалява   10,5% Остава на същото ниво   31,7% Причините за тази парадоксална реакция могат да се търсят в различни по дълбочина слоеве: оценка за правосъдието, политически пристрастия, мнение за социалното неравенство в страната. Да тръгнем от по-повърхностния план: Ако всички граждани са равни пред закона, институциите на правосъдието и правоналагането би трябвало да са „на страната на добрите\". Въпреки това само 20% имат доверие в съдебната система като цяло, докато 68% не й се доверяват. Нещо повече, на молба да посочат до две сфери, в които е най-силна корупцията, 43% посочват правосъдието, 34% митниците, 24% здравеопазването, 19% полицията, 17% партиите, 17% администрацията на министерствата, 10% общинските администрации, 8% държавните фирми, 6% образованието и 2% други сфери. Вижда се, че самото правосъдие води в класацията. Новият орган - Комисията за противодействие на корупцията и за отнемане на незаконно придобитото имущество (КПКОНПИ), заедно със специализираната прокуратура и съд посегнаха на представата за недосегаемост на богати или натоварени с власт лица. Въпреки това, само 17% отговарят положително на въпроса, дали имат доверие на Комисията, а 66% заявяват, че нямат. Отчасти това се обяснява с амортизация на шумните публични акции. Тъкмо тази есен предишни дела от 2010 г. (срещу бившия военен министър Николай Цонев, тези по делата известни като „Октопод\", „Медузите\", „Касоразбивачите\", лекари в родилното отделение в болницата в Горна Оряховица и др.) завършиха с фиаско във вид на оневиняване и присъди за обезщетения заради нарушение на правата на обвиняемите. И сега преобладава очакване за подобен резултат. На въпроса, Очаквате ли, че ще се стигне до присъди?\", 59% изразяват скепсис, че в крайна сметка ще бъде осъдено поне едно от разследваните лица. 30% очакват присъда да сполети само някои от тях. Едва 6% са на мнение, че ще бъдат осъдени всички. Възприятието за задълбочаване на корупцията в обществото е свързано с политическа ориентация, но не може да се сведе до партийни пристрастия. Сред хората, които биха гласували за ГЕРБ, позитивното възприятие има само лек превес (26% отговарят, че тя нараства, а малко повече - 30% смятат, че намалява, докато 42% не виждат промяна; съотношението е 1 към 1,2). По друг начин погледнато, почти цялото (70%) позитивно мнение е капсулирано в електората на управляващите. А сред неангажираните избиратели (отговорили с „Други\", „Не съм решил\", „Не отговарям\", „Няма да гласувам\"), оценката е дори по-негативна (60% смятат, че корупцията набира сила), отколкото средната за всички електорални групи. Тъй като голяма част от разкритията от изборите насам идват от депутати на БСП, очаквано потенциалният електорат на БСП е особено категоричен. Съотношението между двата отговора е 68% към 3% или 22 към 1). Така че разбивката по партии показва връзка в обратна посока: усещането за корупция не толкова е отражение на пристрастия, колкото обратно, „размеква\" подкрепата за управляващите партии. Ред явления като корупция, покупка на влияние, въздействие на парично подплатените интереси върху властта и медиите имат общ корен в социалното неравенство и неизбежното му преливане в гражданско. При зрелището на сблъсък между правосъдие и хора, притежаващи капитал, възприятията се влияят и от репутацията на втория протагонист. Затова въпросът не е само морален, а включва и равносметка, доколко изобщо е била полезна за България политиката на приватизация и създадените от нея отношения между хората. При зададен въпрос, „Доколко беше полезна приватизацията за България?\", само 3% отговарят, че тя е била изцяло полезна. Още 6% смятат, че е била предимно полезна. Противоположният полюс има много по-голяма тежест - 32% оценяват, че е била изцяло вредна и още 26% - предимно вредна. Диференцирана оценка според конкретния случай („понякога полезна, друг път - вредна\"), дават 23% от хората. Сумарно, 9% я смятат за изцяло или предимно полезна, а шест пъти повече (58%) - за изцяло или предимно вредна. Доколко беше полезна приватизацията за България? Изцяло полезна   2,6% Предимно полезна   6,3% Понякога полезна, друг път - вредна   23,3% Предимно вредна   25,8% Изцяло вредна   32,3% Без мнение   9,6% Очаквано, между въпроса за корупцията и този за приватизацията има статистическа връзка. Онези, които дават негативна оценка на приватизацията в много по-голяма степен мислят, че и корупцията нараства. В народното творчество това намира израз в рефрена „За кокошка няма прошка, за милион няма закон\". Впрочем, за разлагащата връзка между материално и политическо неравенство предупреждава още класикът на гражданския либерализъм Жан-Жак Русо: „Що се отнася до богатството - пише той - никой гражданин не бива да бъде толкова богат, че да може да купи другиго и никой толкова беден, че да се принуди да се продава\". Иначе казано, утопия е да се мисли, че прекаленото материално неравенство не води неизбежно и до политическо неравенство, че не ерозира гражданския морал и не заразява институциите. През последните десетилетия усещането за корупция и понижението на доверието към институциите вървят успоредно с растящо неравенство не само в България, но и в почти всички индустриализирани страни. В това отношение страната не само не е изключение, но е добра илюстрация за последиците от глобализацията, дерегулацията и материалното разслоение. Ако тези тенденции не претърпят обрат, властта и правосъдието все повече ще са част от причината, а не преградата пред корупцията.", "date": "2018.12.10", "title": "Афис: 58% от българите смятат, че корупцията нараства, рушветите също"}
{"url": "https://www.faktor.bg/bg/articles/mladi-sotsialisti-se-zakleha-vav-viziya-za-balgariya-i-vzeha-partiyni-knizhki", "text": "„Искаме да останем в България, да създадем семействата си в родината, настояваме за качествено образование и достъп до култура”. Така могат да се обобщят предложенията на младите за  „Визия за България”, стана ясно на регионалната  младежка среща в Гълъбово, организирана от  областната структура на Младежкото обединение в БСП. В дискусията участва зам.-председателят на ПГ на \"БСП за България\" Драгомир Стойнев и народните представители Георги Гьоков и  Донка Симеонова и председателят на Областния съвет на БСП Румяна Динева. Водещ на дискусията беше областният координатор на МО в Стара Загора Диана Михалева. Председателят на гълъбовските социалисти Светла Боянчева приветства младите за инициативността и идеите за бъдещото развитие на България. „Срещнахме се за последните 6 месеца с много млади хора в България, които искат промяна в управлението на страната, те настояват държавата, която е абдикирала,  да се върне във всички сектори”, каза зам.-председателят на НС на МО в БСП Атанас Атанасов. „В организационна трагедия се намира държавата ни в 21 век, има изцяло забравени населени места и проблеми, които няма да могат да се решат в близките години. „Визия за България” е дългосрочната перспектива за страната. Младите хора няма да разрешат бъдещето им да бъде „откраднато”. Предложенията в документа са изпълними. Това са идеи, които чертаят пътя ни за излизане от кризата”, каза Драгомир Стойнев. Според него Визията не трябва да бъде затворен документ, а върху него да се градят управленски платформи, предизборни програми и други стратегии,  тъй като процесите са  динамични. Представителите на младежките обединения от областта предложиха помощ на семействата, на майките, студентите, насърчаване на предприемачеството, промени в здравеопазването, инициативи в образованието и културата. „Демографската катастрофа, ниските доходи, бедността и неравенствата ще довършат България. Младите хора не предпочитат да създават семейства, не остават да живеят в страната, бягат, търсейки по-добра работа. Бедните хора са около 37% по данни на Световната банка, това означава че тези хора не могат да си посрещат основните нужди и не могат и да се лекуват”,  заяви Георги Гьоков, давайки сравнителни данни за минималната работна заплата в съседна Румъния. Там вече има и такава за завършили висше образование. „Ние трябва да спасим и българското образование. На първо място сме в ЕС по ниска образованост, 41 % са функционално неграмотните ученици”, съобщи тревожните данни на Евростат Донка Симеонова. Тя приветства студентите, които учат в педагогически специалности. \"50 % от учителите са в пенсионна възраст, а само 10 % от тях са до 35 г., след 10 години ще сме в сериозна криза, няма да има кой да учи децата ни”, допълни Симеонова. След края на дискусията Драгомир Стойнев връчи електронни членски карти на новоприети в БСП млади инженери от Стара Загора. В последните месеци има повишен интерес на младите към БСП, съобщиха от НС на МО.", "date": "2018.12.10", "title": "Млади социалисти се заклеха във \"Визия за България\", връчиха им партийни книжки"}
{"url": "https://www.faktor.bg/bg/articles/novini/svyat/prieha-sporniya-pakt-na-oon-za-migratsiyata-balgariya-ne-prati-predstavitel", "text": "Представители на над 150 държави приеха с мнозинство в Маракеш Глобалния пакт за миграция на ООН, който предизвика сериозни политически търкания в много от развитите страни. България е сред страните, които не изпратиха свой представител на форума. В него участват министри и правителствени лидер, сред които германският канцлер и премиерите на Гърция, Испания и Португалия. Текстът, който няма обвързваща сила, формулира принципи като защита на човешките права, на правата на децата, признаване на националния суверенитет, и изброява предложения за подпомагане на страните да се справят с мигрантския поток. Според някои крайнодесни политици, националисти и необвързани с ясна идеология популисти, обаче, пактът въпреки всичко ще се превърне в претекст за нова мигрантска вълна. САЩ още в началото на работата по документа се оттеглиха след решение на администрацията на Доналд Тръмп. Отказалата се от документа под давлението на „Обединени патриоти” България пък се оказа в компанията на завилите надясно след последните избори Италия и Австрия и Унгария на Виктор Орбан. В Белгия управляващата коалиция е пред разпад заради пакта.", "date": "2018.12.10", "title": "Приеха спорния пакт на ООН за миграцията, България не прати представител"}
{"url": "https://www.faktor.bg/bg/articles/novini/svyat/otstraniha-vremenno-ot-dlazhnost-moldovskiya-prezident", "text": "Конституционният съд на Молдова отстрани временно от длъжност пезидента Игор Додон, собщи \"Интерфакс\" Опозиционната \"Демократическа партия\", която се обърна към КС за търкуване, твърди, че Додон не е изпълнил конституционните си задължения, като е отказал да обнародва 5 закона, които парламентът е приел повторно. Президентът има право да върне закон еднократно, но е задължен да ги обнародва след повтороно гласуване от парламента. Додон обяснява поведенито си с факта, че една от промените в закона, според него, щ позволи да бъдат използвани карабинери за разгонване на мирни демонстрации. Вторият е отказ 9 хмай да бъде обявен като официален празник Ден на Европа, наред с Сеняна поедата. Решението за временно отстраняване е пето за тази година и действа само докато президентът подпише указа за обнародване на законите.", "date": "2018.12.10", "title": "Отстраниха временно от длъжност молдовския президент"}
{"url": "https://www.faktor.bg/bg/articles/novini/svyat/yohanes-han-malko-veroyatno-e-gruevski-da-bade-ekstradiran-v-makedoniya", "text": "Еврокомисарят по разширяването Йоханес Хан заяви, че не очаква Никола Груевски да бъде екстрадиран от Унгария в Македония.  Попитан дали подкрепя поправките на Европейския парламент в доклада за Македония, в които се настоява Унгария да върне Груевски, Хан отговори, че се надява това да се случи, но то не е много вероятно, тъй като двете страни нямат споразумение.  Хан изтъкна, че разбира позицията на Европейския парламент. Европейският комисар заяви, че е разговарял с министрите Никола Димитров и Радмила Шекеринска за изпълнението на Преспанския договор, както и за реформите, които трябва да се извършат в Македония, за да получи позитивен доклад от Европейската комисия.", "date": "2018.12.10", "title": "Йоханес Хан: Малко вероятно е Груевски да бъде екстрадиран в Македония"}
{"url": "https://www.faktor.bg/bg/articles/novini/balgariya/eksperti-ima-opasnost-ot-nova-katastrofa-v-rayona-na-svoge", "text": "Все още еластичните огради край Своге, където преди повече от три месеца тежка катастрофа взе живота на 20 души, не са възстановени, алармират от Института за пътна безопасност. От Института призовават за незабавни мерки в писмо до главния прокурор Сотир Цацаров. „Минаха повече от три месеца от трагедията с двадесет загинали край Своге, но все още не може да се установи кой трябва да възстанови еластичната ограда. Институтът за пътна безопасност, областният управител на София област, медиите, гражданите и други институции многократно отправяха покана към Агенция „Пътна Инфраструктура“ и Община Своге да обезопасят участъка, но към момента всички се оправдават с това, че има досъдебно производство и е възможно да се извършват следствени действия на мястото.  Експертите на Института смятат, че е налице обективна възможност да настъпи тежко ПТП в същия участък. Категорично считаме, че към настоящия момент няма причини еластичната ограда да не бъде възстановена, още повече, че спорният участък беше преасфалтиран”, се казва в отвореното писмо до прокуратурата.", "date": "2018.12.10", "title": "Експерти: Има опасност от нова катастрофа в района на Своге"}
{"url": "https://www.faktor.bg/bg/articles/novini/balgariya/karakachanov-terem-varna-e-na-zaguba-dalgovete-blizo-3-mln-lv", "text": "Към настоящия момент „ТЕРЕМ - КРЗ Флотски арсенал - Варна\" ЕООД развива своята дейност основно на гражданския пазар за кораборемонтни услуги (93% от обема на приходите) и в по-малка степен като изпълнение на поръчки за специална продукция към МО, МВР и ВМС. Това заявява министърът на отбраната Красимир Каракачанов в отговор на депутатско питане за дейността и финансово-икономическо състояние на „ТЕРЕМ”, съобщава Нова телевизия. За деветмесечието на 2018 г. дружеството е реализирало приходи в размер на 9,2 млн. лв., което е с 4% по-малко спрямо същия период на предходната година, когато са били в размер на 9,6 млн. лв. Финансовият резултат за деветмесечието на 2018 г. е нетна загуба в размер на 500 хил. лева, а задълженията са в размер на 2,83 млн. лв. Паричните средства на дружеството към 30.09.2018 г. са били в размер на 2,86 млн. лв., а към 31.10.2018 г. -3,1 млн., уточнява министърът. Значителен е спадът на приходите спрямо приходите за деветмесечията на предходните 2016 г. (33 млн. лв.) и 2015 г. (21 млн. лв.), като основен дял тогава са имали приходите от съвместната дейност на дружеството и „ТЕРЕМ\" ЕАД с командването на Руския военен флот. Загубата на този стратегически за предприятието пазар се дължи основно на променената геополитическа обстановка в региона и на прекратените взаимоотношения с военното командване на Руската федерация. Тези обстоятелства в комбинация с последствията от икономическата криза, довела до значително съкращаване на търговските кораби от нисък и среден клас, са довели до крайно намаляване на обемите на производство на „ТЕРЕМ-КРЗ Флотски арсенал - Варна\" ЕООД и са наложили цялостна промяна в стратегията за развитие на дъщерното дружество от предприятие с предмет на дейност предимно специална продукция, към предприятие ориентирано към гражданския пазар, отбелязва Каракачанов. Той допълва, че „ТЕРЕМ - КРЗ Флотски арсенал - Варна\" ЕООД е специализирано предприятие за ремонт на военни плавателни съдове и съоръженията, разположени на територията на дружеството, не отговарят на спецификите, необходими за приемане на големи търговски кораби. Конкурентната среда, в която работи „ТЕРЕМ - КРЗ Флотски арсенал - Варна\" ЕООД в момента е силно агресивна и поради факта, че в района на Черно море съществуват немалко заводи със същия предмет на дейност, които разполагат със значително по-съвременни съоръжения и по-големи докове с капацитет за приемане на търговски плавателни съдове, подчертава още Каракачанов. Той добавя и че от началото на 2018 г. в предприятието тече процес на цялостна реорганизация на производствената и търговска дейност, като целта е освободените от военните руски кораби производствени мощности да бъдат заети с кораборемонт на търговски и граждански плавателни съдове. Средната численост на персонала на „ТЕРЕМ - КРЗ Флотски арсенал - Варна\" ЕООД за деветмесечието на 2018 г. е 556 човека, като числеността, съгласно информацията на управителя, е намалена с около 20% спрямо предходната година, основно за сметка на лица заети в административната и поддържаща дейност в завода. За производствените звена, дори и в момента се търсят и се назначават работници. Средната работна заплата в предприятието за деветмесечието на 2018 г. е 1 085 лева е нараснала с 6,58%, спрямо същия период на 2017 г. Към момента в „ТЕРЕМ - КРЗ Флотски арсенал - Варна\" ЕООД се изпълняват успоредно поръчки на ВМС на Република България, поръчки на ГДГП за ремонт и обслужване на полицейски катери и на външни търговски контрагенти за плавателни съдове клас „река-море\", които за съжаление не са достатъчни за пълно натоварване на мощностите и цялостно запълване на производствения капацитет, подчертава министърът.", "date": "2018.12.10", "title": "Каракачанов: \"ТЕРЕМ-Варна\" е на загуба, дълговете - близо 3 млн. лв."}
{"url": "https://www.faktor.bg/bg/articles/novini/svyat/bivsh-ruski-politsay-e-osaden-za-56-ubiystva", "text": "Руски съд призна за виновен за 56 убийства бивш полицай, който вече излежава доживотна присъда за убийството на 22 жени. Това прави осъдения най-масовия сериен убиец в Русия, съобщава Нова телевизия. „Регионалният съд в Иркутск призна за виновен обвиняемия Михаил Попков в убийството на 56 души между 1992 и 2007 г.“, информираха от иркутската прокуратура Според прокурорите Попков \"има патологично влечение към убийството на хора\". Той също така беше признат за виновен за изнасилване на 10 от жертвите. Той получи втора доживотна присъда в добавка към тази, която вече излежава, и също така официално беше лишен от пенсията си като бивш полицай. Попков през 2015 г. беше признат за виновен за убийството на 22 жени. По-късно той признава още 59 убийства, но беше осъден за 56 от тях, тъй като следователите не са успели да докажат, че три от престъпленията са извършени, предаде агенция Интерфакс, цитирайки пресслужбата на съда. Той убивал жертвите си, след като им предлагал да шофират късно през нощта, понякога полицейска кола, когато той не е бил на смяна, около родния си град Ангарск близо до Иркутск. Броят на убийствата, за които е осъден, надвишава общия брой на няколко известни убийци в Русия и бившия Съветски съюз. \"Шахматният убиец\" Александър Пичушкин бе осъден на доживотен затвор през 2007 г. за 48 убийства и Андрей Чикатило беше осъден за 52 убийства, извършени през съветската епоха.", "date": "2018.12.10", "title": "Бивш руски полицай е осъден за 56 убийства"}
{"url": "https://www.faktor.bg/bg/articles/novini/balgariya/prodalzhavat-debatite-za-smyana-na-vremeto-u-nas", "text": "Продължават дебатите у нас за избор на лятно или зимно часово време. Според евродепутата Момчил Неков най-разумно е смяната на времето да отпадне през 2020 г. Едно от предложенията е България да синхронизира позицията заедно с другите страни в региона. Проучванията до момента категорично показват, че бизнесът и медицината са против смяната на стрелките на часовника. Консенсус по темата кое време да изберем - лятното или зимното все още няма. Според евродепутата Момчил Неков зимното време е по-подходящо. Причината - 70% от търговията на България е в рамките на ЕС, а близо половината компании работят с клиенти от централноевропейски държави. По този начин бизнесът ще бъде конкуретноспособен. \"Това означава, че ако те изберат зимно, а ние лятното разликата ще стане два часа. Ако вземем един нормален, стандартен работен ден това означава, че сутрин ще имаме два часа разлика с тях и вечерта два часа, което влияе върху транспортните услуги, комуникациите, въздушния сектор\", заяви той. Проучване сред бизнеса на Българската стопанска камара показва, че привържениците на зимното часово време надделяват с около 2% от анкетираните. В същото време земеделските производители настояват за лятното време. От камарата смятатат, че решаващ трябва да бъде гласът на хората. Позицията на България трябва да бъде обявена в Брюксел най-късно до април 2019 г.", "date": "2018.12.10", "title": "Продължават дебатите за смяна на времето у нас"}
{"url": "https://www.faktor.bg/bg/articles/novini/svyat/makron-pregovarya-s-protestirashtite-vav-frantsiya", "text": "Френският президент Еманюел Макрон се среща с представители на профсъюзите и протестиращите във Франция. Президентът свика преговорите в опит да потуши граждански протести срещу икономическото състояние на французите, които продължават вече месец. Довечера Макрон ще направи и обръщение към нацията. След поредни опустошителни протести през уикенда новата седмица започна във Франция с опит на властите да успокоят ситуацията. На срещата в Елисейския дворец присъстват лидерите на трите основни профсъюза, които припознаха исканията на \"жълтите жилетки\". От страна на властите в срещата участват и министър-председателя, и деветима министри. Според координатора на \"жълтите жилетки\" за Париж много хора сега искат оставката на Макрон и той трябва да даде отговор на протестиращите. \"Ако незабавно властите не обявят конкретни мерки, протестното движение ще се радикализира и ще бъде все по-агресивно. В момента има тенденция към неподчинение, но скоро то може да се превърне във въстание. Това е реалността\", заяви Тиери Пол Вале, координатор на \"жълтите жилетки\" за Париж. Френският президент Макрон си навлече критики и с мълчанието си по повод протестите - които от протести срещу високите цени на горивата прераснаха в бунт за по-добър живот и за оставка на Макрон. В опит за компромис властите отмениха планирания данък върху горивата, но от правителството отхвърлят възможността да бъде увеличена минималната заплата във Франция. Според външния министър Жан Ив льо Дриан, посланието, което довечера се очаква да направи президента, ще бъде достатъчно силно, за да потуши гражданското недоволство. Социологическите проучвания сочат, че в популярността на протестиращите има лек спад, но все още те са подкрепяни от 66% от населението. В същото време рейтингът на одобрение на президента по време на кризата е паднал до 23 на сто.", "date": "2018.12.10", "title": "Макрон преговаря с протестиращите във Франция"}
{"url": "https://www.faktor.bg/bg/articles/prostrelyaha-mlad-mazh-v-gora-v-blagoevgradsko", "text": "25-годишен мъж е прострелян в областта на рамото в гората над село Плетена. Това съобщи говорителят на Областна дирекция на МВР – Благоевград Йорданка Шаркова. Причините за инцидента все още се изясняват, уточни Шаркова, цитирана от \"Фокус\". Мъжът е транспортиран до лечебно заведение в Гоце Делчев. По неофициална информация мъжът е прострелян с пистолет. Директорът на болницата в Гоце Делчев д-р Мария Радойкова съобщи, че простреляният млад мъж е без опасност за живот. Тя допълни, че раната на пострадалия е обработена и превързана. По думите й не е намерен куршум и раненият е освободен за домашно лечение.", "date": "2018.12.10", "title": "Простреляха млад мъж в гора в Благоевградско"}
{"url": "https://www.faktor.bg/bg/articles/politsiya-vleze-v-romskata-mahala-v-dupnitsa", "text": "Специализирана операция с участието на полицията, екипи на НАП, на областната агенция по контрол на храните, от регионалната здравна инспекция и общината започна тази сутрин в ромския кв. \"Гиздова махала\" в Дупница, съобщиха от областаната дирекция на полицията. Проверяват се всички регистрирани и нерегистрирани търговски обекти и пунктове в махалата за нерегламентирана тъговия и продажби. 8 патрулни коли охраняват проверяващите екип, разказаха очевидци пред БНР. Подобна акция стана преди седмица и в 12-хилядния ромски кв. \"Изток\" в Кюстендил с участието и на жандармерия. Досега резултатите от акцията не са съобщени.", "date": "2018.12.10", "title": "Полиция влезе в ромската махала в Дупница"}
{"url": "https://www.faktor.bg/bg/articles/kmetat-na-dryanovo-dade-na-prokuraturata-lyubopiten-grazhdanin", "text": "Kметът на Дряново Мирослав Семов е изпратил сигнал до Габровската окръжна прокуратура срещу гражданин, който подавал често заявления за достъп до обществена информация. Градоначалникът иска държавното обвинение да назначи проверка, която да установи какво прави гражданинът с получената информация и дали не е налице злоупотреба с права, стана ясно преди дни, съобщи БНР. Семов подава сигнала до прокуратурата, след като на страниците на безплатно разпространявания в общината вестник \"Дряновица\" излиза публикация за неправомерно изразходване на приходите, влезли в общинската хазна от такса битови отпадъци. Авторът на статията Ангел Ангелов се позовава на доклад на Агенцията за държавна финансова инспекция, установила, че 57 000 лева, постъпили от таксата, са похарчени нецелево. Кметът изпраща сигнал до Окръжната прокуратура в Габрово, която го препраща по компетентност на Районната в Дряново. Проверката е приключила и до края на месеца обвинението трябва да се произнесе дали Ангелов е набедил кмета в извършване на престъпление, изясни говорителят на Окръжната прокуратура Людмила Рачева. Авторът на статията Ангел Ангелов живее в София, но е роден и израснал в Дряново, където има имоти и плаща данъци. По тази причина се интересувал от решенията на Общинския съвет в Дряново, конкретно за увеличаването на такса битови отпадъци за гражданите. Издателят на вестник \"Дряновица\" го поканил да публикува в изданието, чиято основна цел била да осведомява жителите на общината за работата на местната власт, за нередности и злоупотреби при управлението. Ангелов е питал кмета по различни теми - за тази година заявленията, подадени от него по Закона за достъп до обществена информация, са 20-ина. Заради отказ да му бъде предоставена информация, атакувал кмета в съда неведнъж. От решените пет дела, четири са в негова полза. \"Те са длъжни да дават отчет за всеки лев, който са изразходили, за да може ние гражданите да разберем дали те правилно го изразходват този лев и дали е могло да бъде изразходен по по друг начин. Заявленията касаят изразходването на общинските средства. Искаше ми се след всяко заявление да получа информация, която да ме направи спокоен, че средствата се изразходват правомерно и няма нарушения. Уви - след всяко заявление, в мен започва да се наслагва едно съмнение\", заяви Ангелов. Той прави заявка за още, по думите му, скандални разкрития за управлението на община Дряново. По думите му и в други населени места има такива злоупотреби, а Дряново е просто един пример. Кметът обаче е категоричен, че няма какво да крие и казва, че го смущава интерпретацията на информацията.", "date": "2018.12.10", "title": "Кметът на Дряново даде на прокуратурата \"любопитен\" гражданин"}
{"url": "https://www.faktor.bg/bg/articles/mayki-na-detsa-s-uvrezhdaniya-uchrediha-initsiativa-sistemata-ni-ubiva-vsichki", "text": "Майките на деца с увреждания учредиха Национална гражданска инициатива \"Системата ни убива всички\". Председател на Инициативния комитет е Мая Стоицева, в Изпълнителния комитет са още Весела Одажиева, Валентина Ташкова и Боряна Драганова. Не правим партия, инициативата ще приключи, след като НС се произнесе по предложенията, заяви за OFFNews Одажиева. Инициатива за реформи в политиките, насочени към хората с увреждания в България. Облякохме в законова форма тази инициатива, която стартира преди 7 месеца след поредния 6-ти национален протест за правата на хората с увреждания в България, след години на протести и борба със системата, се казва в съобщение до медиите от инициативата. След седем месеца палаткови лагери, участия в работни групи, комисии и срещи, доказахме, че когато има НИЕ и ЗАЕДНО, всеки резултат ще е успешен! Тази Национална гражданска инициатива обединява усилията на много хора, вложили душа и сърце в една кауза в името на доброто, се казва в текста, подготвен от инициаторите на сдружението.", "date": "2018.12.10", "title": "Майки на деца с увреждания учредиха инициатива \"Системата ни убива всички\""}
{"url": "https://www.faktor.bg/bg/articles/dots-lachezar-stoyanov-gladomorat-v-ukrayna-tryabva-da-vleze-v-uchebnitsite-po-nova-istoriya", "text": "„Памет за украинците и българите, жертви на Гладомора. Съвременен прочит на комунистическия геноцид“ – това е темата на дискусия в София, организирана днес следобед от Атлантическия съвет в България и Посолството на Украйна у нас. В нея участват историци от София и Киев. Дискусията е съпътствана от фотоизложба и документалния филм на режисьора Костадин Чакъров „Дойде есента на 1946 година“. В края на ноември тази година Украйна отбеляза 85-ата годишнина от големия глад през 1932-1933 г., известен в страната като Гладомор, довел до смъртта на милиони украинци. Според различни източници цифрата достига до 10 млн. души. Историята помни и Гладомора от 1921 – 1923 г. и следвоенния Гладомор от 1946 – 1947 г. Така на територията на Украйна в двете големи български диаспори в трите вълни Гладомор живота си губят близо 100 хил. етнически българи. Пред БНР доц. Лъчезар Стоянов, историк и преподавател в НБУ, заяви, че България много странно отсъства от дългия списък от вече 26 страни, които са усетили това огромно престъпление в човешката история. \"Още по-странно е, когато част от жертвите на тези престъпни действия са българи. Крайно странно, защо досега почти не се говори, а и нашите политици замитат този проблем“, посочи историкът и добави: „Това, което нас ни задължава като държава и народ да заемем някаква позиция, е това, че съзнателно е извършено масово избиване чрез глад. Тук трябва да сме категорични. България трябва да заеме една морална позиция. Тази позиция е колкото за миналото, толкова за настоящето и още повече за бъдещето.\" Според доц. Стоянов тези факти трябва да се изучават в учебниците по нова и най-нова история. Европейският парламент признава Гладомора за престъпление срещу украинския народ и срещу човечността. Резолюцията е одобрена на 23.10.2008 година. На парламентарно ниво престъплението е признато за акт на геноцид от 14 страни в света, сред които Естония, Унгария, Литва, Полша, Латвия, Португалия. Сдружението на украински организации в България „Мати Украйна\" проведе акция в рамките на международната „Запали свещ\" в памет на загиналите.", "date": "2018.12.10", "title": "Доц. Лъчезар Стоянов: България трябва да заеме морална позиция, Гладоморът в Украйна е унищожил 100 хил. етнически българи"}
{"url": "https://www.faktor.bg/bg/articles/selo-v-starozagorsko-osamna-politseyska-blokada", "text": "Под полицейска блокада осъмна старозагорското село Хан Аспарухово.  Провежда се специализирана операция, като в селото са полиция, жандармерия и криминалисти. Всички подстъпи населеното място са блокирани от жандармеристи, като не се допускат нито да влизат, нито да излизат хора от селото, съобщава БГНЕС. Засега още не е известно за какво точно е полицейската акция.", "date": "2018.12.10", "title": "Село в Старозагорско осъмна под полицейска блокада"}
{"url": "https://www.faktor.bg/bg/articles/zversko-prestaplenie-v-byala-cherkva-18-godishen-iznasili-i-ubi-vazrastna-zhena", "text": "Окръжна прокуратура – Велико Търново ръководи досъдебно производство за изнасилване и последвала смърт на възрастна жена в град Бяла черква. Това съобщиха от Апелативна прокуратура – Велико Търново. Прокуратурата е привлякла в качеството на обвиняем Д. Г. (на 18 години) за това, че на 6 декември 2018 г. в град Бяла черква се съвкупил с лице от женски пол - П. С на 70 години, като я принудил към това със сила, изразяваща се в нанасяне на удари с юмрук в лицето и притискане на устата и носа с ръка. Вследствие на действията на обвиняемият жената се е задушила, в резултат на което е настъпила смъртта ѝ. Извършеното престъпление представлява особено тежък случай – престъпление по чл. 152, ал.4, т.4 от НК. Тялото на жената е намерено в дома й на 8 декември 2018 г. от нейна близка. С постановление на наблюдаващ прокурор на 9 декември 2018 г., извършителят на престъплението е задържан за 72 часа до довеждането му пред съда. От събраните доказателства по делото може да се направи обосновано предположение, че Д.Г. е извършил престъплението, в което е обвинен и което се наказва с лишаване от свобода от 10 до 20 години. Поради това Окръжна прокуратура – Велико Търново ще внесе в съда искане за вземане на мярка за неотклонение „задържане под стража“.", "date": "2018.12.10", "title": "Зверско убийство в Бяла черква: 18-годишен изнасили и преби до смърт възрастна жена"}
{"url": "https://www.faktor.bg/bg/articles/petak-13/rudodobiv-s-ruski-kapitali-se-prevrashta-v-genotsid-za-bosilegradskite-balgari", "text": "Денят на истината дойде. В Босилеградско на практика се извършва обезлюдяване на района чрез неконтролируем  рудодобив и отказ от прилагане на средства за защита на околната природа: води, почва и въздух. Две мини-„Караманица” и „Благодат” работят без да спазват приетите международни норми за рудодобив. Неподходящи технологии на флотация и практическа липса на хвостохранилища води до изливане на рудни отпадъци, метали и реагенти от тях във водосбора на река Драговищица. Реките Любатска и Караманичка събиращи по малки потоци от районите на флотация на двете мини са с такава степен на замърсяване и липса на кислород, че   Настъпило е последващо трайно замърсяване на почвата покрай тяхното поречие и оттам проникване в цялата природна растителност и земеделските насаждения. Въздухът в района също е замърсен. По пътя на тези реки имат нещастието да са загиващи селища като Горно Тлъмино, Долно Тлъмино, Бистър, Рикачево, Бранковци, Горна Любата, Долна Любата, Гложие и разбира се самия Босилеград. Това са около 5-6 хиляди българи населяващи Босилеградския край. Тук трябва да добавим и жителите на още общини на запад и в близост с района на мините като: Владичи Хан, Крива Фея, Враня и Вранска баня. Всички живеещи  в този обширен район българи и сърби са подложени на унищожение. В реките от водосбора на Драговищица няма риба, раци, червеи и въобще всякакъв органичен живот. Водите текат оловно сиви и никакъв добитък или птици не се доближава до тях. Пчелари съобщават, че и пчелите избягват районите където протичат зловонните потоци.  Ако до скоро тези наши разсъждения почиваха на косвени данни, то сега държим в ръцете си таблици и конкретни цифри на изследвани проби вода взети в района непосредствено под мина „Караманица”. Ето най-ужасяващите от тях в течащите води: Като добавим неизбежното наличие на Арсен и вероятно Уран/задължителни елементи при всеки рудодобив/ с повишено ниво на радиация в същата среда нещата стават зловещи! В такава среда живеят хиляди българи отсам планината Бесна Кобила и хиляди сърби от другата страна. И неизбежното се случва. Хората започват да   Раковите заболявания взимат епидемичен характер. Още по-драматичното е, че се разболяват млади хора и гробищата на Босилеградско се препълват починали между 40 и 60 години.  Поради липсата на каквато и да е специализирана лекарска помощ в Босилеградско, човекопотокът  тръгва към София и по-специално към Военно медицинска академия. Там лекарите отчитат също този факт, че броят на раково болните е неимоверно голям. Има един човек, който е кмет на Босилеград и същевременно е председател на Националния Съвет на българското малцинство в Сърбия. Той се казва Владимир Захариев. Същият разполага с власт и информираност за ставащото в подопечната му община. И като кмет и като председател на малцинствения Съвет г-н Захариев би трябвало веднага да бие тревога в Белград за случващото се с българите /пък и сърбите/ в общината му. Но този човек  заяви на проведената наскоро кръгла маса по екология в Босилеград, че пробите с вода, които общината периодично изпраща в Белград показвали, че водата е абсолютно безвредна и става за пиене!!! Този цинизъм на Владимир Захариев /жалко че става дума за етнически българин/ във всяка една що годе нормална държава ще го направи подсъдим. Това което той прикрива е   както спрямо българите в Босилеградско, така и спрямо сърбите оттатък Бесна Кобила.  Сега когато се връщам към злополучната лекарска хуманитарна акция за оказване безвъзмездна специализирана помощ на сънародниците ни в Босилеградско, си давам сметка защо тя се провали. Именно благодарение на намесата на същия този кмет тогава, пристигнаха инспектори  от отдела на Здравната инспекция в Ниш и полицаи от местния полицейски участък. Лекарската акция беше спряна в зародиш, а аз и двамата ми колеги бяхме задържани в полицейския участък половин ден. Става ясно, колко нежелани сме били ние тримата в Босилеград. При такава екологична катастрофа в района и ужасяваща заболеваемост и смъртност от ракови заболявания нашето присъствие тук, работата ни и информацията, която неизбежно ще получим ще ни отвори очите за ставащото. Но истината както виждаме рано или късно намира път и стига до хората. Ако хвърляме вината само на извършвания рудодобив в мина „Караманица” ще изпаднем в положение на наивници. Нещата са още по-зле, защото тук работи и втора мина наречена „Благодат” в масива на планината Бесна Кобила. И тук върви един примитивен рудодобив на мед, олово, цинк, сребро. И тук огромни рудни сметища по източните склонове на Бесна Кобила. Отровите текат по Любатските реки като част от водата се отклонява в посока на Лисински язовир и оттам с помпи се пълни Власинско езеро. Следват  каскадни минивецове към вътрешността на Сърбия. Така замърсената с метали и реагенти вода директно се излива в Босилеградската долина и съсипва Босилеград. Водата пък която се отклонява към Лисинско и Власинско езера постепенно ги превръща в естествени хвостохранилища, а чрез оттока на водите на запад бива отравяно и сръбското население живеещо във Поморавието.  Така има осигурена смърт навсякъде, и на изток и на запад. Сърби и българи боледуват и умират равнопоставено! Щом сме почнали с въпросите неминуемо е важно да разберем кой стои зад този рудодобив? Отговорът е този:   Мините са дадени на концесия от сръбската държава на руски бизнесмени, които правят едни големи пари унищожавайки и природата и хората в Босилеградско и Поморавието. В тези мини работят няколкостотин души и това в никакъв случай не решава въпроса с тежката безработица сред българите в Западните Покрайнини. Тези хора работят кратко и умират бързо подмамени от сравнително по-високо заплащане. Но местата на умрелите се запълват бързо от нови кандидат мъртъвци.  И още един въпрос: Възможно ли е една такава държава да затвори преговорната глава  http://old.europe.bg/htmls/page.php?category=144, касаеща защитата и опазването на околната среда, за да бъде равноправен член на ЕС? Възможно ли е Сърбия да кандидатствува и да стане член на Европейския Съюз / при това с активната поддръжка на България/, обезлюдявайки хладнъкръвно района на Западните Покрайнини населен с етнически българи. Убивайки безпощадно и сърбите западно от Бесна Кобила? И това в полза на интереси на сръбския политически елит и на абсолютно незаинтересованите от тази трагедия руски бизнесмени правещи милиони  върху гробовете на умиращите ни сънародници в Сърбия. И един последен въпрос: Възможно ли е тази оловносива вода натежала от метали и реагенти достигайки държавната граница на България при ГКПП „Олтоманци”, изведнъж да се избистри и стане кристална и годна за поливане и пиене?  Защо си затваряме очите за набиращата сила екологична катастрофа в Кюстендилския край? Лабораторни изследвания  на водата в българския участък на Драговищица показват и тук завишени стойности на метали и арсен. И то при положение, че сега в мина „Караманица” върви така наречен „пилотен проект” на рудодобив. Сиреч проучвателен и когато се разбере, че тук има много руда богата на метали/а това вече се е разбрало/, значително увеличеният рудодобив ще докара оловно сивите води до Кюстендил. Цялото Кюстендилско краище и хората, които го населяват ще бъдат споходени от съдбата на босилеградските българи. После следва Струма и ........следва Гърция!!! Спирам с въпросите, защото по-важни са отговорите. По-важна е позицията на неправителствените организации от двете страни на границата. По-важна е позицията на Република България като член на Европейския Съюз. И разбира се важна е позицията на Република Сърбия, която трябва ясно да заяви намира ли за нормално пътят й към Европейския Съюз да бъде постлан с труповете на българите от Западните Покрайнини и с тези на сърбите живеещи западно от планината Бесна Кобила?  Живеели си кротко и мирно местни цигани в махала на село Бистър. По едно време забелязали, че започват нещо да оредяват. От всяка къща падал циганин покосен от раково заболяване.Циганите не чакали дълго време за да измрат всичките. Един хубав ден натоварили каквото могат от имуществото си по каруците .Качили се останалите живи и светкавично напуснали това смъртоносно за тях място без да си губят времето в запитвания, жалби и молби до сръбските институции. Съхраненият им природен инстинкт за оцеляване им подсказал, че трябва моментално да напуснат това място и те спомняйки си за своя волен  дух литнали из белия свят. От тях останали само обезлюдените им къщи, неокосените ливади, буренясалите ниви и разбира се - мръсносивите оловни потоци течащи покрай дворовете им.", "date": "2018.12.10", "title": "Рудодобив с руски капитали се превръща в геноцид за босилеградските българи"}
{"url": "https://www.faktor.bg/bg/articles/radan-kanev-stana-advokat-na-nikolay-banev-mladshi", "text": "Бившият лидер на ДСБ Радан Кънев е адвокат на сина и доведената дъщеря на Николай Банев. Това става ясно от негов пост в социалните мрежи. С него Кънев уведомява медиите, че двамата не искат да дават телевизионни интервюта и моли журналистите да не ги притесняват. По думите му двамата не искали да има \"медиен ефект от обвинението\". Преди два дни синът на Николай Банев от съпругата му Дочка написа отворено писмо до медиите. В него той уточни, че не се чувства ключов свидетел срещу баща си, но също така е бил разпитан и е казал всичко, което знае за делата на баща си и мащехата си. Припомняме, че Евгения Банева бе осиновила Николай Банев - младши, но преди години той поиска разсиновяване. Николай и сестра му Раиса имат претенции към наследството на майка си, което по думите им е било присвоено от баща им и новата му жена.  \"Тъй като вече стана публично известно, че Адвокатско съдружие \"Радан Кънев и партньори\" представлява Николай Николаев Банев (син на обвиняемия Николай Банев и покойната Дочка Банева) и сестра му Раиса Иванова (дъщеря на Дочка Банева от предходен брак) по редица граждански и наказателни дела (част приключили, част висящи), си позволявам да използвам личния си ФБ профил за една молба: Николай и Рая не желаят да участват в телевизионни предавания и да търсят медиен ефект от обвинението срещу Николай и Евгения Баневи. Единственото, за което се борят, е полагащия се по закон дял от имуществото на покойната им майка и опазване на нейното име и памет. Ситуацията е меко казано травматична, такива са и отношенията между Николай и Евгения Баневи, от една страна, и наследниците на Дочка Банева, от друга. Силният медиен интерес е разбираем, но молбата на Николай и Рая е да не бъдат притискани за участия в медиите, особено в телевизионни предавания. И още нещо - твърденията, че \"Николай Банев - младши е основен свидетел на прокуратурата срещу баща си\" са дълбоко неверни. В голямата част периода, за който се отнасят обвиненията, Николай дори не е бил пълнолетен и не е живял в България, а от години не поддържа връзка с баща си. Още веднъж се извинявам, че използвам ФБ за тази молба, но мисля, че е важно\"", "date": "2018.12.10", "title": "Радан Кънев стана адвокат на Николай Банев-младши"}
{"url": "https://www.faktor.bg/bg/articles/vodata-poskapva-ot-1-yanuari", "text": "Поскъпване на водата в 27 населени места се очаква от януари. Най-голям скок е предвиден в Бургас и София - с 10 на сто. Единствено в Кърджали се очаква да има поевтиняване - с около процент и половина. Увеличението на цените на ВиК услугите е очаквано и е заложено в бизнес плановете на дружествата, които бяха одобрени от регулатора. Конкретното поскъпване за всеки град ще стане ясно към края на месеца. Според предложенията от нова година най-много ще плащат в Шумен, Добрич, Силистра, Варна и Враца, където кубик вода ще струва над 3 лева. Във Враца поскъпването ще бъде ограничено до 3 лева и 17 стотинки на кубик, защото реалната цена надхвърля прага на социалната поносимост. Същото ще е и в Монтана, където ще бъде определена цена от 2 лева и 96 стотинки за кубик. В София водата ще струва с около 20 стотинки повече и ще стане около 2 лева и 60 стотинки за кубик. От регулатора отново припомниха, че от години настояват да има подпомагане за водата за най-бедните потребители, така както има помощи за отопление.", "date": "2018.12.10", "title": "Водата поскъпва от 1 януари в 27 населени места"}
{"url": "https://www.faktor.bg/bg/articles/novini/svyat/kremalska-televiziya-publikuva-top-10-na-rusofobite", "text": "Списъкът с топ-10 на русофобите на годината съставен от кремълската RT включва тези, които, според телевизията \"имат свой принос или са спечелили най-голяма полза от процъфтяващия свят на русофобията\". С неприкрито злорадство RT съобщава, че \"победителят\" през 2017-та година сенатор Джон Маккейн е починал и затова е \"изпаднал от класацията, която няма да бъде същата без него\".  В списъка на русофобите тази година на първо място е Атлантическият съвет, определен като \"русофобски аналитически център\". Според RT, \"ако забележите  из медиите някой антируски анализатор, той почти сигурно е на заплата в Атлантическия съвет\".    На второ място е Консервативната партия на Великобритания или, според описанието на RT - \"избрани русофоби\". RT специално отделя внимание на премиера Тереза Мей, Борис Джонсън и Гавин Уилямсън, които \"се наслаждават на антируската риторика\". \"Разбира се, партията на торите успява да контролира своята русофобия, когато става дума за руснаци, които им правят финансови дарения\", пише RT.   Водещата на MSNBC Рейчъл Медоу е поставена на трето място с анонс: \"Рейчъл кара русофобията да работи за нея\". Според RT, анализът на Медоу граничи с параноя и я нарича \"напълно луда\". Четвърти са \"скрипалските заговорници\" - шепа анализатори, възползващи се от \"всеобщото невежество\": Ед Лукас, Ан Апълбаум, Андрю Фоксал. На 5 място е британското разследване на фалшивите новини, което установи, че Русия се е намесила в процеса на референдума за Брекзит.  Шести е бившият посланик на САЩ Майкъл Макфол, на когото е забранен достъп до Русия, наречен от RT - \"дипломатическият русофоб\" и иронизира неговите притеснения, че би могъл да бъде изпратен на разпит в Русия. На седмо място е онлайн изданието Daily Beast с добавката: русофобията като журналистика.  Осма е Хилари Клинтън с подигравателното \"неудачник русофоб\", защото продължавала да смята, че Русия в голяма степен е отговорна за загубата и на президентските избори. Девети е Бил Браудер, заради това, че използвал отравянето на Скрипал, за да продължи да прокарва Закона \"Магнитски\". На последното, десето място е поставен канадският премиер Джъстин Трюдо, заради неговата позиция, че Русия се сблъсква с реалните последствия от своите действия за намеса в избирателните кампании на западни държави.", "date": "2018.12.10", "title": "Кремълска телевизия публикува Топ-10 на \"русофобите\""}
{"url": "https://www.faktor.bg/bg/articles/novini/balgariya/balgariya-i-makedoniya-sa-parventsi-v-evropa-po-mrasen-vazduh", "text": "Завишени стойности на замърсяване с фини прахови частици (ФПЧ) са отчетени в градовете Хасково, Русе, Силистра, Велико Търново, Горна Оряховица, Бургас, Варна, Добрич, Пловдив, Велинград, Благоевград и други. Концентрацията на ФПЧ в атмосферния въздух в София също е над допустимите норми. Това показва справка за чистотата на въздуха на картата на сайта airbg.info. Почти във всички части на София се отчитат превишени стойности. От картата става ясно, че най-замърсен е въздухът в северните части на столицата. Замърсяването стига до два пъти над допустимите норми. Междувременно спрямо прогнозата на Столична община и НИМХ за качеството на въздуха и очаквания потенциал за замърсяване с ФПЧ в София за днес и утре, 10 и 11 декември, не се очакват превишени стойности.", "date": "2018.12.10", "title": "България и Македония са първенци в Европа по мръсен въздух"}
{"url": "https://www.faktor.bg/bg/articles/novini/svyat/a-krasteva-v-evropa-ima-nedoverieto-kam-elitite", "text": "\"Има три пласта на протестите в Париж Видимата част са разрушенията и палежите, от друга страна голямото количество жълти жилетки, които демонстрират, и от трета страна – най-невидимата, но най-внушителната – това са 72% от населението на Франция, които подкрепят протестите\", коментира пред бТВ политологът проф. Анна Кръстева. \"Точно 50 години ни делят от студентските барикади през 1968 г., изключително интересни са паралелите.  През 68 г. протестират против консумацията, протестиращите тогава казват, че консумацията е опиум за народа, с който елитите са опитват да ни опитомят. Днес исканията са за повече консумация. През 68 г. искат опазване на околната среда, днес искат да не плащат таксите, които са свързани с това. При протестите преди 50 години има големи каузи и има гняв, но има музика и любов, а днес има само гняв\", посочи още проф. Анна Кръстева. По думите й в Европа има недоверие към елитите.  \"В момента няма вдъхновяващ реформаторски лидер, Европа трябва да разбере че в момента европейския проект е в ръцете на гражданите, не в ръцете на лидерите\", заяви тя и уточни, че политиките на президента на Франция Еманюел Макрон не са напълно балансирани:  \"Той дойде с огромни обещания, с това да реформира страната, но част от тези реформи се възприемат от гражданите като политики за богатите. Примерно премахва данъка наследство, данъка солидарност върху наследството, облекчава богатите и увеличава данъчната тежест за гражданите. И затова много граждани независимо от насилието подкрепят „жълтите жилетки“, защото има едни фундаментални дисбаланси, които откриват\".", "date": "2018.12.10", "title": "А. Кръстева: В Европа има недоверие към елитите"}
{"url": "https://www.faktor.bg/bg/articles/novini/balgariya/magla-zatvori-pristanishteto-vav-varna", "text": "Пристанището във Варна е затворено за маневриране поради мъгла, съобщи „Фокус“ – Варна, цитирайки Дирекция „Ръководство на корабния трафик“ към „Пристанищна инфраструктура“. По данни на Националния институт по метеорология и хидрология, за района на Варна е характерна суха мъгла. Видимостта е намалена, духа северозападен вятър със скорост до 12 километра в час.", "date": "2018.12.10", "title": "Мъгла затвори пристанището във Варна"}
{"url": "https://www.faktor.bg/bg/articles/novini/balgariya/kremal-nasochva-i-modelira-protestite-vav-frantsiya-chrez-tyahnata-radikalizatsiya", "text": "Грешка е да се смята, че Кремъл организира протестите във Франция, той ги моделира и насочва чрез тяхната радикализация. По този начин се диксредитират справедливите каузи на самите протестиращи, защото няма съмнение, че в страна с най-високи данъци и 57 процента от БВП разпредляно през бюджета просто границата на търпимостта е премината. Особено когато ги оправдаваш с борбата с климатичните промени, което си е мантра, трудно смилаема и разбираема за обикновения човек. И тук се намесва Кремъл с неговата стратегия - пуска  ситуацията. Пускат и своите крайни леви и десни ултраси - в голямата група трудно можеш да ги отделиш. Не можеш да прецениш - кои са радикали и екстремисти, и кои нормални протестиращи. Съответно полицията, като всяка полиция в света, реагира ен гро и сега ще видите репортажи за полицейско насилие, които допълнително да налеят масло в огъня. От всякъде печелят - насъскват екстремистите, от друга страна отразяват насилието на властите. Не е сложна схемата, но реакцията постфактум е обречена. Трябваше за това време да се научат да разгадават и противодействат на Москва и най-вече да не правят глупава политика. Защото е въпрос на време жълтите жилетки да се появят и у нас, защото тук поводи бол.", "date": "2018.12.10", "title": "Кремъл насочва и моделира протестите във Франция чрез тяхната радикализация"}
{"url": "https://www.faktor.bg/bg/articles/novini/svyat/velikobritaniya-razsledva-ruska-vrazka-v-oshte-dve-ubiystva", "text": "Британската полиция разследва участие на Русия в смъртта на двама бизнесмени. И двата случая са преди отравянето на бившият офицер от ГРУ Сергей Скрипал и дъщеря му Юлия през март 2018 година, пише The Sunday Times. \"Разследва се връзка на руски агенти с два подозрителни смъртни случая, включително на Александър Перепеличний и Скот Йънг\", съобщава вестникът като се позовава на свой източник. Бизнесменът Александър Перепеличней почина на 10 ноември 2012 година на 44-годишна възраст. Перепеличний е имал контакти с представители на руските власти, чиито имена са споменавани във връзка със смъртта в следствения арест на Сергей Магнитски. Впоследствие Перепеличний дава показания срещу тях.  Бизнесменът Скот Йънг, близък до руския олигарх Борис Березовски, през 2014 година е намерен паднал от прозореца на дома му.", "date": "2018.12.10", "title": "Великобритания разследва \"руска връзка\" в още две убийства"}
{"url": "https://www.faktor.bg/bg/articles/balgariya-rumaniya-i-gartsiya-vlizat-v-obsega-na-iranskite-raketi", "text": "Иран увеличава изпитанията на ракети, включително и такива, които могат да достигнат Европа, съобщи „Велт“. Държавата е провела двойно повече ракетни изпитания. През миналата година са били тествани четири ракети със среден обсег и една малък обхват. Ракети със среден обхват са били тествани най-малко седем пъти през 2018 г. Пет пъти са били тествани ракети с малък обхват и крилати ракети. Тестовете са в нарушение със споразумението за ядрената програма на страната от 2015 г. Според специални документи, въпросните ракети със среден обсег биха могли да достигнат до югоизточните страни – членки на ЕС. Иранското правителство уверява, че не цели да създаде ракети с ядрени бойни глави. Ако те бъдат разположени в северозападната част на страната, ракетите биха могли да поразят България, Румъния и Гърция.", "date": "2018.12.10", "title": "България, Румъния и Гърция влизат в обсега на иранските ракети"}
{"url": "https://www.faktor.bg/bg/articles/novini/svyat/frenskite-vlasti-razsledvat-namesa-na-rusiya-v-protestite-na-zhaltite-zhiletki", "text": "Френските власти разследват намеса на Русия в протестите на \"жълтите жилетки\", които прераснаха в насилие, съобщава Bloomberg. \"Води се разследване от спецслужбите\", потвърди и министърът на външните работи Жан-Ив Ле Дриан в интервю за RTL.  По информация на Алианса за защита на демокрацията, около 600 профила в Twitter, известни с прокремълска пропаганда, са започнали да се фокусират върху Франция и да използват хаштаг #giletsjaunes - \"жълти жилетки\". Тези акаунти обичайно са публикували новини за САЩ и Великобритания, но през последните седици основно започнали публикации за протестите във Франция. Bloomberg отбелязва, че голяма част от тях са от руски държавни медии, включително Sputnik и RT.  Но информациите на RT за това, че мнозинството полицаи вече не се подчиняват на Макрон и се присъединяват към протестиращите не отговарят на истината.  Междувременно и The Times съобщи, че в Twitter са се появили стотици акаунти свързани с Русия, в които всеки ден са били публикувани над 1500 съобщения с призиви за присъединяване към протестите.  По данни на изданието, акаунтите разпространявали лъжлива информация, публикувайки снимки от други протести, с цел да бъде показано \"полицейско насилие\" срещу протестиращите.", "date": "2018.12.10", "title": "Френските власти разследват намеса на Русия в протестите на \"жълтите жилетки\""}
{"url": "https://www.faktor.bg/bg/articles/sadat-v-es-reshi-velikobritaniya-sama-mozhe-da-se-otkazhe-ot-brekzit", "text": "Великобритания може да реши едностранно да се откаже от Брекзит, без да има нужда от одобрението на другите страни членки на ЕС, постанови Съдът на Европейския съюз, цитиран от Франс прес. \"Обединеното кралство има правото да оттегли едностранно уведомлението за намерението си да напусне на ЕС\", се казва в тълкувателното решение на Съда на Европейския съюз. \"Подобно оттегляне, взето според собствените й конституционни правила, ще доведе до оставане на Великобритания в рамките на Съюза без промяна на условията на статута й като страна член\", добавят съдиите. С това Съдът на Европейския съюз последва мнението на своя генерален адвокат, което беше публикувано на 4 декември, отбелязва АФП. Британското уведомление (нотификация) до Европейския съвет бе предадено на 29 март 2017 г., припомня ТАСС.", "date": "2018.12.10", "title": "Съдът на ЕС реши: Великобритания сама може да се откаже от Брекзит"}
{"url": "https://www.faktor.bg/bg/articles/novini/balgariya/tehnicheski-problem-blokira-rabotata-na-kat", "text": "Технически проблем блокира работата на KAT както онлайн, така и на гише, съобщава Нова телевизия. От пресслужбата на вътрешното министерство поясняват, че е възникнал технически проблем при инсталиране на нова версия на автоматизираната информационна система. Това е причината през днешния ден да бъде спрян достъпът до Автоматизираната информационна система „Управление на наложени глоби по наказателни постановления и извършване на плащания по тях през Интернет, SMS, WAP“ и до Портала за електронни административни услуги – задължения по документи, издадени от Пътна полиция. До отстраняване на проблема гражданите няма да могат да извършват съответните справки онлайн, ще бъде затрудно и административното обслужване на гишетата на \"Пътна полиция\" в столицата и в цялата страна. В момента експерти работят по отстраняването на проблема. МВР поднася извинения за причиненото неудобство.", "date": "2018.12.10", "title": "Технически проблем блокира работата на КАТ"}
{"url": "https://www.faktor.bg/bg/articles/obshtestvo/zakon-i-red/banevi-zhiveeli-kato-v-trizvezden-hotel-vav-frenskiya-arest", "text": "\"Като брой, обвиненията срещу клиентите ми не са много. Не е сериозно да се говори, че Евгения и Николай Банев имат 1 млрд. лв. в швейцарски банки. Звучи странно защо чак през 2018 г. прокуратурата действа по случаи от 2005 г.\". Това заяви пред БТВ адвокатът на арестуваните бизнесмени Христо Ботев.  \"Те не са ощетили държавата. Искали са да се върнат в България, но по неясни причини два дена преди това прокуратурата решава, че трябва да бъдат задържани във Франция\", каза още Ботев. Те са му разказали, че условията в във френския арест са били като в тризвезден хотел, докато в нашия са като тези, при които е Десислава Иванчева. Там дори ги водели без белезници в съдебната зала, докато тук ги сваляли, когато прекрачат прага на съда.  \"Рязането на завода за полимери в Девня е ставало най-вече след влизането на синдика в предприятието. Синът на Николай Банев - Николай-Младши, не е основен свидетел и не е казал нищо интересно. В показанията си е говорил за влошените отношения с баща си. Има свидетели, които разказват собствени интерпретации. Те са бивши бизнесмени, с които Баневи имат разрив в отношенията. Част от тях пък са бивши служители на задържаното семейство\", коментира адвокатът. Той поиска домашен арест за Евгения Банева, която, по думите му, нямало как от вкъщи да въздейства на свидетелите.", "date": "2018.12.10", "title": "Баневи не искали в килии като на Иванчева, във френския арест живеели в тризвезден хотел"}
{"url": "https://www.faktor.bg/bg/articles/novini/svyat/i-kalfin-makron-shte-poiska-oshte-politichesko-vreme-za-da-izpalni-obeshtaniyata-si", "text": "\"Вероятно президентът на Франция Еманюел Макрон ще поиска още политическо време, за да изпълни обещанията си. В крайна сметка той беше избран, за да промени една система, от която хората не бяха доволни\", прогнозира пред Нова телевизия бившият външен министър Ивайло Калфин.  Тази вечер в 20 часа френският президент ще направи обръщение към нацията. Повод е все по-засилващото се напрежение и протестите в Париж, които се превърнаха в метежи – щетите вече се изчисляват на 10 млрд. евро. Калфин заяви, че не очаква напрежението във Франция да се прехвърли и към други държави в Европа, но напомни, че обикновено натрупаното социално напрежение избива чрез избори и избиране на популисти. \"Такива вълнения имат ефект донякъде. В един момент се поставя въпроса дали това правителство знае какво прави или чака да му кажат нещо от улицата и тогава вече се стига до оставка на правителството.  Самият президент Макрон дойде на основата на отрицанието на политическите сили във Франция и на практика разби политическия модел. Сега хората видяха, че няма магически решения и продължават да настояват с исканията, което не мисля, че предвещава много дълъг живот на правителството\", коментира Калфин. По думите му факт е, че хората търсят представителство, но не го намират.  \"Няма нови хора във властта. Новото е националистите във властта, това се наблюдава в цяла Европа. Нашите участници Обединини патриоти не мисля, че имат тежест в Европа\", посочи той. \"Не знам дали ще има предсрочни избори. Трябва да се научим, че като изберем някой, ще го търпим 4 години, за да знаем как ще гласуваме следващият път. Не виждам опозиция, която да свали управлението\", каза Калфин.", "date": "2018.12.10", "title": "И. Калфин: Не виждам опозиция, която да свали управлението"}
{"url": "https://www.faktor.bg/bg/articles/novini/svyat/nad-300-000-bez-tok-i-1300-otmeneni-poleta-zaradi-snezhna-burya-v-sasht", "text": "Губернаторът на Северна Каролина обяви извънредна ситуация в 100 окръга Повече от 300 000 прекъсвания на електрозахранването бяха причинени от силни снеговалежи и снежни бури в Северна и Южна Каролина и няколко други щати в САЩ. Губернаторът на Северна Каролина Рой Купър съобщи, че лошото време може да остави до 500 000 потребители без светлина и топлина. В момента тази цифра е близо 240 000. Проблеми с електроенергията има и в щатите Алабама, Джорджия, Тенеси и Вирджиния, предаде ТАСС. Над 1 000 самолетни полета бяха анулирани на международното летище Шарлът (Северна Каролина) поради неблагоприятно време. Според Ню Йорк Таймс, тази цифра във всички въздушни портали в Северна и Южна Каролина надхвърля 1 300 души. Губернаторът Купър горещо препоръча на населението в навечерието на Коледа да се въздържа от пътуване с частен транспорт. \"Останете там, където сте, у дома. „Подгответе подаръци, украсете коледните елхи и гледайте футбол\", пише той в Туитър. Губернаторът обяви извънредна ситуация в 100 окръга до 10 декември включително. За оказване на помощ на спасители и жители бяха мобилизирани 143 служители от Националната гвардия на САЩ, 43 превозни средства с висока проходимост и 14 камиона. Снеговалежът значително затрудни движението на сухопътния транспорт. Получени са данни за 509 пътнотранспортни произшествия и повече от 1 000 обаждания от шофьори на автомобили, затънали в снега.", "date": "2018.12.10", "title": "Над 300 000 без ток и 1300 отменени полета заради снежна буря в САЩ"}
{"url": "https://www.faktor.bg/bg/articles/novini/balgariya/v-evroparlamenta-obsazhdat-rezolyutsiya-s-priziv-za-priemaneto-ni-v-shengen", "text": "Евродепутатите ще обсъдят днес, а ще гласуват във вторник резолюция, в която се призовава за приемането на България и на Румъния в Шенген. Очаква се евродепутатите да подкрепят доклад на своя колега Сергей Станишев, в който се отбелязва, че двете страни от 7 години са изпълнили изцяло съществуващите изисквания. Уточнява се, че това е петата поредна резолюция на ЕП по този въпрос. Парламентът даде зелена светлина на присъединяването на България и Румъния към Шенген през юни 2011 година и няколко пъти потвърди позицията си след законодателната резолюция. България и Румъния частично прилагат правилата от Шенген. Окончателното решение трябва да бъде взето чрез единодушно гласуване в Съвета на ЕС.", "date": "2018.12.10", "title": "В Европарламента обсъждат резолюция с призив за приемането ни в Шенген"}
{"url": "https://www.faktor.bg/bg/articles/novini/svyat/sadat-na-es-reshava-za-brekzit", "text": "Очаква се днес съдът на Европейския съюз да постанови дали Великобритания може едностранно да се откаже от своето решение да напусне ЕС. Междувременно бе потвърдено, че британският парламент ще гласува утре споразумението с Евросъюза. Съдът на ЕС трябва да се произнесе дали Лондон може едностранно да се откаже от Брекзит. Генералният адвокат на съда представи по-рано мнение по въпроса, според което Великобритания може да спре процеса на Брекзит, без да търси одобрението на останалите държави членки на ЕС. Очакваното решение на Съда ще дойде ден преди британският парламент да гласува дали да приеме договореното от министър-председателя Тереза Мей споразумение за напускането на ЕС от страна на Великобритания. Потвърждението за вота се наложи да бъде дадено от \"Даунинг стрийт\" 10 след публикации в британски медии, че Тереза Мей се отказва от гласуването. © БТА / Xinhua / Ray Tang Разделението на Острова обаче е налице и бе белязано от демонстрации за и против Брекзит. Разделение се чувства и в кабинета. Чуват се прогнози, че депутатите ще отхвърлят споразумението с Брюксел. Ако това се случи, премиерският пост на Тереза Мей е под въпрос. Сред възможните сценарии в случай на отхвърляне на сделката за Брекзит от страна на британския парламент са предсрочни избори. Ако парламентът не одобри споразумението с Евросъюза, до 21 дни Тереза Мей трябва да представи ново.", "date": "2018.12.10", "title": "Съдът на ЕС решава за Брекзит"}
{"url": "https://www.faktor.bg/bg/articles/novini/svyat/rusiya-izmesti-velikobritaniya-veche-e-vtora-v-sveta-po-iznos-na-orazhiya", "text": "През 2017 година делът на Русия в общия обем на първите 100 производители на оръжие е 9,5 на сто. За това информира руската телеграфна агенция ТАСС, като цитира данни на Института за изследване на мира в Стокхолм. Руските военни компании излизат на втора позиция след САЩ, като изместват от нея британските си колеги. За това свидетелстват данните от последния доклад за състоянието на световното военно производство и износ на оръжие. Стокхолмският институт ги публикува. В статистиката се включват сведения за първите 100 водещи производители на оръжия. Великобритания е заемала втора позиция от 2002 година до 2016 година включително. В парично изражение общият обем на оръжейните продажби на първите 100 компании през 2017 г. е 398 милиарда и два милиона щатски долара. В проценти това е с 2,5 на сто повече в сравнение с предишната 2016-та и с 44 на сто в сравнение с 2002 година. Тогава се появяват първите сравнителни данни, а информация за Китай все още няма. По този начин в 2017-та за трета поредна година се регистрира ръст на износа на оръжие от водещите световни производители в сектора.", "date": "2018.12.10", "title": "Русия измести Великобритания, вече е втора в света по износ на оръжия"}
{"url": "https://www.faktor.bg/bg/articles/novini/balgariya/m-dimitrov-hora-kato-rumen-petkov-tvardyaha-che-ako-ne-postorim-aets-belene-prez-2011-godina-shte-ima-rezhim-na-toka", "text": "\"Доклад на БАН е показал, че площадка, на която се готви изграждането на АЕЦ \"Белене\" е сеизмично опасна и там нищо не трябва да се строи. Нещо повече, има опасност площадката вече да е компрометирана\", зояви пред БНТ Мартин Димитров от \"Демократична България\" по повод намеренията за строеж на втора АЕЦ. Той изнесе данни, които показват, че в момента изнасяме ток, а потреблението в България намалява. \"Дори доклада на БАН показа, че до 2040 година няма да има проблем с недостиг на енергомощности, а износът е нарастнал с 40%. Какво ще я правим тази централа, заради нея би трябвало да затворим цялата останала енергетика\", коментира той. \"Хора като Румен Петков твърдяха, че ако не посторим АЕЦ-\"Белене\" през 2011 година ще има режим на тока. Дойде 2011-та, стана 2018-та режим на тока няма\", припомни Димитров. \"Турски поток\" е геополитически проект, който цели заобикалянето на Украйна и няма гаранция, че ще мине през България\", прогнозира той и оспори данните за цените на тока и природния газ, които бяха цитирани от Румен Петков, председател на АБВ. \"Докато има монополен доставчик, докато купуваме газ само от Русия, цената ще е висока, една от най-високите в Европа\", заяви Димитров. Според Румен Петков, предишните и настоящето правителство са накърнили българските интереси, като са пропуснали възможността \"Южен поток\" да мине през България. Нека критерият е евтин газ\", каза Петков.", "date": "2018.12.10", "title": "М. Димитров: Хора като Румен Петков твърдяха, че ако не посторим АЕЦ-\"Белене\", през 2011 година ще има режим на тока"}
{"url": "https://www.faktor.bg/bg/articles/novini/balgariya/k-karakachanov-v-skopie-ne-predpriemat-nishto-za-da-promenyat-propagandata", "text": "\"В Скопие се самозабравиха, опитват се да наложат някакво измислено самосъзнание не само на тяхната територия, но и на съседните държави с фалшификации и със сила\", заяви пред БНТ вицепремиерът и лидер на ВМРО Красимир Каракачанов. \"Те не предприемат нищо, за да променят тяхната пропаганда, най-вече в образованието. Ние не можем да ги подкрепяме за НАТО и ЕС, а те да продължават да твърдят, че в България има македонско малцинство. Нямаме интерес да прокарваме в НАТО и ЕС държава, която утре ще ни създава още по-големи проблеми\", коментира той. \"Между лъжата, която там се пропагандира от 1945 година насам, особено в последните 15 години и истината, те предлагат ние да отстъпим от историческата истина. Как да приемем твърденията, че Самуил се е борил срещу българите\", категоричен беше Каракачанов. \"Те смятат, че могат да ни заобиколят, да тупат топката, да ни заобиколят и нас, и гърците, и така да се промъкнат в НАТО и ЕС. Не може да кажеш, че в Гърция трябва да се учи македонски език. Те това го казват за България повече от 20 години. Не искам да се чувствам глупак, като ги подкрепим за НАТО и ЕС, а те да ни готвят такива неща, затова го казах на тлас. И видяхте, че за 24 часа реагираха. Говорят за европейски ценности, но европейска ценност е да не крадеш историята на приятелите си\", коментира Каркачанов. \"Ние не се бъркаме в историята на Македония след 1945 година, ние настояваме историята, която е българска да не бъде фалшифицирана\", възмути се той.", "date": "2018.12.10", "title": "К. Каракачанов: В Скопие не предприемат нищо, за да променят пропагандата"}
{"url": "https://www.faktor.bg/bg/articles/novini/balgariya/navarshvat-se-dve-godini-ot-tragediyata-v-hitrino", "text": "Навършват се две години от трагедията в Хитрино. Рано сутринта на 10 декември товарен влак, превозващ цистерни с пропилен и пропан бутан, влиза в населеното място. При навлизане в железопътното отклонение седем цистерни дерайлират, а една от тях се самозапалва. Според ескпертите, изготвили експертиза по делото, възпламеняването е възникнало между 3 и 5 минути след дерайлирането на композицията.  Според изчисленията през 80-сантиметров отвор в цистерната са изтекли 45 тона пропилен за 39 секунди. Тежкият инцидент отнема седем човешки живота. Близо 30 души са ранени. Разрушени са над 20 сгради. Налага се евакуация на селото заради опасност от обгазяване. В навечерието на втората годишнина от железопътната катастрофа, в Хитрино официално бяха дадени ключовете на 12 нови къщи. Те са изградени с близо 1,5 млн. лева, осигурени от Фонд „Социална закрила“ към Министерството на труда и социалната политика. Общият брой на новите къщи в Хитрино е 23.", "date": "2018.12.10", "title": "Навършват се две години от трагедията в Хитрино"}
{"url": "https://www.faktor.bg/bg/articles/novini/balgariya/temperaturite-se-ponizhavat-shte-bade-oblachno-s-prevalyavaniya", "text": "Атмосферното налягане е значително по-ниско от средното за декември - след обяд ще започне да се повишава. Днес започналото от запад заоблачаване ще обхване страната. Преди обяд на места в низините и котловините ще бъде мъгливо. Още преди обяд в западните райони ще започнат слаби валежи, които до вечерта ще обхванат и Североизточна България. В равнините ще превалява дъжд, в планинските райони – сняг. С умерен, след обяд и временно силен северозападен вятър ще нахлува студен въздух, температурите ще се понижават и максималните ще бъдат между 3° и 8°.  Над Черноморието ще е предимно облачно и главно по южното крайбрежие ще има слаби валежи от дъжд. Ще духа слаб до умерен вятър от запад-северозапад, който вечерта ще се усили. Максимална температури на въздуха: 5-8°. Температурата на морската вода е 9°. Вълнението на морето ще е 2 бала. Над планините ще преобладава облачно време, на места със слаби превалявания от сняг. Ще духа силен север-северозападен вятър и ще нахлува студен въздух. Температурите ще са понижават и към 14 ч. на височина 1200 метра ще е около 3°, на 2000 метра – около минус 3°.", "date": "2018.12.10", "title": "Температурите се понижават, ще бъде облачно с превалявания"}
{"url": "https://www.faktor.bg/bg/articles/novini/balgariya/voennite-ni-yadat-izvan-zakona-tri-godini-armiyata-ni-e-bez-dostavchik-na-hrana", "text": "Българската армия е останала без доставчик на храна от три години. Това установи проверка на БТВ. Заради висящата процедура по избор на доставчик, Министерството на отбраната харчи близо 31 млн. лв. без обществена поръчка.  Заради висящата обществена поръчка командирите твърдят, че са принудени да нарушават закона, откровен е началникът на Военнморските сили. „Командирите са изправени пред една страшна дилема – или да нарушат закона и да не осигурят безплатната храна, или да я осигурят по нерегламентиран нормативно път, което отново е нарушение на закона”, заяви контраадмирал Митко Петев, командващ ВМС. Министърът на отбраната Красимир Каракачанов обяви, че са пускани обществени поръчки до 30 хил. лв., което е законно изключение. Според адвокат Грета Ганева това е заобикаляне на закона. „Заобикаляне на закона се счита за състояние, в което със законни средства постигаш забранени от закона цели”, каза юристът. „Аз ви казвам, че няма какво да се направи. Или трябва да храним войниците, или да разпуснем армията”, посочи Каракачанов. Месец след встъпването в длъжност на Каракачанов, 3-членен състав на Върховния административен съд дава решение на министъра. Обжалваната процедура по обществената поръчка да продължи. Каракачанов допълни, че във комисията по отбрана има лобиране за поръчките за определени фирми.", "date": "2018.12.10", "title": "Военните ни ядат извън закона: Три години армията ни е без доставчик на храна"}
{"url": "https://www.faktor.bg/bg/articles/novini/svyat/razprostraniha-kakvi-sa-bili-poslednite-dumi-na-hashogi", "text": "Последните думи на саудитския журналист Джамал Хашоги са били \"Не мога да дишам\". Това съобщи телевизия Си Ен Ен, като се позова на източник, информиран за хода на разследването на убийството на журналиста в саудитското консулство в Истанбул. Източникът, който е прочел преведения транскрипт на аудиозаписа, документиращ последните мъчителни моменти на Хашоги, казва, че убийството на журналиста на 2 октомври, е било предварително обмислен план. Хашоги се е борил с група мъже, които са били решени да го убият. Последните му думи са били \"Не мога да дишам\".  После в транскрипта от записа се отбелязва, че са се чували звуци от разчленяването на трупа на Хашоги и че предполагаемите извършители на убийството са били посъветвани да слушат музика, за да попречат на звука да се чува ясно. Според източника, транскриптът навежда на мисълта, че убийците на Хашоги периодично за звънели по телефона, за да докладват как напредват нещата. Турски представители смятат, че обажданията са били до високопоставени фигури в Рияд. Някои от детайлите в транскрипта, видени от източника на Си Ен Ен, са споменавани и в предишни информации за съдържанието на записа. Но това е най-пълното досега публикуване на съдържанието на транскрипта от аудиозаписа. Разкритията ще увеличат натиска върху администрацията на Тръмп, която е решена да направи разграничение между саудитския престолонаследник и убийството. Тръмп вече влезе в противоречие с ЦРУ, което, според източници, заключило, че саудитският принц Мохамед бин Салман лично наредил убийството. Разкритията освен това заплашват да подкопаят ключова точка от първоначалното саудитско обяснение за смъртта на Хашоги, а именно, че това е била извършена тайно операция, в която нещата са се объркали. Оригиналният транскрипт от аудиозаписа беше подготвен от турските разузнавателни служби. Турските представители така и не казаха как са се сдобили с аудиозаписа. Транскриптът е бил преведен, преди да бъде споделен с други разузнавателни служби. Източникът на Си Ен Ен е прочел преведена версия и е бил информиран за хода на разследването.", "date": "2018.12.10", "title": "Разкриха какви са били последните думи на Хашоги"}
