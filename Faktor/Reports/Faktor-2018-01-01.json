{"url": "http://www.faktor.bg/bg/articles/nad-1400-koli-izgoryaha-v-mnogoetazhen-parking", "text": "Над 1400 автомобила бяха унищожени при пожар в многоетажен паркинг в английския град Ливърпул вчера следобед, съобщи Асошиейтед прес. Няма данни за пострадали при пожара.  Според очевидци пожарът е започнал от двигател на стар Ленд Ровър на третия етаж и бързо се разпространил по останалите коли в седеметажния паркинг. Огънят е бил потушен едва днес сутринта, предаде БТА. Властите са създали организация за подслоняването на много хора, които не са могли да се приберат у дома след като автомобилите им изгорели. Пожарът близо до зала \"Еко Арена\" застрашил също 80 коне, които били държани в паркинга за участие в Международното шоу на конни надбягвания в Ливърпул. Конете били преместени на сигурно място на хиподрума, а популярното шоу било отменено заради пожара.", "date": "2018.01.01", "title": "Над 1400 коли изгоряха в седеметажен паркинг"}
{"url": "http://www.faktor.bg/bg/articles/novogodishnata-nosht-ne-mina-bez-intsidenti-v-evropa", "text": "Четирима души са починали в Лондон след наръгване с нож в новогодишната нощ, съобщиха британските медии. Полицията не смята, че има връзка между отделните случаи, станали в северната, източната и южната част на британската столица. Всички жертви са мъже, двама от тях на 20 години, един на 18 и един на 17 години. В ранните часове на първи януари е извършено още едно нападение с нож, срещу друг мъж, който е транспортиран в болница и се намира в критично състояние. Петима са арестувани във връзка с единия случай. Четирима души пострадаха при взрив на самоделна бомба в италианския град Торино. Ранените са 17-годишен мароканец и 45-годишна мароканка, както и двама италианци на 61 и 83 години. Взривната вълна е повредила четири автомобила. Полицаи са открили на същата улица още 12 взривни устройства. Най-малко двама души бяха ранени в Неапол при стрелба във въздуха с огнестрелно оръжие, както някои жители посрещат Нова година. Двама души починаха от наранявания по време на новогодишните празненства в Германия, предаде Асошиейтед прес. В областта Бранденбург близо до Берлин 35-годишен мъж загина при запалването на фабрични фойерверки, а 19-годишен получи смъртоносни рани на главата, запалвайки саморъчно направено устройство.", "date": "2018.01.01", "title": "Трагични инциденти белязаха новогодишната нощ в Европа"}
{"url": "http://www.faktor.bg/bg/articles/novini/svyat/10-dushi-zaginaha-tazi-nosht-pri-protestite-v-iran", "text": "10 души загинаха тази нощ по време на антиправителствени протести в Иран. Полицията използва водни оръдия и гумени куршуми, за да отблъсне тълпите, които се събраха в различни градове на страната. Според иранската държавна телевизия въоръжени протестиращи са се опитали да превземат полицейски управления и военни бази. Президентът на страната Хасан Роухани заяви, че недоволството на хората е възможност, а не заплаха. Той добави, че страната трябва да се обедини, за да разреши икономическите си проблеми.", "date": "2018.01.01", "title": "10 протестиращи загинаха тази нощ в Иран"}
{"url": "http://www.faktor.bg/bg/articles/dzhukanovich-rusiya-pritiska-balkanite-bryuksel-da-pobarza", "text": "Русия отново се завърна на Балканите, каза лидерът на Демократическата партия на социалистите в Черна гора Мило Джуканович пред холандския в. \"De Trouw\". \"Тя иска да докаже, че има политическо и военно надмощие над ЕС и, както това е ставало много пъти в историята досега, стратегическите конфликти да се водят на Балканите. Европа е длъжна да превъзмогне този конфликт\", препоръча Джуканович. \"Съвременната ни история доказа, че Балканите сами не могат да запазт стабилността си. Брюксел е локомотивът, носещ отговорност за стабилността в Европа, както скоростта, с която се движи влакът. Брюксел носи отговорност и не може да остане безразличен, когато има опасност последният вагон да се откачи и да не се знае в каква посока ще се движи локомотивът\", казва още Джуканович. Според него \"Балканите винаги са били на кръстопът между Запада и Русия, където цари възпламеняващ национализъм\". \"Тази част от региона може би е задънена улица за ЕС, но непрекъснато е под ударите на трети страни. И поради тази причина лично съм много загрижен\", казва още Джуканович, който контролира политическия живот в малката балканска страна през последните 25 години. Лидерът на черногорските социалисти е убеден, че е имало както руска, така и сръбска намеса, опит за държавен преврат, при който е било планирано и неговото убийство по време на извънредните парламентарни избори в Черна гора през месец октомври 2016-та година. \"Сред приоритетите на България, която застава начело на ЕС от днес, е тя да поведе Западните Балкани към Брюксел\", каза още Мило Джуканович. Според него проблемите на Балканите са същите както по времето на Дейтънското мирно споразумение преди 22 години. \"Босна и Херцеговина не функционира както трябва. Преговорите между Сърбия и Косово вървят прекалено бавно, а Македония е напълно парализирана по пътя й към ЕС. Брюксел е длъжен да побърза, защото ентусиазмът за Европа ще изчезне на Балканите\", заяви в заключение черногорският лидер .", "date": "2018.01.01", "title": "Джуканович открито заговори за руска намеса в опита за държавен преврат в Черна гора, в който е било планирано и неговото убийство"}
{"url": "http://www.faktor.bg/bg/articles/petro-poroshenko-pozdravi-balgariya-za-starta-na-evropredsedatelstvoto", "text": "Украинският президент Петро Порошенко поздрави България за началото на първото в историята й председателство на Съвета на ЕС.  \"Приветствам нашия надежден партньор - България, за началото на първото в историята на тази държава председателство на Съвета на ЕС\", написа Порошенко в микроблога си в социалната мрежа Туитър.  \"Очаквам напредък в нашия амбициозен дневен ред: задълбочаване на политическото асоцииране и икономическата интеграция на Украйна в ЕС, както и засилване на подкрепата на ЕС за възстановяване на териториалната цялост на Украйна\", добави украинският президент.", "date": "2018.01.01", "title": "Петро Порошенко поздрави България за старта на европредседателството"}
{"url": "http://www.faktor.bg/bg/articles/evrokomisaryat-po-razshirenieto-2018-a-godina-shte-e-reshavashta-za-zapadnite-balkani", "text": "Комисарят по европейска политика за съседство и преговори за разширяване Йоханес Хан заяви, че 2018 година ще е „решаваща за Западните Балкани“, предава англоезичната редакция на белградското радио В92, цитирана от \"Фокус\". „В края на тази пълна с предизвикателства година искам да благодаря на всички наши партньори, намиращи се по-близо или по-далеч от нас, за отдадеността им в нашето сътрудничество през 2017 година! Трябва да се гордеем от общите постижения и да удвоим усилията си, защото все още има много работа за вършене“, написа Хан в социалната мрежа „Туитър“, след което добави още едно съобщение: „2018-а година ще е решаваща за Западните Балкани и е възможност за дори по-близко сътрудничество с нашите партньори в борбата за преодоляване на общите предизвикателства. Пожелавам на всички наши партньори – политици или граждани – мирна и успешна Нова година. Да изградим бъдещето си заедно, в името на нашите деца!“.", "date": "2018.01.01", "title": "Еврокомисарят по разширяването: 2018-а ще е решаваща за Западните Балкани"}
{"url": "http://www.faktor.bg/bg/articles/predsedatelyat-na-enp-pozhelava-uspeh-na-balgarskoto-evropredsedatelstvo", "text": "Председателят на Европейската народна партия (ЕНП) Жозеф Дол пожела успех на започналото в полунощ българско председателство на Съвета на ЕС. Всеки европейски гражданин трябва да се чувства сигурен и уверен в бъдещето, посочва в писмено изявление Дол. Българското председателство си поставя задачата да подобри утрешния ден на европейците. Сигурността на европейските граждани е първостепенна задача.  По време на българското председателство европейската отбрана ще навлезе в нова епоха, отбелязва той. Икономиката в ЕС бележи ръст и е време да се подготвим за бъдещите предизвикателства. Точно затова българското председателство ще положи всички усилия в областта на младежта, социалното сближаване, цифровата икономика и уменията за бъдещето. Инвестициите в младите хора са най-доброто, което можем да направим за нашето бъдеще. Затова България ще подготви почвата за следващия многогодишен бюджет на ЕС и ще направи всичко по силите си за това работещите да бъдат готови за предизвикателствата на цифровите общества. България ще постави напред в дневния ред европейската перспектива на Западните Балкани и свързаността на региона. Напълно съгласни сме с това. Подкрепата за мира и напредъка на Балканите носи ползи за местните хора и за европейците. Държавите от Балканите следва да положат усилия в областта на върховенството на закона, борбата с корупцията и реформата на съдебните системи - това е необходимо условие за икономическо развитие. Пожелавам на България успех като председател. Познавам решимостта на премиера Бойко Борисов и неговата ангажираност с ЕС, затова съм убеден, че следващите шест месеца ще донесат многобройни постижения, завършва писмото на Дол.", "date": "2018.01.01", "title": "Председателят на ЕНП Жозеф Дол пожела успех на българското европредседателство"}
{"url": "http://www.faktor.bg/bg/articles/tramp-se-sboguva-s-2017-a-s-raztochitelno-parti-v-chastniya-si-klub-i-predreche-idvaneto-na-fantastichna-godina", "text": "Сбогувайки се с 2017 година с разточително парти в частния си клуб, президентът на САЩ Доналд Тръмп предрече, че 2018-а ще бъде \"страхотна година\", предаде Асошиейтед прес.  Тръмп заяви, че борсовият пазар ще продължи да върви нагоре, а компаниите ще продължат \"да се надпреварват\". Той също така се похвали с редица постижения, като данъчната реформа, отварянето на Арктическия национален резерват за дива природа за сондиране, както и промените в националния закон за здравеопазването.  \"Ще бъде фантастична година\", каза Тръмп на репортерите, облечен в смокинг, влизайки в позлатената бална зала на Мар-а-Лаго, придружен от първата дама Мелания и сина Барън. Запитан за новогодишното послание на севернокорейския лидер, предлагащ диалог, Тръмп отговори: \"Ще видим!\"  Сред гостите бяха съветниците на Белия дом Иванка и Джаред Къшнър, синовете на президента Ерик Тръмп и Доналд Тръмп младши, и министърът на финансите Стивън Мнучин. По-рано вчера Тръмп увенча отиващата си година с видеотрибют - клип, посветен на собствените му върхови постижения и на американската изключителност.  В 30-минутното видео се редуват сцени с Тръмп заедно с войници, с агенти от граничните патрули и с други световни лидери, на фона на внушителен саундтрак, докато президентът говори за страната си: \"Ние родихме модерния свят и ние ще оформим утрешния свят със силата и уменията на американския народ\".  Сред успехите си Тръмп посочва избора на нов член на Върховния съд, усилията си за съкращаване на регулациите и най-вече данъчната реформа, която нарича \"най-голямото орязване на данъците в съвременната история\". Тръмп публикува видеото заедно с новогодишно послание: \"Каква година беше само, а при това едва сме започнали. Заедно ние правим Америка велика отново! Честита Нова година!\"  По-късно той добави още едно пожелание в Туитър в типичен бомбастичен стил: \"Докато страната ни бързо става по-силна и по-умна, искам да пожелая на всички мои приятели, поддръжници, врагове, хейтъри и дори на най-нечестните медии на фалшивите новини (фейк нюз) щастлива и здрава нова година! 2018 ще бъде велика година за Америка!\"", "date": "2018.01.01", "title": "Тръмп предрече идването на фантастична и велика година за Америка"}
{"url": "http://www.faktor.bg/bg/articles/novini/balgariya/tsvetanov-da-izgonim-zlite-sili-prez-novata-godina-zaredeni-s-dorota", "text": "Днес на централния площад в Разлог имах удоволствието да се включа в традиционния новогодишен кукерски карнавал \"Старчевата\". Заедно с кукерите, наричани тук още чауши и старци, изпълнихме обичая гонене на злите сили.  Това пише в свой пост във фейсбук шефът на парламентарната група на ГЕРБ и зам. председател на партията Цветан Цветанов. Призовавам всички да се откъснем от лошото и да продължим през Новата година, заредени с доброта. Благодаря на гражданите на Разлог и на кмета Красимир Герчев за това, че почитат традициите и са запазили българщината в себе си, пише още Цветанов.", "date": "2018.01.01", "title": "Цветанов: Да изгоним злите сили, през Новата година да сме заредени с доброта"}
{"url": "http://www.faktor.bg/bg/articles/novini/balgariya/akademik-petar-ivanov-novogodishnata-rech-na-radev-tapa-izkustvena-i-darvena", "text": "Гледах и слушах последователно новогодишните речи на трима президенти - първо по Rai 1 в 21:30 ч. на италианеца Серджо Матарела, после на руснака Владимир Путин, и в 23:55 ч. на нашия Радев.  Първите двама говориха свободно, човешки, от сърце, убедително, стилно, и без да четат. Обръщението им към техните сънародници беше цялостно, без накъсване на части.  За разлика от тях, речта на военния пенсионер от Хасково беше съставена от цели шест фрагмента, някои от които съдържаха по само една фраза. Значи става дума за монтаж на отделно произнесени предварително написани текстове.  Питам се, генералът не може ли да запомни двете думи “Скъпи сънародници” и да ги слее с понататъшното “заедно сме на финала на...”, та се налага те да са на отделен запис? Питам се още, нима този човек не знае, че изреченията не свършват на запетайка, както той интонационно при говора си ги свършва, и след това продължава сякаш с ново изречение, нова фраза, а свършват при съответния препинателен знак (точка, удивителен, въпросителен, многоточие), според българската граматика? Този човек, или там някой от персонала му, чували ли са за фонетика? А за фоника? да му каже нещо за интонацията при говоренето, за движението на тоновете, за промените на гласа по височина, сила и тембър, за мелодията, темпото и паузите на речта, за логическото, емфатическото и фразовото ударение и т.н., та се налага да слушаме такава тъпа според мен, изкуствена и дървена реч преди Нова година?  Няма ли кой да го светне този човек, че интонацията при говор зависи от съдържанието на изречението, а и от целта на самото изказване? Защо броят на изреченията в речта на държавния ни глава е равен на броя на запетайките в написания от неговите хора текст? После, какви са тези смешни и нелепи жестове: 10 пъти с двете ръце едновременно и 5 пъти с дясната ръка, които често не са в унисон със смисъла на казваното?  Прави впечатление, че във всеки от 6-те монтирани фрагмента задължително има точно по 3 механични жеста, наложени на говорещия, сигурен съм, от някой скъпо платен самозван специалист и “учен” от БАН. Нали е така, другари? А за съдържанието на новогодишната реч на Радев, какво той казва, и защо го казва, просто не ми се говори. Все пак празник е, нали?", "date": "2018.01.01", "title": "Академик Петър Иванов: Новогодишната реч на Радев - тъпа, изкуствена и дървена"}
{"url": "http://www.faktor.bg/bg/articles/5000-fantoma-v-kucheshkite-priyuti-na-ekoravnovesie-s-byudzhet-ot-dva-miliona-i-polovina", "text": "Съдбата на 5000 бездомни кучета от София в последните години е неясна – няма и разчети колко излиза на данъкоплатеца издръжката на бездомно куче, а за четириногите се харчат милиони.  През последните 4 години все още няма данни за това колко кучета в приюта са умрели. Отчетен е броят кучета, заловени от улицата, върнатите обратно там и осиновените. Но графата за умрели остава празна.  Според справките на „Екоравновесие” сборът на всички кучета, оставащи в приютите от 2013 г. до 2016 г. е близо 6500. Общият капацитет, с който общинското предприятие разполага обаче, е 1500. Така 5000 кучета остават с неясна съдба, разкрива БТВ. В амбулаторията, където се настаняват болните кучета, не се допускат посетители. От документите се вижда, че куче, чието общо състояние е определено като \"неблагоприятна прогноза\", получава лечение на същия ден и на следващия. В почивните дни обаче състоянието на кучето не е описано. Няма и знак за проведено лечение.  „Екоравновесие” разполага с годишен бюджет от два милиона и половина. С тази сума са направени клетките в приюта, най-голямата им модернизация е мрежа, която на доста места е разкъсана. В бюджета няма разчет за това колко струва едно бездомно куче на данъкоплатеца.", "date": "2018.01.01", "title": "5000 \"фантома\" в кучешките приюти на \"Екоравновесие\""}
{"url": "http://www.faktor.bg/bg/articles/dvama-sa-s-razkasani-ratse-ot-gazov-pistolet-i-piratka", "text": "Двама пловдивчани са с разкъсани ръце от газов пистолет и пиратка в новогодишната нощ. Това съобщи за Радио „Фокус” - Пловдив дежурният лекар от Районната координационна централа на Центъра за спешна медицинска помощ в Пловдив.  И двамата пострадали са възрастни мъже. По думите на дежурния лекар 90% от прегледаните през нощта пациенти са били пияни.  „Над 50 са случаите на прегледаните пациенти в център Пловдив през новогодишната нощ“, каза още дежурният лекар. Положителното в сравнение с предишни новогодишни нощи е това, че няма тежки травми и пострадали от катастрофи.", "date": "2018.01.01", "title": "Двама са с разкъсани ръце от газов пистолет и пиратка"}
{"url": "http://www.faktor.bg/bg/articles/500-patsienti-za-nova-godina-v-pirogov-trima-s-amputatsiya-na-prasti", "text": "Трима души са с ампутация на пръсти след използване на пиратки, каза изпълнителният директор на УМБАЛСМ „Н. И. Пирогов“ проф. Асен Балтов. По думите му през дежурството в новогодишната нощ най-натоварен е бил травматологичният кабинет. 500  души са потърсили помощ в болницата. Има случаи на счупвания в областта на пръстите. Сред пострадалите от използване на пиротехнически средства няма деца, уточни Балтов. Двама са хоспитализирани сред смесване на алкохол с наркотични вещества. „Честита Нова година на всички. Желая ви преди всичко здраве. По-малко да ни посещавате“, каза пред бТВ директорът на „Пирогов“. В сравнение с предишни години, от началото на празниците тук са преминали рекорден брой пациенти - над 4500. Очаква се и днешният ден да бъде натоварен.  В Спешната помощ в София са имали над 300 повиквания по време на дежурството си. Над 50 души прекалили с алкохола, петима в токсикологията – сред които четири 18-годишни и момче на 17. Медиците са имали случаи на пострадали от пиратки, както и четири инсулта, един инфаркт и три прединфарктни състояния. 60-годишен мъж пък е починал, след като е бил прегазен от влак край кв. „Курило“ на Нови Искър", "date": "2018.01.01", "title": "500 пациенти тази нощ в \"Пирогов\", петима непълнолетни - в токсикологията"}
{"url": "http://www.faktor.bg/bg/articles/otets-ivan-darven-material-i-okolo-50-hil-lv-shte-sa-neobhodimi-za-vazstanovyavane-na-priyuta-sled-pozhara", "text": "Дървен материал и около 50 хил. лв. ще са необходими за възстановяване на приюта след пожара. Това каза за Агенция „Фокус“ отец Иван във връзка с пожара в Дома за сираци „Св. Николай“ в Нови хан в новогодишната нощ. Свещеникът поясни, че не е изгорял целият дом, както бе съобщено по-рано, а част от него. „Покривът е изгорял“, коментира отец Иван и уточни, че пожарът е възникнал от искра от комина на камината.  Той допълни, че децата от приюта са настанени в село Доганово и в София. „Всички сме евакуирали. Отстраняваме щетите и боклуците. Ще пуснем тока, за да заработи домът отново“, коментира отец Иван. По думите му, след възстановяване на инсталацията в приюта, децата ще могат да се върнат обратно.  Припомняме, че тази нощ горя домът за сираци „Св. Николай“ на отец Иван в Нови хан. Сградата е горяла през нощта, като за погасяването ѝ са се отзовали три пожарникарски автомобила. При инцидента няма пострадали – децата и живеещите там са били евакуирани навреме. Те са били настанени на различни места при близки на отец Иван в София, Елин Пелин, с. Доганово.", "date": "2018.01.01", "title": "Отец Иван: Дървен материал и около 50 хил. лв. ще са необходими за възстановяване на приюта след пожара"}
{"url": "http://www.faktor.bg/bg/articles/sarbiya-vavezhda-otvorena-sistema-za-patni-taksi-na-novootkritiya-uchastak-mezhdu-dimitrovgrad-i-nish", "text": "От 1 януари 2018 г. Република Сърбия въвежда „отворена система” за плащане на пътни такси за автомобилите, преминаващи по новооткрития участък на автомагистралата между градовете Димитровград и Ниш. Това означава, че таксата ще бъде заплащана само от автомобилите, идващи от България и пътуващи към Ниш, както и в обратна посока. Това съобщиха от пресцентъра на Министерството на външните работи. Таксата за леки автомобили в една посока ще бъде 190 сръбски динара (около 1,60 евро). Микробусите ще плащат 280 динара (около 2,40 евро), автобусите – 500 динара (4,70 евро), а товарните автомобили – по 1120 динара (около 9,50 евро).  Този начин на плащане ще важи до пълното завършване на южното и източното разклонение на Коридор 10, когато ще се въведе „затворена система” на плащане. Таксите може да се платят в брой в левове и в евро, както и с банкова карта.  На всички наши сънародници, които изберат да пътуват през Сърбия по време на коледните и новогодишни празници, обръщаме внимание, че трафикът от Западна Европа към България по това време е много интензивен.", "date": "2018.01.01", "title": "МВнР: Сърбия въвежда „отворена система” за пътни такси на новооткрития участък между Димитровград и Ниш"}
{"url": "http://www.faktor.bg/bg/articles/intenzivno-e-dvizhenieto-po-bul-tsarigradsko-shose-na-vlizane-v-stolitsata", "text": "Интензивно е движението по бул. \"Цариградско шосе\" на влизане в столицата. Това съобщи комисар Тенчо Тенев, началник на отдел „Пътна полиция“ към Столичната дирекция на вътрешните работи (СДВР), цитиран от Агенция „Фокус“. Той поясни, че светофарите в столицата все още са на автоматичен режим и обясни, че на всички входни артерии има разположени полицейски патрули, които ще следят движението. Комисар Тенев уточни, че при засилване на трафика и образуване на задръствания светофарите ще превключат на авариен режим и движението ще се регулира. Той прогнозира, че по-интензивен трафик се очаква след 15.00 часа. Той коментира, че в столицата няма сериозни инциденти.  „Вчера има само 27 леки пътнотранспортни произшествия“, допълни началникът на „Пътна полиция“.", "date": "2018.01.01", "title": "Интензивно е движението по бул. \"Цариградско шосе\" на влизане в столицата"}
{"url": "http://www.faktor.bg/bg/articles/parvite-detsa-za-2018-g-momchentsa-v-sofiya-shumen-i-varna-v-plovdiv-momichentse", "text": "Първите деца, родени в София, Варна и Шумен, са момчета. В Пловдив обаче първото бебе, проплакало през Новата година, е момиче. Първото бебе за новата година в София е Александър, който се е родил в болница „Шейново“ в първите минути на 2018-а, съобщи бТВ. Обикновено в новогодишната нощ в болницата са се раждали по няколко деца, но намалелият брой новородени все пак е очакван, предвид спада в раждаемостта у нас. Тази сутрин се е родило още едно бебенце в \"Шейново\", а в страната са проплакали за първи път десетки деца в първите минути на 2018 г. Данните от Регистъра на ражданията към Министерството на здравеопазването показватзначим спад в раждаемостта през изминалата година. Той се използва за медицински, а не за демографски цели, но може да служи за ориентир. Най-много са новородените в София – около 15 хил., а най-малко във Видин – около пет пъти по-малко. Първото дете за новата 2018 година за столичния “Майчин дом” се роди в 00:46 часа, момченце е, тежи 3420 грама и е 50 см. Най-големият акушеро-гинекологичен център в страната изпрати 2017 г. с 3910 бебета. \"В “Майчин дом” се раждат най-много бебета от цялата страна. Това се дължи на високия професионализъм на всички специалисти и на грижата, която е на световно ниво в болницата”, коментира изпълнителният директор на “Майчин дом” доц. Иван Костов. “Благословени сме отговорността за майките и техните рожби да е същността на работата ни”, допълни доц. Костов в първия ден от новата година. В “Майчин дом” се намира и най-добрата Неонатологична клиника, която през тази година е поела грижата за над 730 недоносени бебета, родени в болницата или приети от други родилни клиники. През 2017 г. в “Майчин дом” са се родили 134 двойки близнаци и едни тризнаци. През 2017 г. новородените в България са около 5000 по-малко в сравнение с предишната година. До 20 декември в страната е имало 56 197 pаждания, а през 2016 г. към същата дата те са били 60 917. В София ражданията през 2017-а са с 570 по-малко, но все пак столицата е на първо място по раждаемост с 15 088 новородени, следвана от Пловдив, където за миналата година са се родили 6429 дечица. Областта с най-голям спад в раждаемостта у нас е Варна, където са се родили 814 бебенца по-малко, общо 3773 за изминалата година, по данни на Министерството на здравеопазването.", "date": "2018.01.01", "title": "Първите деца за 2018 г. - момченца в София, Шумен и Варна, в Пловдив - момиченце"}
{"url": "http://www.faktor.bg/bg/articles/proverka-za-samoubiystvoto-na-slobodan-pralyak-ustanovi-nyama-merki-koito-biha-garantirali-zalavyaneto-na-otrovata", "text": "Независима експертна проверка във връзка със самоубийството на босненския хърватски генерал Слободан Праляк установи, че правната рамка на Международния трибунал в Хага е била спазена от служителите на съда по отношение третирането на обвиняемия, се казва в изявление на трибунала. Няма пропуски в този аспект и следователно няма нужда от промени в разпоредбите и регулациите на този съд, се казва в текста. Проверката е била извършена между 1 и 29 декември. В заключенията ѝ се отчита, че без конкретни разузнавателни сведения, каквито не е имало, и действайки в рамките на разпоредбите, няма мерки, които биха гарантирали залавянето на отровата на нито един етап. Същевременно обаче при проверката са били набелязани някои мерки, които би могло да бъдат взети, така че при бъдещи случаи да се увеличи вероятността за залавяне. На 29 ноември, в края на работата на трибунала, босненският хърватски генерал Слободан Праляк изпи отровата в момента, когато Апелативната камара потвърди присъдата му от 20 години затвор за военни престъпления и престъпления срещу човечеството, извършени по време на войната в Босна през 90-те години. Той почина яколко часа по-късно в болницата на 72-годишна възраст.", "date": "2018.01.01", "title": "Експертиза за самоубийството на Праляк установи: Няма мерки, които биха гарантирали залавянето на отровата"}
{"url": "http://www.faktor.bg/bg/articles/gori-smetishteto-na-pazardzhik-patishtata-sa-zadimeni", "text": "Гори сметището на Пазарджик, задимени са пътищата за с. Капитан Димитриево и за Пещера, предаде  \"Фокус\". Водачите да карат с повишено внимание и съобразена с пътните условия скорост. Очаквайте подробности!", "date": "2018.01.01", "title": "Гори сметището на Пазарджик, пътищата са задимени"}
{"url": "http://www.faktor.bg/bg/articles/25-godishen-mazh-zagina-na-myasto-pri-padane-ot-17-iya-etazh-v-sofiya", "text": "25-годишен мъж е починал днес следобед след падане от 17-ия етаж на жилищен блок в квартал \"Младост 3\" в столицата.   Той е паднал върху козирката на входа на блока, поясни говорителят на центъра за \"Спешна медицинска помощ\" - София Катя Сунгарска. Повиканата линейка е пристигнала за 3 мин. на мястото, добави тя.   МВР работи по изясняване на причините, довели до смъртоносното падане на младия мъж.", "date": "2018.01.01", "title": "25-годишен мъж загина на място при падане от 17-ия етаж в София"}
