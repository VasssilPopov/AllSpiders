{"url": "https://www.faktor.bg/bg/articles/milen-keremedchiev-ako-nyama-brekzit-do-29-mart-britanski-evrodeputati-shte-mogat-da-kandidatstvat-za-ep", "text": "Малко вероятно е британският парламент да гласува \"за\" предложението на Тереза Мей във връзка с подписания вече меморандум между лидерите на ЕС и самия премиер. Това заяви в интервю за БНР бившият заместник-министър на външните работи Милен Керемедчиев. „Това не е крайният договор, който се подписва между Великобритания и ЕС за Брекзит - това е предварителен документ, който залага преговорите, които трябва да продължат до 2020-а година, когато трябва да се подпише нов документ“, уточни той и добави: „Така че даже и да се вземе в момента решение за постигнатите договорености, всъщност се премества проблемът за след около година и половина. А през това време Великобритания ще остане като донор на ЕС, но няма да има право на глас, както и ще остане в Търговското споразумение, така че за британците днешния ден, независимо как ще гласува парламентът, не е краят на този кошмар.  Независимо с колко гласа премиерът загуби при предстоящото днес гласуване, Тереза Мей ще загуби постигнатите договорености с ЕС, подчерта Керемедчиев. „Оттук нататък всички действия, които ще предприемат Тереза Мей и британското правителство, ще са негативни, защото даже и да не мине това предложение през парламента - решението е за отлагане на Брекзит или за нови парламентарни избори, които отново ще наложат отлагане на Брекзит. Те няма да са добре и за ЕС от гледна точка на предстоящите избори за Европейски парламент.\"  „Ако Великобритания не излезе от ЕС до 29 март, то това ще означава, че британски евродепутати ще могат да кандидатстват за работа в Европейския парламент“, както и да участват в избори, за да влязат в него, обясни Керемедчиев, според когото в „Европейския парламент ще настане пълен хаос“ при евентуален „Брекзит след шест месеца“, тъй като въпросните депутати ще трябва да освободят заетите от тях места в институцията, а не е и ясно как те ще бъдат разпределени след това.  „Най-малко вероятен като вариант е \"твърд Брекзит\", т.е. излизане без споразумение, тъй като и самите депутати в британския парламент гласуваха, че такова решение не може да бъде взето от кабинета без да се съгласува с парламента“, каза още бившият заместник външен министър, според когото „ако се тръгне към предоговаряне - това означава отново връщане на колелото в изходна позиция“.  „Възможността за втори референдум също е вероятна, но разделението при самите британци е достигнала до много високо ниво“, добави Керемедчиев, според когото „най-вероятният вариант е отхвърляне на предложеното от Тереза Мей споразумение с ЕС от британския парламент, а след това създаване на комисия в парламента за продължаване на преговорите с ЕС и или втори референдум, или отлагане на Брекзит с шест месеца“.   Според Милен Керемедчиев британският премиер Тереза Мей „би спечелила един вот на недоверие“, ако й бъде поискан. „А ако се стигне до втори референдум и се стигне до такова решение, за което Тереза Мей е категорично против - тя сама би подала оставка, защото това е изцяло в разрез с нейните вярвания“, каза още той.", "date": "2019.01.15", "title": "Милен Керемедчиев: В Европейския парламент ще настане пълен хаос при евентуален \"Брекзит след шест месеца\""}
{"url": "https://www.faktor.bg/bg/articles/zadarzhaniyat-libiyski-tanker-e-varnat-na-burgaskoto-pristanishte-zaradi-opasnost-ot-ekokatastrofa", "text": "Приключи проверката по казуса с танкера \"Бадр\", който въвлече България в скандал с Либия. През декември плавателният съд беше задържан, а по-късно освободен със сменен екипаж и флаг. Танкерът в момента е върнат на бургаското пристанище заради опасност от екокатастрофа. Това стана по разпореждане на \"Морска администрация\". Дотук се стигна, след като престоя 15 дни на котва в открито море, на 22 мили от Созопол. Той така и не стигна до Турция, където е трябвало да бъде ремонтиран. Танкерът ще остане на рейд в акваторията на български води до решаване на спора за собствеността между либийската държавна компания и българско частно дружество. \"Тъй като корабът, няма валидни документи за нормална експлоатация, пак казвам беше му разрешено за престой единствено еднократен преход до пристанище за ремонт и с цел избягване на евентуално замърсяване стоейки в териториалната икономическа зона на България след като не е сертифициран и не са му проверени системите,следва да се очаква, че може да предизвика замърсяване\", коментира капитан Живко Петров – директор \"Морска администрация\". Припомняме че либийският танкер бе обявен за публична продан от частен съдебен изпълнител Тотко Колев, срещу когото започна разследване от бургаската окръжна прокуратура за извършено престъпление по служба. На 21 декември плавателният съд бе с принудително сменен екипаж и променен статут. Извършената незабавна проверка от \"Гранична полиция\" е приключила. \"Не са констатирани нарушения, няма използване на физическа сила и помощни средства. Гарантирам, че всички процедури по смяната на екипажа, както са съгласно инструкциите за извършване на гранични проверки на ГКПП, е спазена\", каза гл.комисар Светлан Кичиков – директор на \"Гранична полиция\". Новият корабособственик \"Булгаргеомин\" обвинява Либия в намеса в работата на независимия български съд чрез дипломатически ходове и ноти от страна на либийския посланик в България за вдигане на ареста на кораба „Бадр”. От компанията твърдят, че либийското дружество им дължи 10 млн. долара неизчистени дългове, заради което са пристъпили и към взимането на кораба. По случая в бургаската окръжна прокуратура е образувано досъдебно производство.", "date": "2019.01.15", "title": "Задържаният либийски танкер е върнат на бургаското пристанище заради опасност от екокатастрофа"}
{"url": "https://www.faktor.bg/bg/articles/turskiyat-parlament-umuva-dali-sasht-sa-izprashtali-orazhie-na-kyurdite-ot-vvs-bazata-indzhirlik", "text": "По предложение на депутата от „Добрата партия” – Лютфю Тюккан, турският парламент провежда в момента закрито заседание на тема Сирия, предаде информационната агенция ДХА, цитирана от Агенция Фокус\".  Станаха известни основните въпроси, предложени за обсъждане и вземане на отношение: - постигната ли е някаква договореност със САЩ по отношение на източните райони на река Ефрат и преди всичко за град Манбидж в Сирия; - ако Анкара се е отказала от провеждането на военна операция в тези райони, дали това е станало по силата на някаква спогодба и натиск от Вашингтон; - даване на подробности относно оповестената в социалните медии от президента на САЩ зона за сигурност с дълбочина 32 километра по границата със Сирия; - докато и когато Америка е подкрепяла с оръжие и боеприпаси „терористичната организация Отряди за народна самозащита (ОНС)” на сирийските кюрди, дали тя е осигурявала достъпа до тях през границите на Турция; - в тази връзка, дали за целта е била използвана ВВС базата Инджирлик (съвместен турско-американски военен обект от средата на 50-те години на миналия век – бел. на „Фокус”); - също в тази връзка – предложение за създаване на специална парламентарна анкетна комисия.", "date": "2019.01.15", "title": "Турският парламент умува дали САЩ са изпращали оръжие на кюрдите от ВВС базата Инджирлик"}
{"url": "https://www.faktor.bg/bg/articles/fofi-genimata", "text": "\"За нас, вие сте правителство на малцинството. Не ви вярваме“, заяви председателката на лявоцентристката коалиция „Движение за промяна“ (КИНАЛ) Фотини Генимата на парламентарните дебати за вота на доверие към правителството на СИРИЗА днес, предаде държавната агенция на Гърция АНА-МПА. „Няма лимит на унижението, трябваше да насрочите предсрочни избори. Не го правите, защото ви е страх от хората“, добави още лидерът на ПАСОК. Генимата посочи, че изтеглянето на Панос Каменос от правителството е „предварително планиран фарс“. Залогът на изборите е по-голям от това как ще бъде разпределена властта, заключи лидерът „Движение за промяна“. Тя предвиди,", "date": "2019.01.15", "title": "Генимата: Изтеглянето на Каменос от гръцкото правителството е предварително планиран фарс"}
{"url": "https://www.faktor.bg/bg/articles/novini/balgariya/nap-horata-masovo-deklarirat-dohodite-si-na-hartiya", "text": "Говорителят на НАП Росен Бъчваров, сподели, че за първите пет дни на данъчната кампания вече са подадени над 1500 декларации от физически лица пред Bulgaria ON AIR. Той уточни, че хората масово декларират доходите си на хартия, а едва 30 % подават декларации с ПИК или електронен подпис. Бъчваров напомни, че всеки, който иска да получи данъчно облекчение върху дължимия данък, трябва да подаде декларация и плати налога до края на месеца. До края на март всички търговци, регистрирани по ДДС, трябва да подменят или софтуера, или касовите си апарати така, че касовите им бележки да са с QR код. За останалите фирми изискването е до лятото. Ефтим Ефтимов и Мария Желязова разказаха за кампанията \"1 % промяна\". За три години тя вече има 150 регулярни дарители. През декември миналата година с 25 000  лева са подпомогнати домове за възрастни хора.", "date": "2019.01.15", "title": "НАП: Хората масово декларират доходите си на хартия"}
{"url": "https://www.faktor.bg/bg/articles/novini/balgariya/komisiyata-po-otbrana-podkrepi-predlozhenieto-na-pravitelstvoto-da-pregovarya-za-f-16", "text": "Парламентарната комисия по отбрана, която заседава днес в Народното събрание е подкрепила проекта на решение за разглеждане на предложенията и мотивите за тях, посочени в доклада на Министерския съвет относно резултатите от оценката на изпратените предложения съгласно Примерен план - приложение номер 3 към Актуализиран проект за инвестиционен разход \"Придобиване на нов тип боен самолет\", приет с решение на НС. Дадена е залена светлина и за възлагане на министър - председателя да създаде организация и преговорен екип за изготвяне на проект на международен договор и провеждане на преговори с правителството на Съединените американски щати за придобиване на нов тип боен самолет. Това съобщи министърът на отбраната Красимир Каракачанов пред журналисти след заседанието на комисията. То продължи повече от три часа, съобщава БТА.", "date": "2019.01.15", "title": "Комисията по отбрана подкрепи предложението на правителството да преговаря за Ф-16"}
{"url": "https://www.faktor.bg/bg/articles/karakachanov-razkri-kakvo-se-e-sluchilo-v-komisiyata-po-otbrana-pri-glasuvaneto-za-f-16", "text": "След новината, че Комисията по отбрана е одобрила предложението на правителството да преговаря за Ф-16 в отговор на журналистически въпрос какво е било редактирано в проекторешението, Каракачанов заяви: „Нямаше предложения за редакция на текста, включително и от опозицията“. „Имаше полезен повече от 3-часов дебат по темата, с разнообразни въпроси и политически аргументи, в едната или другата посока“, коментира министърът. „В началото дебатът тръгна малко по-бурно политически. Впоследствие, на 20-ата минута, нещата си дойдоха на мястото. 90% от колегите в комисията са бивши военни“, каза още Каракачанов. Имаме надхвърляне на сумата от 1,8 млрд. лв. БСП и още една партия не подкрепиха предложението за Ф-16 като цяло, посочи Каракачанов след близо петчасово заседание на комисията. Военните договори в ЕС не подлежат на съдебни процедури в Хага и Люксембург, нито на международната организация по труда, така че няма да има чужд арбитраж по линия на ЕС, това беше изяснено в комисията, посочи още военният министър. Двама представители на президенството присъстваха, но не се изказаха, допълни той.  Категорично никой не е казал, че ще си скъса ризата, но БСП гласуваха против, обясни още военният министър. По думите му процедурата по преговорите би следвало да приключи до 3-4 месеца.  На заседанието на комисията са били още представители на МС и Българската армия.", "date": "2019.01.15", "title": "Двама представители на президентството са мълчали като риби на дебата за Ф-16 в комисията"}
{"url": "https://www.faktor.bg/bg/articles/tsvetanov-se-sreshtna-s-poslanika-na-ukrayna-v-balgariya-n-pr-vitaliy-moskalenko", "text": "Председателят на ПГ на ГЕРБ и зам.-председател на партията Цветан Цветанов проведе работна среща с посланика на Украйна в България Н. Пр. Виталий Москаленко. Това съобщиха от пресцентъра на ПП ГЕРБ. Двамата отбелязаха добрите двустранни отношения и положителния отзвук от посещението на премиера Бойко Борисов в Украйна, по време на което той се срещна с президента Петро Порошенко и заедно участваха в отбелязването на 160-ата годишнина на Болградската гимназия „Георги Сава Раковски“. В резултат от посещението бе засилено задълбочаването на сътрудничеството в областта на образованието, културата и инфраструктурата. Подчертано бе, че ГЕРБ и правителството застават твърдо зад общата позиция на ЕС за спазване на международното право и налагане на санкции срещу Русия за анексирането на Крим.  Цветанов и Москаленко се обединиха около идеята за засилване на парламентарното сътрудничество между България и Украйна. Посланик Москаленко ще проведе среща с Групата за приятелство с Украйна в българския парламент.", "date": "2019.01.15", "title": "Цветанов се срещна с посланика на Украйна в България Н.Пр. Виталий Москаленко"}
{"url": "https://www.faktor.bg/bg/articles/novini/balgariya/tsvetanov-se-sreshtna-s-direktora-za-mezhdunarodna-komunikatsiya-v-ekipa-na-britanskiya-premier-andryu-payk", "text": "Председателят на ПГ на ГЕРБ и зам.-председател на партията Цветан Цветанов се срещна с Андрю Пайк, който е директор за международна комуникация в Комуникационния екип на министър-председателя на Обединеното Кралство. Двамата обсъдиха двустранното сътрудничество, като подчертаха изключително добрия диалог и съвместна работа в сектор „Сигурност“.  По време на разговора Цветанов отбеляза, че Великобритания е сред най-важните доставчици на сигурност за ЕС и запазването на оперативния капацитет за сътрудничество през инструментите на ЕС е от ключово значение за колективната ни сигурност. Той също така подчерта, че министър-председателят Бойко Борисов многократно е отбелязвал, че нивото на сътрудничество между България и Великобритания ще бъде запазено и след Брекзит.  От своя страна Андрю Пайк сподели, че Великобритания е силно ангажирана да запази ценното сътрудничество с България, както и да продължи обмена на добри практики по отношение на справянето с новите предизвикателства.", "date": "2019.01.15", "title": "Цветанов се срещна с директора за международна комуникация в екипа на британския премиер Андрю Пайк"}
{"url": "https://www.faktor.bg/bg/articles/borisov-govori-s-libiyskiya-premier-za-kazusa-sas-zadarzhaniya-v-balgariya-korab-badr", "text": "Министър-председателят на България Бойко Борисов проведе телефонен разговор с либийския си колега Файез Сарадж. Двамата обсъдиха казуса със задържания в България кораб „Бадр“. Това съобщиха от правителствената информационна служба. Премиерът на Либия благодари на Бойко Борисов и на българското правителство за тяхната навременна намеса и демонстрираното желание казусът да приключи с положителен за двете страни край.  Пред българския министър-председател Файез Сарадж подчерта, че благоприятният развой на събитията ще даде много силен знак за бъдещото сътрудничество между България и Либия. Премиерът Сарадж бе категоричен, че положителното решаване на казуса с кораба ще даде допълнителен импулс на двустранните и икономическите отношения между двете държави. Премиерът на Либия прие поканата на министър-председателя Бойко Борисов да посети България в най-скоро време. Двамата премиери се разбраха да бъдат гарант за развитието на икономическите отношения и български фирми отново да стъпят на либийския пазар.", "date": "2019.01.15", "title": "Борисов говори с  либийския премиер за казуса със задържания в България кораб „Бадр“"}
{"url": "https://www.faktor.bg/bg/articles/obshtestvo/antoaneta-hristova-pri-plemenata-na-romite-e-traditsiya-mazhat-da-ne-puska-zhena-si-i-dashterya-si-na-uchilishte", "text": "Решението да отпадне забраната за социологическите проучвания е добро. Една забрана е добра, когато може да се спазва. Нагледали сме се на песнички, прякори и знаменца. Социологическите проучвания не могат да променят изборните резултати в самия изборен ден. Около тази теза се обединиха в предаването \"Още от деня\" по БНТ социологът Кольо Колев и политическият психолог Антоанета Христова относно предложението на управляващите да отпадне забраната за публикуване на социологически проучвания в изборния ден.  Двамата коментираха и горещата тема за циганския проблем. \"Събарянето на незаконните постройки в циганските махали не е решение на проблема. Решението е целенасочена държавна политика. Основното е образованието. Мога да гарантирам, че преди 30 години ромите бяха по-образовани от днес. Всичко е въпрос на комплексна политика. Не става само с морков или тояга. Всички партии използват тези хора за купуване на гласове\", категоричен беше Колев. \"Събаряне на къщи има отдавна и нищо не се е променило. Ние сме неадекватни по този проблем от много години. Проблемът е в управляващите. Тези, които управляват, трябва да създат система, която да контролира тези хора. Между ромите, турците, арменците и всички други етноси има огромна културна разлика. Най-големият проблем е в образованието на ромите. В техните училища има огромна сегрегация. Традицията при ромите е не да работят и учат, а да раждат от малки деца. Имаме изследване, което показва, че при племената на ромите, защото там има много племена, е традиция мъжът да не пуска жена си и дъщеря си на училище\", разкри Христова. За финал двамата коментираха и предстоящите евроизбори. Колев прогнозира, че в най-добрия случай ГЕРБ ще имат паратитет с БСП. \"БСП и ДПС ще имат повече евродепутати от ГЕРБ и ОП. Управляващите ще понесат тежко поражение\", обяви социологът. Антоанета Христова изказа различно мнение. \"На евроизборите гласува твърдият електорат. За мен на тези избори ще се получи едно възпроизводство на последните парламентарни избори и ГЕРБ ще запазят преднината си\", каза тя.", "date": "2019.01.15", "title": "Антоанета Христова: При племената на ромите е традиция мъжът да не пуска жена си и дъщеря си на училище"}
{"url": "https://www.faktor.bg/bg/articles/143-uchilishta-i-detski-gradini-izlyazoha-v-gripna-vakantsiya", "text": "143 училища и детски градини в страната са пуснати в грипна ваканция. Информацията съобщиха от пресцентъра на Министерството на образованието и науката. Заради висока заболеваемост от грип в 137 училища в Бургаска област днес няма да има учебни занятия.  В три училища в област Пловдив няма да се учи заради влошени метеорологични условия. Това са Професионалната гимназия по икономика \"Тодор Г. Влайков\" и Основното училище \"Христо Г. Данов\" в село Клисура. В Професионалната гимназия \"Ген. Владимир Заимов\" в Сопот днес няма занятия заради силния вятър и ниските температури в училищната сграда. Лоши метеорологични условия са причина в две учебни заведения в Кюстендилска област също да няма учебен процес - в Основното училище \"Христо Ботев\" и в Детската градина \"Райна княгиня\" в община Невестино. Няма учебни занятия и в Детската градина \"Детелина\" в село Черно поле, община Ружинци, Видинска област. От 16 до 18 януари, включително, училищата в област Стара Загора, в област Шумен и в община Силистра ще бъдат в грипна ваканция. Пред обявяване на грипна епидемия са областите Ямбол, Перник и Пазарджик, информират от МОН.", "date": "2019.01.15", "title": "143 училища и детски градини излязоха в грипна ваканция"}
{"url": "https://www.faktor.bg/bg/articles/borba-s-koruptsiyata-i-kvalifitsirani-kadri-ot-tova-ima-nuzhda-avstriyskiyat-biznes-u-nas", "text": "Борба с корупцията и престъпността и нуждата от квалификация на кадрите - това са най-важните два въпроса, които биха подобрили съответно бизнес климата в страната и пазарните условия. Това са посочили в анкета сред представителите на австрийския бизнес в България най-много участници в нея. Тя се провежда всяка година от Австрийското търговско представителство в България (Advantage Austria), съобщава \"Дневник\". Сред трите най-важни мерки от страна на институциите, които биха подобрили бизнес климата, австрийските фирми посочват правната сигурност и намаляване на бюрокрацията. А сред тези, които биха направили България по-атрактивно място за австрийските инвестиции, добавят наличието на работна ръка и инфраструктурата. В същото време инвеститорите са доволни от много от параметрите на средата и голяма част от тях планират разширяване на дейността си. В различна степен те планират и увеличения на заплатите, като с над 10% това ще направят 9.4%. Проучването сред близо 100 австрийски фирми проследява общото икономическото развитие в България, като 33% от компаниите го оценяват в положителен аспект и една трета от отговорилите очакват подобрение по този показател и през 2019 г. Данните показват, че около 70% от фирмите продават над половината от продукцията си на българския пазар. Проучването показва също така, че при повече от половината участвали фирми е имало увеличение на оборота и на поръчките към тях през изминалата година. 30% от участващите фирми биха искали да се обръща повече внимание на качеството и дълготрайността на продуктите/услугите и да не се предпочита само най-ниската цена, защото в дългосрочен план това може да се окаже дори и по-скъпо. При повече от половината участвали фирми е имало увеличение на оборота и на поръчките към тях. Близо 60% от анкетираните компании са потвърдили, че планират да инвестират в страната през следващите 2 години. Сред големите австрийски филиали в страната са A1, EVN, OMV, Raiffeisen, Vienna Insurance Group, Uniqa, Palfinger, Billa, Kronospan, Wienerberger, Knauf, Baumit, Gebrüder Weiss, cargo partner и други. Преобладаващо основната дейност на работещите в България австрийски фирми е свързана с търговията на австрийски продукти и извършването на услуги, а на 26% от фирмите - с производство. През първата половина на 2018 г. вносът от Австрия към България се е увеличил спрямо 2017 г. с 3.8% на 356 млн. евро, а износът от България към Австрия е намалял с 2.4% до 253 млн. евро.", "date": "2019.01.15", "title": "Борба с корупцията и квалифицирани кадри - от това има нужда австрийският бизнес у нас"}
{"url": "https://www.faktor.bg/bg/articles/opredelyat-kade-da-mestyat-chast-ot-skaptopara-za-da-mine-am-struma", "text": "Определят къде и по какъв начин да преместят архитектурният комплекс Скаптопара, част от разкопките край Благоевград. Специализиран експертен съвет за опазване на недвижимите културни ценности издаде указание за преместване на римската фамилна гробница и раннохристянската църква. На място трябва да бъдат запазени частите от римската вила и баня, които са извън трасето на магистралата. \"В момента АПИ е възложила изпълнението на създаването на работен проект и в близките месеци трябва да бъде готов\", коментира пред БТВ ръководителят на археологическите разкопки Здравко Димитров. Припомняме, че имаше серия протести селището от римско време да остане, за да привлича туристи. Окончателно обаче бе решено да бъде преместено и през мястото да минава магистрала \"Струма\". Гробницата вече е покрита и тече консервация на обекта. Част от археологическите находки ще бъдат преместени западно от сегашното й положение. Гробницата ще бъде запазена и на нея е отделено най-голямо внимание, допълва Димитров. Инициативният комитет за запазване на разкопките коментира, че в рамките на месеца организират кръгла маса, на която трябва да присъстват всички отговорни институции и да вземат отношение. АПИ изготви задание на проект за преместване и теренна консервация на археологическите обекти, които имат експозиционна стойност. Документът бе изпратен за съгласуване в Националния институт за недвижимо културно наследство. Към Министерството на културата бе създадена и експертна комисия, която да проучи обекта. Бъдещето на археологическите разкопки край Благоевград бе решено от експерти и нищо не пречи магистралата да мине през обекта. Строителството продължава, защото разкопките не са Скаптопара, стана ясно на 26 август. В началото на май миналата година, премиерът Борисов обяви, че иска да направи АМ \"Струма\", както и да запази древното римско селище. \"Археолозите и инженерите да ми дадат решение. Толкова много археология изкарахме, че се чудим как да я опазим и развием\", коментира Борисов. Жители на Благоевград протестираха тогава, като се обявиха в защита на древното римско селище, открито между селата Покровник и Зелен дол. В областния град се проведе шествие, организирано от инициативен комитет. Според жителите, трасето на АМ \"Струма\" задължително трябва да бъде изместено. Няма да бъде допуснат конфликт между бързото строителство на АМ \"Струма\" и съхраняването на археологическите находки, като общината в Благоевград обяви, че застава изцяло зад идеята за запазването им в техния автентичен вид. Това стана ясно на 2 май, след среща на кмета Атанас Камбитов и доц. Здравко Димитров от Националния археологически институт с музей към БАН, който ръководи екипа за археологическите разкопки.", "date": "2019.01.15", "title": "Експерти умуват къде да преместят Скаптопара, за да мине АМ \"Струма\""}
{"url": "https://www.faktor.bg/bg/articles/evropeyskite-borsi-se-otsvetiha-za-kratko-v-zeleno", "text": "Европейските пазари на акции стартираха търговията във вторник с повишения, намирайки подкрепа от сигналите, че властите в Пекин ще предприемат серия стимулиращи мерки, за да се противопоставят на отслабващата китайска икономика в резултат на търговската война със САЩ. Последвалите слаби данни за растежа на германската икономика през миналата година и инвеститорските притеснения преди ключовото гласуване в британската Камара на общините на Брекзит плана на Тереза Мей обаче ограничиха сутрешния опит за възходящо рали на европейските борси. Общият индекс Stoxx Europe 600 отвори със скок от около 0,8%, преди обаче да заличи голяма част от този първоначален ръст и в ранния следобед вече нараства с едва 0,15%, тъй като европейските инвеститори реагираха негативно на слабите данни за растежа на германската икономика през 2018-а година. Според Destatis БВП на Германия нарасна през миналата година с едва 1,5% след експанзия от 2,2% през 2017-а, отбелязвайки най-слаб растеж от пет години насам. Тези слаби данни заличиха и първоначалният ръст на немския фонов индекс DAX 30 от близо 1%, като той вече се търгува на негативна територия, понижавайки се с 0,14%. Френският фондов индекс CAC също нарасна първоначално с около 0,7% преди и той да се върне към вчерашните нива на затваряне.  Британският фондов индекс FTSE100 пък отвори с повишение от 0,6% след понижение в понеделник с 0,9%, но и той се върна към нивата от края на вчерашната търговия с оглед на растящото напрежение преди вота за Брекзит споразумението, който се очаква да се проведе в Камарата на общините малко след полунощ (около 00:30ч. наше време). Мнозинството очаквания са предложеното от премиера Тереза Мей споразумение с ЕС след Брекзит да бъде отхвърлено, тъй като над 100 от депутатите от нейната консервативна партия са против него. В случай, че сделката действително бъде отхвърлена, Тереза Мей ще има три дни, за да излезе с алтернативно предложение за излизането на Великобритания от Европейския съюз на 29-март. Джереми Корбин, лидерът на опозиционната Лейбъристка партия пък обяви, че ще предизвика вот на недоверие на правителството на Май, ако сделката бъде отхвърлена. Основният фондов индекс на борсата в Милано пък се понижава с 0,65% с оглед на солиден спад на акциите на италианските банки. Акциите на Unicredit се понижават с 3,4%, а на Intesa Sanpaolo - с 1,8%, след информация на в-к Il Sole 24 Ore, че ЕЦБ е поискала от италианските кредитори да покрият изцяло лошите си заеми до около 2026 година. Информацията предизвика здрав спад на акциите и на останалите по-малки италиански банки, като акциите на UBI Banca се понижават със 7,2%, на Banco BPM - със 7,48% и на BPER Banca - с 5,22%. За разлика от европейските борси, азиатските пазари на акции приключиха днешната търговия със солидни повишения, намирайки подкрепа от поетите от Пекин ангажименти за стимулиране на слабо представящата се китайска икономика. Китайският индекс Shanghai Composite приключи търговията във вторник с повишение от 1,36%, индексът Hadn Sang скочи с 2%, основният индекс на борсата в Сингапур пък се повиши с 1,22%, тайванският - с 1,01%, японският Nikkei - с 0,71%, a австралийския ASX 200 - с 0,7%.", "date": "2019.01.15", "title": "Европейските борси се оцветиха за кратко в зелено"}
{"url": "https://www.faktor.bg/bg/articles/vks-potvardi-prisadata-na-zhenata-ubila-paten-politsay-v-plovdiv", "text": "Върховният касационен съд потвърди окончателно присъда от две години и четири месеца лишаване от свобода за Катя Лерца за причиняване на смърт по непредпазливост на полицай от „Пътна полиция\" в Пловдив. Експертизата установи, че тя шофирала с 99 км/час в населеното място. На 13 май 2017 година Лерца блъсна с джипа си пътен полицай, зает с охраната на трафика на булевард \"Санкт Петербург\" в града заради провеждащ се в същия момент народен събор в парк Лаута. Окръжен съд Пловдив, а сега и ВКС приемат доказателствата, че жената се е движела с превишена скорост в населено място, не е реагирала своевременно на опасността от удар на пострадалия и вместо екстрено спиране, когато го вижда, предприема смяна на лентата за движение на автомобила и го блъска. Впрочем дори след издадената присъда на по-долната инстанция, Катя Лерца беше задържана от полицията, защото управляваше автомобил без книжката, отнета след катастрофата. С днешното решение на ВКС, Окръжна прокуратура трябва да приведе присъдата в изпълнение. Това е едно от делата, свързани с катастрофи в Пловдив и областта, които предизвикаха голям обществен интерес и протести в името на справедливо наказание.", "date": "2019.01.15", "title": "Окончателно: Жената, убила пътен полицай в Пловдив, ще лежи две години и четири месеца"}
{"url": "https://www.faktor.bg/bg/articles/gerb-i-patriotite-da-otpadne-zabranata-za-oglasyavane-na-anketi-v-izborniya-den", "text": "Да отпадне забраната за публикуване на социологически данни в реално време на изборния ден в печатните, електронни и информационни медии. Това изменение в Изборния кодекс са внесли от ГЕРБ и „Обединени патриоти“.  В мотивите на вносителите се подчертава, че промяната се внася заради наложилата се практика в различни социални мрежи през целия изборен ден да се публикуват данни, което пораждало неравнопоставеност между тях. Изменението е мотивирано и с данни от доклад на Централната избирателна комисия (ЦИК) в периода 2015-2017 г., че ЦИК е била сезирана с множество сигнали за публикуването и оповестяването на резултати от социологически изследвания в деня преди изборите и в изборния ден. Те се появявали в страниците на търговски електронни медии, както и чрез препращането към профила на доставчиците на такива медии в социалните мрежи, като в значителна част от случаите оповестяването на данните от социологическите проучвания се представя под формата на алегорични образи на предмети, животни, населени места и други. Днес е последният срок за внасяне на промени в Изборния кодекс между първо и второ четене.", "date": "2019.01.15", "title": "ГЕРБ и Патриотите: Да отпадне забраната за огласяване на анкети в изборния ден"}
{"url": "https://www.faktor.bg/bg/articles/pravnata-komisiya-othvarli-vetoto-na-prezidenta-varhu-nakazatelniya-kodeks", "text": "Правната комисия преодоля президентското вето върху промените в Наказателния кодекс (НК) и повторно гласува възможността за отлагане с до 48 часа на уведомяването при задържане на лице. Без да е очертан кръгът на лицата и на конкретните престъпления, за които може да се отлага уведомяването, се открива възможност за непропорционално засягане на права и се създава риск изключението да се превърне в правило, бяха мотивите на държавния глава. Според него още по-тревожна е възможността задържани непълнолетни лица да бъдат в неизвестност за техните родители в срок до 24 часа, защото Конституцията вменява на родителите да се грижат за децата си до тяхното пълнолетие и задължава държавата да ги подпомага. По време на дискусията тезата на държавния глава бе защитена от проф. Емилия Друмева – секретар по правните въпроси в администрацията на президента, която подчерта пред депутатите, че той приветства усилията на законодателя в борбата срещу тероризма и усложнената престъпна дейност, но не възприема подхода му. Спазването на високи стандарти за защита на основните права на гражданите е неизменна насока в развитието на европейските правни системи, смята проф. Друмева. Подобни аргументи застъпи и секретарят по правни въпроси и антикорупция на президента Пламен Узунов, който се позова на две становища на Върховната касационна прокуратура, в които тя е застъпила същото мнение. От Министерството на правосъдието защитиха промените. Заместник-министър Евгени Стоянов подчерта, че те са вследствие на транспонирането на една от европейските директиви в областта на наказателното право, а предвидената временна дерогация ще се използва само при изключителни обстоятелства. От БСП очаквано подкрепиха президентското вето.", "date": "2019.01.15", "title": "Правната комисия отхвърли ветото на президента върху Наказателния кодекс"}
{"url": "https://www.faktor.bg/bg/articles/naznachiha-troyna-meditsinska-ekspertiza-za-sastoyanieto-na-valcho-arabadzhiev", "text": "Апелативен специализиран наказателен съд уважи искането на защитата и назначи тройна медицинска експертиза за установяване на здравословното състояние на обвиняемия за данъчни престъпления Вълчо Арабаджиев, предаде БГНЕС. Експертизата трябва да бъде готова до 24 януари, когато е насрочено и следващото заседание, на което ще стане ясно дали Арабаджиев ще остане в ареста или мярката му за неотклонение ще бъде променена. Тройната експертиза ще бъде извършена в „Пирогов“ от невролог, неврохирург и специалист по образна диагностика. Целта е лекарите да се произнесат за това дали лечението на Вълчо Арабаджиев, ако такова се налага, може да бъде извършено в условията на следствения арест. В жалбата адвокатите на Арабаджиев са посочили няколко основания да бъде отменена наложената му най-тежка мярка за неотклонение. Според тях той е оставен в ареста без основание и с обвинение за престъпление, което не е извършил, а здравословното му състояние никак не се е подобрило и той продължава да има проблеми с гръбначния стълб. Вчера дори му е извършен преглед от невролог в частен кабинет, резултатите от който бяха прикрепени към делото. \"След като се приема, че състоянието му изисква експертиза, защо тази експертиза не е вече факт? Защо прокуратурата се противопоставяше тя да се назначава“, попита след заседанието адвокат Василев, един от защитниците на Арабаджиев. В хода на днешното заседание стана ясно, че към делото има прикрепени нови 54 тома с доказателства, с които защитата не се е запознала. Припомняме, че в края на месец август 2018 г. бе извършена специализирана акция в офисите на хотел „Маринела” в София и хотел „Марица” в Пловдив, собственост на Ветко Арабаджиев. На 1 септември заместник главният прокурор Иван Гешев и заместник-ръководителят на Специализираната прокуратура Кирил Пейчинов представиха подробности за досъдебното производство за данъчни престъпления и пране на пари. В хода на процесуално-следствените действия са иззети суми от 10 млн. лв. Събрани са доказателства срещу Маринела и Ветко Арабаджиеви, за които е издадена Европейска заповед за арест. Тогава бе задържан синът им Вълчо Арабаджиев, който е с повдигнато обвинение за данъчни престъпления и пране на пари.", "date": "2019.01.15", "title": "Назначиха тройна медицинска експертиза за състоянието на Вълчо Арабаджиев"}
{"url": "https://www.faktor.bg/bg/articles/novini/balgariya/angel-naydenov-nyamam-informatsiya-bsp-da-razpolaga-s-ekspertiza-za-f-16-ili-za-gripen", "text": "Бившият военен министър Ангел Найденов призна пред Faktor.bg, че поне той не знае БСП да има експертиза за възможностите на военните самолети Ф-16 и \"Грипен\". Липсата на експертни аргументи от страна на \"столетницата\" пък създава впечатлението, че не иска да купим изтребители Ф-16, за да прави напук на правителството. Найденов не можа да потвърди подобна информация, тъй като становището на левицата е направено без неговото участие.  „Не съм присъствал при формирането на позицията на БСП и ми е трудно да кажа какви са аргументите на съпартийците ми за закупуването на нови изтребители. Но поне аз нямам информация да е правена подробна експертиза и проучване в БСП за параметрите и качествата на „Грипен“ или на Ф-16“. Това каза пред Faktor.bg Ангел Найденов. Бившият военен министър изрази в свои изказвания да сега позиция, че трябва да купим американските изтребители, а не Грипените, които предлага Румен Радев. „БСП не се е произнасяла „за“ или „против“ Ф-16, а за процедурата и начина, по който се прави предложението за преговорите. Правителството дава право на депутатите да гласуват и сами да преценят, дали трябва да преговаряме със САЩ за закупуването на конкретните изтребители. Аз не се чувствам натоварен или ограничен от позицията на партията и не съм длъжен да я отстоявам. Това, което заявявам, е мое лично мнение и то е въз основата на изследванията ми в областта на отбраната и сигурността. Изчел съм толкова много информация, че без да се възприемам за експерт, смятам, че имам основата, върху която мога да изградя мнението си“, заяви Ангелов.", "date": "2019.01.15", "title": "Ангел Найденов: Не знам БСП да има експертиза за изтребителите Ф-16"}
{"url": "https://www.faktor.bg/bg/articles/glasat-na-kremal-razkri-kolko-chesto-putin-plashta-kesh", "text": "Говорителят на Кремъл Дмитрий Песков разкри колко често президентът Владимир Путин използва пари в брой за плащане на сметки. В интервю за „Аргументи и факти“ Песков заяви, че държавният глава прави това веднъж или два пъти в годината. По думите на прессекретаря на Кремъл Путин получава заплата, както и военна пенсия. Те се превеждат към картата на Путин, която е към банката „Россия“. Президентът я е избрал, след като американците наложиха санкции на Москва заради анексирането на Крим, а под ударите на санкциите попадна и въпросната банка. Песков не разкри колко пари е пенсията на Путин, посочвайки, че не знае. Относно заплатата на президента, подобно на тази на премиера, се определяла с президентски указ. На Путин му се налагало да плаща в брой, само когато отива някъде на ски или например в заведение в планината. Дмитрий Песков разкри и друга любопитна подробност, свързана с президента на Руската федерация. Путин не използвал смартфон, защото това означавало животът му да бъде „напълно прозрачен“. Путин освен това не изпитвал нужда да създаде акаунт в Туитър, подобно на Доналд Тръмп, защото „не се нуждаел от Туитър, за да е близо до хората“. (източник:Факти.бг)", "date": "2019.01.15", "title": "Гласът на Кремъл разкри колко често Путин плаща кеш"}
{"url": "https://www.faktor.bg/bg/articles/demokratichna-balgariya-zaradi-sluginazha-kam-kremal-plashtame-visokite-smetki-za-parno", "text": "Експерти прогнозираха днес, че през януари много българи ще получат сметки за парно с над 30% по-високи от миналата година. Причината за това е, че основната част от цената се формира от природния газ, който се е увеличил с около 20% за една година.  Според \"Демократична България\" това увеличение е резултат от отказа на управляващите да предявят претенции към \"Газпром\" за надплатени сметки въпреки създадената възможност от Европейската комисия. Те имат ясна позиция по тази тема. След това отказаха да предоговорят с руснаците понижаване на цената на газа, въпреки че Европейската комисия дори предлагаше да участва в тези преговори и да съдейства на България. В крайна сметка, властта в България, със съдействието и на БСП, направи всичко възможно да запази руския газов монопол. Доказателство за това е, че след десет години „изграждане” на интерконектори, нито един не работи! В края на 2018 г. Европейската комисия наложи на Борисовата държава глоба в размер на 150 млн. лева заради налагане на държавен монопол върху пазара на газ. Управляващите се опитаха да замажат очите на обществото, като излъгаха, че Европейската комисия е оказала натиск за приватизиране на газопреносната мрежа, а гражданите няма да плащат глобата, защото тя е за сметка на държавните фирми. Припомняме, че Европейската комисия започна процедура срещу Газпром, за да защити осем държави членки от Източна Европа. Процедурата приключи през май месец 2018 г. и е ключово да се отбележи какво се случва с цените около шест месеца по-късно. Данните на Energy.eu към ноември 2018 г. показват, че цената на природния газ за домакинствата в България, в сравнение със средната цена за Литва, Латвия, Полша, Словакия и Унгария, е с около 31% по-висока, като към това трябва да се има предвид, че данъците в България са най-ниските. Това окончателно затвърди факта, че българите плащат една от най-високите цени за руски газ в Европа. Какво бихме направили ние от Демократична България: – Национално отговорна позиция и стартиране на преговори с Газпром и намаляване цената на газа с поне 20%. – Ако не се постигне исканото намаляване на цената на природния газ, България да заведе арбитражно дело срещу Москва, в което да бъде привлечена и Европейската комисия. Москва заведе арбитражно дело срещу България за АЕЦ „Белене“ и няма причина ние да не защитим интереса на българските граждани по същия начин. – Бързи и конкретни стъпки към осигуряване на алтернативни източници, включително изграждане на интерконектор с Гърция и достъп до терминала за втечнен газ. – Осигуряване на възможности за внос от Румъния, предвид новите находища и конкурентните цени в северната ни съседка. Монополните цени винаги са високи и затова е ключово важно България да изгради конкурентен пазар на природен газ. Трябват алтернативни източници, различни трасета, които правят ценовата конкуренция възможна. Досега правителството говореше за „хъб“, но всъщност през цялото време укрепваше монопола на Москва. Резултатите от тази политика са високите цени на газа и парното, които ограбват българските домакинства.", "date": "2019.01.15", "title": "Демократична България: Заради слугинажа към Кремъл плащаме високите сметки за парно"}
{"url": "https://www.faktor.bg/bg/articles/erdogan-ogorchen-sam-ot-dumite-na-donald-tramp", "text": "Турският президент Реджеп Тайип Ердоган сподели, че се е почувствал огорчен от туита на президента на САЩ Доналд Тръмп, в който той заплаши да съсипе икономически Турция, ако тя нападне сирийските кюрди, предаде турската частна телевизия НТВ. \"Някои послания през личния профил на г-н Тръмп в социална медия огорчиха мен и колегите ми\", заяви президентът на Турция в изказване пред парламентарната група на своята Партия на справедливостта и развитието. Ердоган посочи, че е обсъдил тази тема в телефонния си разговор с Тръмп. По думите му по време на разговора той е заявил пред американския си колега, че за разлика от Турция, която приема с отворени обятия всички религиозни и етнически групи в Сирия, ПКК потиска всички, които не спадат към тях. Това, както посочи турският лидер, е документирано, а документите са били изпратени на съветниците на Тръмп. Анкара разглежда сирийската кюрдска милиция като една и съща организация с Кюрдската работническа партия (ПКК), която от 1984 г. води въоръжена борба срещу турската държава, отнела живота на близо 40 хиляди души. По този въпрос тя има разногласия със САЩ, които макар да признават ПКК за терористична групировка, я разграничават от кюрдските бойци, техен партньор в Сирия в борбата срещу \"Ислямска държава\". \"Президентът на САЩ отново потвърди изтеглянето на американските сили от Сирия в телефонния ни разговор и решихме да продължим двустранните контакти по всички въпроси, засягащи Сирия, включително за зона за сигурност, която да бъде създадена от Турция по границата\", каза още Ердоган. Президентът заяви също, че Турция е нанесла сериозен удар на ПКК в района на град Африн в Сирия и добави, че страната ще предприеме скоро действия и за прочистване на терористите на изток от река Ефрат.", "date": "2019.01.15", "title": "Ердоган: Огорчен съм от думите на Тръмп, но оставаме съюзници на САЩ"}
{"url": "https://www.faktor.bg/bg/articles/iznenadvashti-aresti-v-barselona-razbiha-teroristichna-kletka-gotvela-atentat", "text": "14 души бяха арестувани днес при полицейска операция в Барселона и съседното градче Игуалада, в североизточната испанска област Каталуния, срещу терористична клетка, подозирана, че е готвела атентат, предаде Франс прес, като се позова на регионалната полиция. Намерението на клетката е било да извърши атентат, но още се опитваме да разберем кои обекти може да са са били мишени, каза говорител на каталунската полиция Мосос д`Ескуадра. 13 души са задържани в Барселона и един – в Игуалада, уточни говорителят, без да даде подробности за националността, възрастта и профила на арестуваните. Снимка: Reuters Около 6 ч. тази сутрин (7 ч. българско време) регионалната полиция обяви, че е започнала \"антитерористична\" операция, в хода на която е извършила в Барселона и Игуалада 6 обиска, повечето от които в центъра на каталунската столица. Над 100 тежко въоръжени агенти с маски участват в операцията, провеждана по заповед на съдия следовател от мадридския специализиран наказателен съд, който се занимава с дела срещу тероризъм, \"терористични престъпления\" и \"престъпни организации\". В края на годината, по време на празниците, Барселона бе поставена в състояние на тревога след предупреждение от американските власти за риск от атентат, припомня Франс прес. (БТА)", "date": "2019.01.15", "title": "Изненадващи арести в Барселона, разбиха терористична клетка, готвела атентат"}
{"url": "https://www.faktor.bg/bg/articles/vzrivove-i-prestrelka-v-luksozen-rayon-na-nayrobi", "text": "Две експлозии и престрелка избухнаха днес в луксозен квартал на кенийската столица Найроби, съобщиха местни медии, цитирани от Ройтерс. Засегнати са хотел \"Дусит\" и офис сграда.  Местна телевизия показа дим, който се издига над района. Взривът бил чут в радиус над 5 километра, предаде Франс прес, цитирана от БТА. Засега не е ясно за какъв тип нападение става дума.  Подпалени били и няколко автомобила.   Началникът на полицията в Найроби Филип Ндоло заяви, че районът е изолиран заради подозрения за обир.", "date": "2019.01.15", "title": "Взривове и престрелка в луксозен район на Найроби"}
{"url": "https://www.faktor.bg/bg/articles/maya-manolova-tsenata-na-vodada-raste-techovete-sashto", "text": "Омбудсманът Мая Манолова е подготвила нови предложения за промени в закона, касаещи цената на водата. Те идват след форума в Шумен и след поредното повишаване на цената на водата, посочи тя в предаването “Плюс минус” по Нова тв. КЕВР са тези, които трябва да преценяват разходите, каза тя. Няма законови текстове, които да обвързват цената на водата с качеството на услугата, смята омбудсманът. Реформата във ВиК сектора се свежда до повишаването на цената на водата за потребителите.  В понеделник Манолова депозира жалба в Конституционния съд срещу текстовете за формирането на единна цена на водата от Закона за ВиК услугите. По думите й не съществуват законови текстове, които да обвързват цената на водата с качеството на услугата. „Хората не разбират какви са ползите от повишаването на цената на водата, тъй като няма никакво подобрение по отношение на качеството на услугата, на водата, не е обвързано с направените инвестиции, течовете също не намаляват”, каза омбудсманът. Цената на питейната вода в рамките на 5-годиен период се повишава единствено и само съобразно инфлацията, каза още тя. „Това е единственият показател, който отчита КЕВР и естествено следи да не се повишат нивата на социалната поносимост”, добави Манолова. Омбудсманът посочи, че течовете във водопреносната система продължават да са 62% , не се повишава събираемостта, не се подобрява качеството. „За 2017 година, в резултат на направените инвестиции е обновена само 0,5% от водопреносната мрежа, което означава, че въпреки повишаването на цената на водата, ще са необходими 200 години, за да обновим цялата система”, каза тя. Мая Манолова не уточни дали ще се върне към политиката и дали евентуално ще се кандидатира за столичен кмет на местните избори. \"Ако някога реша да се кандидатирам или да си сменям позицията, със сигурност няма да го направя тайно\", каза тя.", "date": "2019.01.15", "title": "Мая Манолова: Ще са необходими 200 години, за да обновим цялата водопреносна мрежа"}
{"url": "https://www.faktor.bg/bg/articles/balkanskiyat-pablo-eskobar-se-predade-na-albanskata-politsiya", "text": "Албанският наркобос Келменд Балили, наричан от местни медии \"балканския Пабло Ескобар\", се предаде на полицията в родината си. Вътрешният министър на Тирана Сандер Леши днес на извънредна пресконференция заяви за успешен край на дългогодишна и изключително сложна специализирана полицейска операция. \"Балили се предаде след тригодишно укриване от закона вследствие на действията ни\", каза още Леши. Той допълни, че наркобосът е имал европейска заповед за арест, издадена от Гърция. Албанският премиер Еди Рама заяви, че акцията е нанесла сериозен удар по организираната престъпност. \"Страната ни направи още една крачка към пълноправното  членство в Европейския съюз\", каза още Рама. За Балили е известно, че е бил съветник в управата на южния град Саарнда и е организирал мрежа за контрабанда на дрога от Латинска Америка през Албания за Гърция, информира Б92.", "date": "2019.01.15", "title": "Балканският Пабло Ескобар се предаде на албанската полиция"}
{"url": "https://www.faktor.bg/bg/articles/kiev-nastrahna-rusiya-razpolaga-yadreno-orazhie-v-krim", "text": "Русия разполага в Крим тактическо ядрено оръжие и увеличава броя крилати ракети на корабите от Черноморския си боен флот. Това заяви на пресконференция в Киев бившият командващ военноморските сили на Украйна в периода 2014-2016 г. вицеадмирал Сергей Гайдук, цитиран от руски медии.  Гайдук наблегна на това, че Русия е започнала да разгръща в Крим тактически ядрени оръжия.  \"Създадена е триада - морски, авиационни и брегови компоненти, които са способни да използват ядрено оръжие\", обясни той.  Бившият командващ на украинските ВМС добави, че Русия в своята морска доктрина до 2020 г ясно е определила приоритетните си действия и отчетливо е разписала мястото и ролята на Черноморския флот в решаването на геополитически проблеми и постигането на националните си интереси чрез силови методи.  Според неговите твърдения, от момента на присъединяването на Крим Москва е увеличила сумарния залп на крилатите ракети \"Калибър\" (броя ракети, които могат да бъдат изстреляни едновременно, бел. ред.) на корабите от Черноморския флот.  \"Ако през 2014 г техният брой беше нула, през 2018 г той е 40, а Русия има амбициозните планове към 2020 г да доведе техния брой до 168. Това е реална заплаха за националната ни сигурност\", заяви вицеадмирал Гайдук.  (източник: Епицентър.бг)", "date": "2019.01.15", "title": "Киев настръхна: Русия разполага ядрено оръжие в Крим"}
{"url": "https://www.faktor.bg/bg/articles/nad-380-molbi-za-pomilvane-prez-2018-g-sa-podadeni-v-prezidentskata-institutsiya", "text": "Над 380 молби за помилване през 2018 г. са подадени в президентската институция, каза вицепрезидентът Илияна Йотова. Тя уточни, че по всички молби, с изключение на 4, вече има произнасяне. За тези случаи е изискана още информация. Има обаче и такива, които пускат молби всеки месец.  От 2017 година до момента са помилвани 11 човека. Последният случай е през януари. В друг случай помилването е по молба на прокуратурата.  Председателят на комисията по помилване Лидия Руменова каза, че често се налага администрацията да работи и с местната власт, а целта е изясняване на всички обстоятелства. Интересен факт е, че част от кандидатстващите за помилване смятат, че им се дължи такова, след като друг осъден с подобни характеристики вече е получил такова. В две трети от молбите за помилване има изтъкнат мотив за влошено здравословно състояние, както на молещия, така и на негови роднини. Но въпреки това помилваните по медицински показания са под един процент от всички през годината.  Изключително рядко се посещават осъдени в затвора, защото веднага след това тези, които не са посетени, подават молби, че са дискриминирани.  В два случая Йотова не се е съобразила с мотивите на комисията и е отказала помилване. Става дума за осъден, който изтърпял малка част от присъдата си и дори не стигнал до момента да поиска предсрочно освобождаване. Другият случай е с осъден в чужбина. Той бил в облекчен режим на изпълнение на наказанието, имал добри характеристични данни, но тази информация все още се проверявала.  Прави впечатление, че осъдени за домашно насилие са сред най-често молещите за помилване. Те често обяснявали, че не разбирали защо са осъдени, защото не намирали деянията си за нещо особено тежко.  Друга част пък са осъдени за дребни, но пък редица сходни престъпления.  Голяма част от случаите касаят психично болни, които след излизане от затвора не попадат в никакви списъци на диспансерите, никой не следи състоянието им и така те са толкова опасни, колкото и при влизането в затвора. За да се реши този проблем, Йотова каза, че ще говори със здравния министър.  Само един-двама са осъдените на доживотна присъда без право на замяна, които са поискали помилване.  Очертава се нова тенденция - все повече престъпления, извършени от малолетни, отбелязва БТА.", "date": "2019.01.15", "title": "Вицепрезидентът Илияна Йотова е отказала две помилвания и не се е съобразила с мотивите на комисията"}
{"url": "https://www.faktor.bg/bg/articles/patriarh-neofit-se-sreshtna-s-arabski-diplomati", "text": "За поредна година представителите на арабските дипломатически мисии у нас заедно посетиха Негово светейшество българския патриарх Неофит. Посланиците на Палестина, Йемен, Судан, Мароко, Алжир, Либия, Сирия, Ливан и представителят на посланика на Катар, както и представителят на посланика на Египет поздравиха патриарх Неофит за Рождество Христово и за настъпилата Нова 2019 година, съобщиха от Българската патриаршия.  Превърналата се в традиционна среща на дипломатите с предстоятеля на Българската православна църква е израз на уважение и добро отношение както към БПЦ, така и към България и българския народ. \"Християните от Изтока са част от Изтока\", е споделил Ахмед Ал Мадбух - посланик на Палестина и доайен на дипломатическия корпус у нас. Той е допълнил, че се надява инициативата да продължи и в бъдеще. Патриарх Неофит е благодарил за оказаната чест и е допълнил, че подобни инициативи съдействат за мирното съществуване и са толкова необходими в днешния свят. \"Стараем се да бъдем в мир с всички хора. Неслучайно Изтокът е почитан и като богатство на духовния живот\", е казал българският патриарх.  На срещата са присъствали също Мелнишкият епископ Герасим - главен секретар на Светия синод, Белоградчишкият епископ Поликарп - викарий на патриарха, архимандрит Василий - протосингел на Софийската митрополия, и иконом Николай Георгиев - началник на Отдела \"Връзки с обществеността\" при Светия синод. От съветника на посолството на Египет у нас патриарх Неофит е получил поздравления от жителите на страната и от Коптската църква. Приемът е завършил с надеждата срещите да продължат и в следващите години, защото подобни инициативи са израз на желанието добрите взаимоотношения да се закрепват, посочват от БПЦ.", "date": "2019.01.15", "title": "Патриарх Неофит се срещна с арабски дипломати"}
{"url": "https://www.faktor.bg/bg/articles/opredeliha-npo-tata-koito-shte-uchastvat-v-saveta-po-sadebna-reforma-prez-tazi-godina", "text": "Национална мрежа за децата, Фондация „Български адвокати за правата на човека“, Фондация „Български институт за правни инициативи“, Сдружение „Програма за развитие на съдебната система“ и Фондация „Институт за пазарна икономика“ са петте неправителствени организации (НПО), които ще бъдат членове на Съвета по прилагане на Актуализираната стратегия за продължаване на реформата в съдебната система в следващите шест месеца от новата година. Това съобщиха от пресцентъра на министерството на правосъдието. Те бяха определени днес чрез жребий в Министерството на правосъдието в изпълнение на разпоредбата на чл.3, ал.5 от Постановление № 3 на Министерски съвет от 13 януари 2016 г., според която, когато на критериите за членство в Съвета отговарят повече от 5 неправителствени организации, същите участват в заседанията на Съвета на ротационен принцип за срок от 6 месеца. В резултат на проведената през месец октомври 2017 г. процедура за определяне на неправителствени организации - членове на Съвета и съгласно протокол № 1/26.10.2017 г. на критериите за членство в Съвета отговарят 6 организации. Организацията, която отговаря на условията, но не бе изтеглена в днешния жребий - Сдружение „Център за съзидателно правосъдие, ще има възможност да участва като гост в заседанията на Съвета. Комисията в Министерството на правосъдието с председател - Десислава Ахладова, заместник-министър на правосъдието и членове Жасмин Попова, съветник в политическия кабинет на министъра и Теохана Игнатова, експерт в дирекция „Стратегическо развитие и програми“, взе решение да бъдат изтеглени и НПО-тата, които ще бъдат членове на Съвета за следващия период, считано от 1 юли 2019 до 31 декември 2019 г. Това са Национална мрежа за децата, Фондация „Институт за пазарна икономика“, Сдружение „Център за съзидателно правосъдие“, Сдружение „Програма за развитие на съдебната система“ и Фондация „Български институт за правни инициативи“. Право да бъде гост на Съвета през второто полугодие на следващата година получи Фондация „Български адвокати за правата на човека“. Жребият бе изтеглен от председателя на Съюза на юристите Владислав Славов и координатора в Национална мрежа за децата Пламена Николова, в присъствието на членове на неправителствени организации.", "date": "2019.01.15", "title": "Определиха НПО-тата, които ще участват в съвета по съдебна реформа"}
{"url": "https://www.faktor.bg/bg/articles/hristo-mutafchiev-zagubih-mayka-si-no-tya-ni-ucheshe-da-mislim-za-zhivite", "text": "Голяма трагедия е споходила семейството на Христо Мутафчиев. На 12 януари, дни след като почина приятелят му и колега Иван Ласкин, актьорът е изгубил майка си Драга Мутафчиева. Жената току-що е била навършила 70 години. Разнопосочна е информацията от какво си е отишла Драга Мутафчиева, пише Блиц. Според едни жената е издъхнала след тежка операция и медикаментозна кома, според други - след инсулт. Бащата на Христо Мутафчиев – Стефан, който е дългогодишен читалищен работник в Карлово, също не е добре със здравето. Въпреки това и Стефан Мутафчиев, и синът му, както и сестрата на Христо Ани, която живее в чужбина, са присъствали на опелото в една от карловските църкви на 13 януари. \"Да, мама Драга си отиде. Напусна ни внезапно, само на 70 години. Беше свежа, бодра. Появиха се някакви проблеми с аортата, влезе в болница и не излезе. Казаха, че е сепсис. Още не мога да усетя, че вече я няма. След месец-два, когато посегна към телефона да й се обадя, да споделя нещо с нея, тогава ще заболи истински, тогава ще разбера голямата загуба, че мама вече не е между нас, че няма да я чуя. Но аз съм голямо момче. Мама ми го е  казвала - мислете за живите. Живите са си живи\", сподели актьорът Христо Мутафчиев. Той преди дни погреба майка си в Карлово. Баща му живее при роднини в съседно село. \"Ние в нашето семейство сме по големите изненади, по сериозните работи, правим ги с размах. Ето, мама ни изненада с внезапната си кончина. Аз изненадах всички с инсулта да спазя правилото мъжете да си отиват преди жените си. Все си бях тръгнал, ама се върнах.", "date": "2019.01.15", "title": "Христо Мутафчиев: Загубих внезапно майка си, тя ни учеше да мислим за живите"}
{"url": "https://www.faktor.bg/bg/articles/svilenski-za-poreden-pat-shte-predupredya-direktorite-da-vnimavat-kakvo-podpisvat-za-hemus", "text": "И министър Аврамова, и зам.-министър Нанков казаха, че има 10 рамкови споразумения с 10 фирми за строежа на АМ ”Хемус”. А ”Автомагистрали” няма капацитет да строи магистрали, а само коси и поддържа канавките. Проблемът е, че”Автомагистрали” ще сключва договори с други фирми, бе да се договоря, без се знаят критериите, цените. Това заяви депутатът Георги Свиленски пред bTV, привиждайки корупция в заделянето на 1,5 млрд. лева за строежа на поредната отсечка на АМ \"Хемус\".   Защо \"Автомагистрали\" не си закупи техника и да строи?,  попита още той.   Никой до ден днешен не казва кои са фирмите. Нека регионалното министерство да ги изкара тези фирми. Кой определя цената около милиард и половина. Ами ако тя беше 2-3 млрд., толкова ли щеше да се изхарчат?   За пореден път ще предупредя директорите, да внимават какво подписват. Защото управлението си отива, министрите си отиват, но те остават. Да внимават какво, как и на какво основание сключват договори, посъветва социалистът.", "date": "2019.01.15", "title": "Свиленски се вживя: За пореден път ще предупредя директорите - да внимават какво подписват за \"Хемус\""}
{"url": "https://www.faktor.bg/bg/articles/upravlyavashti-populisti-v-italiya-zovat-zakriyte-sedalishteto-na-ep-v-strasburg", "text": "Управляващото в Италия популистко Движение \"Пет звезди\" призова да бъде закрито седалището на Европейския парламент в Страсбург, като го нарече пилеене на пари, предаде ДПА. Седалището в Страсбург \"се използва около 40 дни в годината и струва 1 млрд. евро за всяка парламентарна сесия, плащани от европейските данъкоплатци, включително италианските. Нека да го закрием\", казlа лидерът на движението Луиджи Ди Майо. Призивът му бе записан на видео, качено на блога на партията. То показва Ди Майо, застанал пред сградата на парламента във френския град заедно със своя партиен колега Алесандро Ди Батиста. Двамата пътуваха до Страсбург, търсейки съюзници за усилията на Движението \"Пет звезди\" да сформира нова група в Европарламента след избирането на новия му състав през май т.г. Ди Майо обеща, че в резултат на изборите на 26 май \"ние ще внесем един нов цвят в тази сива Европа\". През годините е имало редица опити да бъде прекратено постоянното пътуване на ЕП между Брюксел и Страсбург, но те винаги са се натъквали на нежеланието на Франция да се откаже от привилегията да домакинства асамблеята на ЕС. Страсбург бе избран за седалище на парламента заради символичното му местоположение на границата между Франция и Германия - двете водещи сили в ЕС. Ежемесечният наплив на евродепутати и журналисти има ключово значение за икономиката на града, отбелязва ДПА.", "date": "2019.01.15", "title": "Управляващи популисти в Италия зоват: Закрийте седалището на ЕП в Страсбург, пилеят се излишни пари"}
{"url": "https://www.faktor.bg/bg/articles/kak-opitat-na-kgb-se-vnedryava-i-v-shkolata-na-ds", "text": "Опитът на КГБ не се е прилагал само в оперативната работа на Държавна сигурност, но от втората половина на 70-те години на миналия век и при обучението на курсантите в школата на ДС – бъдещите щатни служители. За това свидетелства документ от архивите на Държавна сигурност, който desebg.com публикува. Той представлява строго секретен доклад относно: Опита на ВКШ „Ф. Е. Дзержински” при КГБ – СССР и неговото внедряване в работата на факултет ДС при ВСШ „Г. Димитров” – МВР. Документът е от 1978 г. и представя подробен отчет от посещението на ръководни кадри на школата на ДС в школата на КГБ в Москва. Там те са изучили структурата, управлението и осъществяването на учебно-възпитателната и научно-изследователска дейност в школата на КГБ. В документа е представен най-новият опит на КГБ към края на 70-те години. „Като поставяме на вниманието въпроса за използването на съветския опит в работата на факултета ДС, ние се ръководим от разбирането, че не слагаме тепърва началото му, а искаме да приемем препоръки за неговото по-широко и комплексно внедряване. По-широкото внедряване на опита на ВСШ „Ф. Е. Держински” - КГБ е наше партийно задължение”, завършва докладът. Документът е включен в сборника „ВСШ „Георги Димитров” - МВР факултет ДС 1944-1991” на Комисията по досиета, 2016 г. вижте  .", "date": "2019.01.15", "title": "Как опитът на КГБ се внедрява и в школата на ДС"}
{"url": "https://www.faktor.bg/bg/articles/novini/svyat/dokato-v-balgariya-se-skandira-stalin-tito-dimitrov-v-yugoslaviya-sa-izbiti-hilyadi-balgari", "text": "\"Легендите около личността на Йосип Броз Тито са безброй и са живи и до наши дни. Повечето от тях са свързани с това, че той успява дълго време да пази тайни около живота си. Например, маршал Толбухин не знае, че Тито е воювал срещу руснаците по време на Първата световна война в Карпатите като войник от армията на Австро-Унгария. След това той е бил руски пленник, живял е дълго в СССР, а после става смъртен враг на Сталин. Но за българите образът на югославския диктатор може да бъде само един\", коментира пред Bloomberg TV Bulgaria журналистът Николай Кръстев. \"Близо 100 000 са жертвите му, ако не броим тези, които са разселени, принудени да емигрират от Югославия. Това се случва в периода 1945-1946-та година\", каза още той. \"Именно Тито води с Георги Димитров преговорите за създаването на балканската конфедерация, ние да влезем като част от нея, за да може да се реши македонския въпрос вътре в нашите държави. От една страна и заради това е Кървавата Коледа, когато са избити много българи в Македония, именно от хората на Тито. За съжаление един от водещите генерали в югославската партия и армия води разстрелването, унищожаването, разселването на хиляди българи\", посочи Кръстев. \"Така на практика, в годините, когато в България се скандира \"Сталин, Тито, Димитров\", в Югославия се избиват хиляди българи. За нас не трябва да има никакво съмнение кой е Тито, какво прави за българите в Македония, неговите подчинени с каква ярост действат там\", категоричен бе Кръстев.  Той все пак уточни, че в онези времена българинът реално не е знаел какво се е случило в Югославия и заради това дълго време през комунизма българите имаха добро отношение към Тито и неговата Югославия. Журналистът посочи, че някои факти от живота на Йозип Броз стават известни едва 15 години след смъртта му. Така например има спорове кой е истинският му биологичен баща. Някои твърдят, че е незаконно роден син на принц от Хабсбургите. Други издигат версията, че истинският Тито е бил подменен с британски разузнавач, но най-вероятно това е просто митология, смята Николай Кръстев. Той посочи, че така например Тито е хърватин, а не е сърбин, както си мислят повечето хора. \"Тито се превръща в един своеобразен феномен! От един от най-тачените в СССР комунисти, до враг на Сталин. Двамата играят един двубой, който продължава доста дълго време, почти до смъртта на Сталин!\", подчерта експертът. \"Сталин, Тито и Димитров ги е свързвала общата работа в Коминтерна. Една от големите тайни е как точно е успял Тито да се пребори със своята опозиция и тази тайна излиза чак след смъртта му. А тайната е, че той е предал своите, предал ги е на съветските специални органи и те са прочистени. И това отваря пътя на Тито да заеме ръководната функция\", подчерта Кръстев. По думите му има много поводи за скъсването на отношенията на Тито със Сталин. Единият например е разговор през средата на септември 1944 година, когато югославския лидер отива в Москва за разговор със Сталин. Тогава съветският лидер предлага да се върне югославския крал в следвоенното развитие на Югославия. На това предложение Тито става гневен и репликира Сталин. А по това време Тито вече е лидер на Югославия и има самочуствие.", "date": "2019.01.15", "title": "Докато в България се скандира \"Сталин, Тито, Димитров\", в Югославия са избити хиляди българи"}
{"url": "https://www.faktor.bg/bg/articles/rumen-petkov-shte-predlozhim-dva-varianta-za-vot-na-nedoverie-na-bsp-i-dps", "text": "АБВ се загрижи за опозицията в парламента и предложи помощта си. Партията на Георги Първанов и на Румен Петков грижовно написа опорни точки под формата на два сценария, които предложи БСП и ДПС да използват в парламента.  \"Ще предложим два варианта на БСП и ДПС за вот на недоверие към правителството\". Това каза председателят на ПП АБВ Румен Петков по време на пресконференция на партията. Той обяви, че двата варианта са свързани с недоверието към цялото творчество на правителството и модернизацията на българската армия. „Преди 5-6 месеца държавата обяви, че повече от 80 язовира са безстопанствени. Тази година имаме обилни снеговалежи. От АБВ предупреждаваме сега, бедствията и трагедиите в Бисер, Варна, Мездра могат да ни сполетят с пълна сила и държавата ще бъде неподготвена, защото независимо от всички трагедии, които се случиха, така и не се стигна до изграждания на ефективна национална система. Напето предложение беше много ясно - възстановяване на Агенцията за борба с бедствията и авариите, това не се случи и сега ще продължим да даваме жертви и да ликвидираме поминък на хора от определени райони“, коментира Петков.  Петков не пропусна да припомни, че заедно с основателя на АБВ Георги Първанов още не са се отказали от големия шлем на бившия президент и заяви, че настоява за строежа на АЕЦ \"Белене\".  По думите му вторият вариант на вот на недоверие, който ще бъде предложен на БСП и ДПС, е свързан с модернизацията на армията. „Ние сме политическа партия, която е заявила необходимостта от мораториум. Предвидените милиарди за превъоръжаване създават повече скандали, отколкото перспектива за изправяне на военните ни сили. Ще хвърлим повече от 2 млрд. за 8 изтребители. Кого ще пазим с тези изтребители? Ние на този етап имаме три излаза, които съвсем на са натовски“, коментира той. „Преди всичко днес да обявим мораториум, тези средства да бъдат насочени в борба с демографската катастрофа, инвестициите в нови технологии, изграждането на нови съоръжения и създаването на работни места\", допълни Петков.", "date": "2019.01.15", "title": "Румен Петков загрижен за БСП и ДПС, пише им сценарии как да свалят кабинета"}
{"url": "https://www.faktor.bg/bg/articles/novini/svyat/opasni-za-zhivota-temperaturi-v-avstraliya", "text": "Температури до 45 градуса по Целзий се чакат в Австралия, съобщава CNN. Властите призоваха австралийците да не стоят на открито и да пият повече вода. Новината е лоша за фермерите в страната. Жегите идват след дълга суша, която свали добивите от зърнени култури до най-ниските нива от 10 години.", "date": "2019.01.15", "title": "Опасни за живота температури в Австралия"}
{"url": "https://www.faktor.bg/bg/articles/debatat-za-f-16-zapochna-sas-skandal-v-komisiyata-po-otbrana", "text": "Със скандал започна заседанието на комисията по отбрана, която разглежда предложението за даване на мандат на кабинета за започване на преговори за закупуване на Ф16. Социалистът Славчо Велков поиска точката да се отложи, защото депутатите не разполагали с доклада на политико-експертната група, която е одобрила Ф16. Предложението му очаквано не мина, тъй като по план утре пленарна зала трябва да одобри началото на преговорите. Червеният депутат искаше да разбере има ли експерти, които са били против или са гласували с особено мнение. Предложението му не мина и заседанието продължи при закрити врата за медиите.", "date": "2019.01.15", "title": "Славчо Велков предизвика скандал в комисията по отбрана, иска доклада за Ф-16"}
{"url": "https://www.faktor.bg/bg/articles/novini/balgariya/nov-signal-za-deynosti-varhu-dyuni-po-chernomorieto", "text": "Екоинспекцията във Варна извършва проверка на плажа в Шкорпиловци, където се строи плажен бар. В момента представлява метална конструкция с 6 бетонни стълба, служещи за основи, които са поставени на пясъка. Съоръжението е в непосредствена близост до водата, а край него, има дюни. Съоръжението изниква на плажа преди дни и привлича вниманието на хората в района. По пясъка край мястото има следи от тежка техника. Янаки Парушев, представител на концесионера, твърди че не се разкопават дюните. \"Дюните са ей там. Ако ги разкопаем тях това е друг въпрос\", казва той. Представителят на концесионера на плажа обясни, че имат всички разрешителни. В одобрената схема за концесията имало 6 точки за разполагането на обекти, а това било една от тях. \"Ще има бар плот там и нищо повече. Ние си го поставяме. Ще има спасителни постове тук. Имаме точно тук точка за заведение. Имаме разрешение за поставяне. Как ще го поставим, ако не изкопаем да сложим тези неща. Нито изливаме бетон, нито нищо\", твърди още Янаки Парушев, представител на концесионера. Тази сутрин служители на екоинспекцията извършиха проверка на място. От РИОСВ ще оповестят резултатите от проверката по-късно през деня.", "date": "2019.01.15", "title": "Нов сигнал за дейности върху дюни по Черноморието"}
{"url": "https://www.faktor.bg/bg/articles/vuchich-nay-dobre-e-turski-potok-da-stigne-do-balgariya", "text": "Сръбският президент Александър Вучич заяви, че за страната му е най-добре, когато газопроводът \"Турски поток\" стигне до България, да бъде доведен до сръбската граница и газът да бъде транзитиран през газовия интерконектор в Сърбия, предаде БТА, цитирайки Танюг. „Нямам никакъв идеологически проблем. Дайте ми друг евтин газ, чакам това, но още не съм го видял“, каза Вучич в интервю за телевизия Пинк.  Сръбският президент посочи, че върху него се оказва натиск страната му да получава газ от остров Кърк (в Хърватия), но той е двойно по-скъп и Вучич не иска да го купува заради политическата му цена. „Най-евтин е газът на руснаците. Когато руснаците доведат „Турски поток“ до България, ще платим да го доведат до нас. Затова предстоящото посещение на президента Владимир Путин (на 17 януари) е важно. За разлика от други, моята работа са Сърбия и гражданите“, каза той. Вучич добави, че когато пита защо трябва да плаща толкова висока цена за газ, а му отговарят, че трябва да разбира геополитическите отношения, веднага го заболява главата. Президентът на Сърбия сподели и някои спомени от своите „14-15 срещи с Путин“, като каза, че винаги разговаря открито за всичко с руския президент, дори е бил в дома му и Путин му е свирил на пиано, предаде Танюг.", "date": "2019.01.15", "title": "Вучич: Най-добре е \"Турски поток\" да стигне до България, оказват ми натиск"}
{"url": "https://www.faktor.bg/bg/articles/partiya-nastoyava-prezidenta-da-svika-konsultativen-savet-zaradi-demografskata-kriza", "text": "Русофилът, който по Коледа оплю българите, заставайки твърдо на позициите на Русия - Костадин Костадинов, като лидер на ПП \"Възраждане\" призовава президентът Румен Радев да свика Консултативен съвет за национална сигурност (КСНС) за разрешаване проблемите с демографската криза в страната.  Позицията си той изрази на пресконференция в БТА, като обясни, че причините, които според партията са належащи, да се свика КСНС са, че България е на първо място по намаляване на населението, смъртност на населението и на 214-то място по раждаемост. Сред другите причина са, че България е първа в Европейския съюз по неграмотност, престъпност, корупция, самоубийства и други. От ПП \"Възраждане\" не очакват президентът да свика КСНС и поради тази причина отбелязват в своето писмо, че това, което ще остане на обществото е въвеждането на извънредно положение в страната. Те настояват да бъдат осъдени всички хора, които са управлявали България в последните 30 г. Костадинов припомни, че през 2017 г. от \"Възраждане\" са поискали среща с президента за свикване на КСНС във връзка с борбата с демографската катастрофа в страната. Тогава двама души от президентството са поели ангажимент, че или ще се свика КСНС, или някакъв подобен форум. Такъв обаче не бил направен. Затова от партията призовават държавния глава да приеме призива на партията с мъжество и действия. Костадинов отбеляза, че състоянието на държавата ни е трагично. Демографските проблеми на страната са най-сериозният проблем, който имат българската държава и българската народност. По думите му обаче нашата държава има средства за преодоляване на проблемите в демографската политика на страната.. Лидерът на \"Възраждане\" представи и статистика, според която България е отчела рекордна ниска раждаемост през 2018 г. По данни от първото преброяване през 1871 г. са били родени 67 000 деца, а през 2018 г. новородените са били малко повече от 44 000 деца. \"България не е имала толкова ниска раждаемост още от времето на Освобождението през 1878\", подчерта шефът на партията и посочи, че такъв катастрофален спад е нямало дори в страни с фронтови действия. \"България е пленена и поробена държава и в резултат, на което тя беше овладяна от паразити, впити в държавната система\", коментираха още от ПП \"Възраждане\". Исканията, които отправя ПП\"Възраждане\", която има незначителна електорална подкрепа, са несъстоятелни. Освен това има съмнение, че организацията му се използва основно като \"руски бушон\" и чрез нея се опитват да се прокарват кремълски интереси.", "date": "2019.01.15", "title": "Русофилът, който оплю българите по Коледа, иска Радев да свика Консултативен съвет"}
{"url": "https://www.faktor.bg/bg/articles/bdzh-nyama-da-se-zakrivat-nerentabilni-linii", "text": "Българските държавни железници няма да закриват нерентабилни линии, обявиха от новото ръководство на БДЖ. Сериозен проблем остава изпълнението на разписанията, заради което се мисли за наемане на подвижен състав.  До 2 милиона лева ще изразходва БДЖ през настоящата година за наем на подвижен състав, което ще гарантира 100% изпълнение на графика. Средства за закупуване на нови влакове през тази година не са предвидени. Към момента не се мисли за закриване на нерентабилни линии. Няма да има съкращаване на персонал. Това съобщи новото ръководство на БДЖ на първата си среща с медиите.  \"Ситуацията в БДЖ е под контрол и финансовото състояние е стабилно\", увери изпълнителният директор на холдинг БДЖ Никола Василев. Около 30 милиона лева ще бъде печалбата за тази година, а около 10 милиона лева ще бъде счетоводната печалба на групата, каза Григори Григоров – председател на Съвета на директорите. В \"БДЖ холдинг\" работят 8500 души, като за тази година не са предвидени съкращения. Ще се работи за подобряване условията на труд. Целта е сигурността и максимална удовлетвореност на пътниците. Най-належащо в тази посока е изпълнението на графика на БДЖ, което в момента е на 80-90%. За тази цел се прави проучване на български и чуждестранни компании за стартирането на процедура за наемане на около 20 локомотива и 50 вагона. Срокът за наемане ще бъде между 6 месеца и една година. Заради недостиг на подвижен състав през миналата година. През миналата година заради недостиг на локомотиви са закъснявали между 2 и 3 влака на ден, посочи Григори Григоров. \"Опитваме се да изкараме БДЖ от 19-и век\", заявиха представителите на ръководството на компанията. \"Информационното обслужване на клиентите ще бъде разширено. На сайта на БДЖ вече има актуална информация за закъсненията на влаковете. Ще бъде въведена и актуална информация за движение на влаковете, за което се работи с Национална компания железопътна инфраструктура. В бъдеще ще се търси сравнение на БДЖ с аналогични компании в Европа и света\", подчерта Григори Григоров: Ръководството на БДЖ определи като стабилно финансовото състояние на компанията. Усилията му ще бъдат насочени към предоставяне на по-качествена услуга към клиентите.  Заради недостиг на подвижен състав през миналата година са натрупани 430 000 минути закъснения на влакове, уточниха от БДЖ. През тази година няма предвидени средства за закупуването на нови влакове. За момента не се мисли за закриването на нерентабилни линии. От синдикатите в железниците определят като притеснително решението на БДЖ да отложи купуването на нови локомотиви и вагони. Това ще направи железниците неконкурентни в бъдеще, заяви пред \"Хоризонт\" лидерът на железничарсикя синдикат в БДЖ Петър Бунев. \"Тук вече имаме едно противоречие, което казва: \"Ние ще подготвим \"БДЖ-пътнически превози\" да влезе в либерализиран пазар след 2024-та, но той ще влезе без подвижен състав, което за мен е доста притеснително, защото взет подвижен състав под наем или от ремонтирани вагони и локомотиви на по 40 години няма да бъдат конкурентни на някой, който би дошъл да се нанесе на българския пазар\" - заяви в предаването \"12+3\" Петър Бунев.", "date": "2019.01.15", "title": "Новото ръководство на БДЖ: Няма да се закриват нерентабилни линии"}
{"url": "https://www.faktor.bg/bg/articles/petak-13/razsledvane-finansirano-ot-hodorkovski-dokaza-che-savetnik-na-putin-e-svarzan-s-ubiystvoto-na-trima-zhurnalisti-v-tsar", "text": "Александър Расторгуев, Орхан Джемал и Кирил Радченко бяха убити на 30 юли 2018 година в Централноафриканската република (ЦАР) докато разследваха дейността на частната военна компания \"Вагнер\" — въоръжено формирование, свързано с близкия до Кремъл и известен с прозвището \"готвачът на Путин\", бизнесмен Евгений Пригожин. Според версията на властите в ЦАР, убийството е извършено от \"група хора с тюрбани, говорещи на арабски\". Според версията на руското Министерство на външните работи \"руснаците са били нападнати от неизвестни лица с цел грабеж и при опит да окажат съпротива са били убити\". Разследването на онлайн медията \"Досие\", финансирано от Михаил Ходорковски, показва, че Расторгуев, Джемал и Радченко от момента на пристигането им в ЦАР са били под контрола на високопоставен полицай, който заедно с още двама африканци и трима европейци, се е намирал на мястото на убийството. Полицаят е координирал действията си със служители от компания на Пригожин и е контролирал водача на групата журналисти. \"Досие\" се е добрало до данни от телефонните разговори на част от хората, замесени в убийството, включително и на шофьора на \"групата на Джамал\", свързаният с него полицейски офицер, а също така няколко руски граждани, включително съветника по въпросите на сигурността на президента на ЦАР - Валерий Захаров.  Пътуването на Александър Расторгуев, Орхан Джемал и Кирил Радченко в ЦАР е организирано и финансирано от Центъра за управления на разследванията, създадено от Михаил Ходорковски и, което беше закрито след смъртта на тримата журналисти. В Африка подкрепа и помощ на групата трябвало да оказва местен жител на име \"Мартин\" — той бил препоръчан на журналистите от военния кореспондент на финансирането от Евгений Пригожин Федералната новинарска агенция (ФАН), Кирил Романовски, който твърдял, че \"Мартин\" е негов отдавнашен познат, свързан със структурите на ООН, запознат с местната обстановка. Връзката с него била само чрез текстови съобщения WhatsApp. За това настоял Романовски, твърдейки, че качеството на връзката с \"Мартин\" е лошо. Когато журналистите пристигнали в Банги (столицата на ЦАР) на 28 юли, \"Мартин\" не ги чакал на летището, каквато била уговорката, а им изпратил съобщение, че се намира в Бамбари (град на 300 км от Банги), но ще им изпрати шофьор на име Биенвеню (Добредошъл). Те обаче не успели да се свържат с него, той се появил едва вечерта в хотела им. На 29 юли Расторгуев, Джемал и Радченко с Биенвеню посетили военната база в Беренги, където се намирали \"руски военни специалисти\", но охраната не ги пуснала. На 30 юли групата, както става ясно от кореспонденция в месинджъра, трябвало да замине за Бамбари, където се намират   и, където се предполагало, че се намира \"Мартин\". Но вместо на изток, към Бамбари, шофьорът потегля на север към Декоа. Тръгнали в необичайно късен час — около 19 часа, а на местните пътища вечер е опасно. На около 20 км. от града автомобилът им е спрян. Расторгуев, Джемал и Радченко са разстреляни с автомати, шофьорът успява да се скрие да се добере до най-близкото село. Първа на мястото на убийството, около 6 часа сутринта на 31 юли, пристига група военни от борундийската мисия на ООН. Резултати от официалното разследване практически няма. Следствената група от Русия прекарва в ЦАР три денонощия, информация за резултатите от нейната дейност също липсва. Разследването на \"Досие\" практически доказва, че групата журналисти са били   още на етапа на подготовката, от момента, когато за съвет как да бъде организирано пътуването се обръщат към Кирил Романовском, журналиста във ФАН, която е част от медиахолдинга на Пригожин. Припомняме, че именно Романовски им дава контакта с уж познатия му \"Мартин\", който се оказва измислена личност.   След пристигането им в ЦАР \"Мартин\" пък, чрез текстови съобщения им изпраща шофьора Биенвеню, който е бивш служител и агент на местната полиция и, който през цялото време е поддържал връзка с полицай на име Емануел Котофио. На свой ред, Котофио по време на пътуването на журналистите постоянно е в близост до тях, а на 30 юли е бил на мястото на убийството заедно с двама африканци и трима европейци, най-вероятно наемници от ЧВК \"Вагнер\". Данни на мобилните оператори показват, че Котофио е говорил непрекъснато с намиращия се по това време в ЦАР руски гражданин Александър Сотов. От предоставените документи става ясно, че Сотов е подчинен и доверен сътрудник на Валерий Захаров, съветник на президента на ЦАР по въпросите на сигурността, назначен е от руското МО, член на ЧВК \"Вагнер\" и тясно свързан с Евгений Пригожин. Биенвеню Дувокама е препоръчан на журналистите от \"Мартин\" и по данните на мобилния оператор е започнал да ползва телефонния номер, по който общувал с тях едва на 28 юли. \"Досие\" успява да установи, че между 28 и 30 юли той се свързва с полицейския офицер Котофио близо 70 пъти, като през цялото време Котофио се намира в близост то тях. Позовавайки се на свои източници \"Досие\" твърди, че Котофио е преминал специална военна подготовка в Судан под ръководството на руски военни, а  Журналистите от \"Досие\" документално доказват, че Котофио е бил в постоянен контакт с руски граждани имащи непосредствено отношение към структурите на Евгений  Пригожин, както и, че се е намирал на мястото на убийството, позовавайки се на показанията на военни от ЦАР. Един от тях разказал, че 20 минути преди колата на журналистите с Биенвеню на волана, през поста им е минала кола с петима души — двама полицаи африканци и трима европейци, като твърдял, че е разпознал в единия от тях Емануел Котофио. Именно той разпоредил колата на руските журналисти да бъде пропусната, въпреки, че в тъмното време на денонощието не се допуска движението на граждански транспорт. Както преди, така и след убийството Котофио постоянно се свързвал по мобилния си телефон с Александръм Сотов.  Известно е, че Александър Сотов е от Санкт Петебрург и в миналото е бил офицер от една от силовите структури в Русия — най-вероятно вътрешни войски, а в момента, както личи от военния му номер е в ЧВК \"Вагнер\".  По информация на \"Досие\" той е служил заедно с Валерий Захаров и в периода юли-август 2018 година над сто пъти е говорил с него. Любопитното е, че името на Захаров, който официално е съветник на президента на ЦАР, също е в списъка на ЧВК \"Вагнер\", където под номер М-5658 е посочен като \"ръководител на група инструктори\", а Сотов е посочен като \"инструктор по външно наблюдение, контранаблюдение, вербовка, агентурна работа\". \"Те са били спрени и е започнат някакъв разговор, но после нещо се е случило - Орхан е започнал бой. По време на боя той е бил ранен, след това застрелян. Радченко е опитал да избяга, пребили са го и са го застреляли. Расторгуев е застрелян и след това доубит с изстрел в сърцето. Убийците се върнали през КПП-то 30 минути след убийството. Ние твърдим, че Пригожин и Захаров са използвали професионалисти, които са следили журналистите. Те не са планирали предварително убийството, но са предполагали, че може и да се случи нещо подобно и затова предварително са взели мерки\", заяви пред Curruntimes.tv Михаил Ходорковски. \"Досие\" обаче смята, че журналистите са били обречени. На първо място, така нареченият \"Мартин\" изглежда изобщо не съществува. Телефонът, от който са изпращани съобщенията до тримата руски журналисти е бил регистриран на 5 юли 2018 година с фалшив документ на името на германска гражданка и е бил активен само три дни. Телефонът през цялото време се е намирал само в столицата Банги, докато \"Мартин\" твърдял, че се намира на 300 км. оттам - в Бамбари. Журналистите от \"Досие\" предполагат, че те са убити, защото някой е решил, че Джемал, Радченко и Расторгуев може да успеят да докажат връзката между Lobaye Invest, ЧВК Вагнер и Евгений Пригожин в Африка.  Според документ, с който разполага разследването създател на Lobaye Invest е Дмитрий Сергеевич Ситий, който на Международния икономически форум в Петербург през 2018 година е заснет заедно с президента на ЦАР и е свързан с хора, които документално са свързани с ЧВК \"Вагнер\". Ясно е, че в условия, в които съветник по въпросите на сигурността на президента на ЦАР е Валерий Захаров, а \"цивилни инструктори\" с лични номера от \"Вагнер\" обучават местната полиция и жандармерия, не би могло да има независимо разследване.", "date": "2019.01.15", "title": "Разследване, финансирано от Ходорковски  доказа, че съветник на Путин е свързан с убийството на трима журналисти в ЦАР"}
{"url": "https://www.faktor.bg/bg/articles/obshtestvo/zakon-i-red/gledat-v-komisiya-vetoto-na-prezidenta-po-izmeneniyata-v-nk", "text": "Комисията по правни въпроси ще разгледа ветото на президента върху разпоредби от Закона за изменение и допълнение на Наказателния кодекс. Държавният глава изрази несъгласие с възможността за отлагане до 48 часа на уведомяването при задържане на лице. Комисията по отбрана ще разгледа предложението на правителството НС да одобри започването на преговори със Съединените щати за купуване на нови изтребители F-16 за българските Военновъздушни сили. Кабинетът поиска още от депутатите да разгледат възможността, ако се наложи, да се променят одобрените финансови параметри, а именно 1 млрд. и 800 млн. лева за изтребители.", "date": "2019.01.15", "title": "Гледат в комисия ветото на президента по измененията в НК"}
{"url": "https://www.faktor.bg/bg/articles/obshtestvo/ulitsata/roditelite-na-kursantite-ot-voenniya-universitet-napadatelyat-da-bade-saden-za-opit-za-predumishleno-ubiystvo", "text": "Справедливост – това поиска родителите на петимата курсанти от Военния университет, които вчера бяха нападнати с брадва по пътя между Сливен и Гурково. Полицията задържа 32-годишен мъж по случая. Оказа се, че с него е пътувала и жена, която обаче не е била задържана. „Доколкото имам информация, с този кандидат-убиец е пътувал и някаква жена. Тази жена нито е задържана, нито някакво обвинение спрямо нея. На 100% трябва да бъде задържана и тя. Иначе след няколко дни други родители ще четат по сайтове новини и ще слушат разни политици”, заяви в тази сутрин Господин Вълчев, баща на момичето, пътувало в нападнатия автомобил.  Родителите на курсантите изразиха съмнения, че случаят може да бъде потулен. „Притесненията са, че не можем да се движим свободно из държавата си, не трябва да има такива хора по пътищата, защото всеки един от може да е застрашен”, коментира Соня Атанасова, майка на младежа, който е шофирал автомобила. Родителите казаха още, че според тях нападателят трябва да бъде съден за опит за предумишлено убийство.", "date": "2019.01.15", "title": "Родителите на курсантите от Военния университет: Нападателят да бъде съден за опит за предумишлено убийство"}
{"url": "https://www.faktor.bg/bg/articles/vlak-ubi-mazh-kray-vratsa", "text": "Мъж на около 40-годишна възраст е скочил пред пътническия влак София-Лом и е загинал на място, съобщиха от Областната дирекция на МВР във Враца. Сигналът за инцидента е подаден снощи в 22.55 часа от машиниста на композицията. Той е съобщил, че на жп прелеза преди село Ракево е блъснал внезапно изскочил на релсите човек. На място са изпратени екипи на полицията и Спешна помощ. Смъртта на мъжа е констатирана от екип на Филиала за спешна медицинска помощ в Криводол. Установено е, че самоубиецът е на видима възраст около 40 г. без документи за самоличност и с травми, непозволяващи идентификация. Образувано е досъдебно производство.", "date": "2019.01.15", "title": "40-годишен сложи край на живота си, скочи пред влак край Враца"}
{"url": "https://www.faktor.bg/bg/articles/novini/svyat/i-albanskiyat-e-veche-ofitsialen-ezik-v-makedoniya", "text": "Председателят на македонския парламент Талат Джафери подписа закона за употреба на езиците, с което албанският става втори официален език в Македония. Джафери съобщи, че снощи е изпратил закона за бъде публикуване в Държавен вестник, с което влиза в сила. Законът за употреба на езиците предвижда превръщане в законови текстове на конституционните поправки по отношение употребата на езика, който говорят най-малко 20 процента от гражданите на Република Македония, и неговата азбука, съобщиха македонските медии, цитирани от БТА. Парламентът гласува този закон на 11 януари миналата година, а президентът Георге Иванов отказа да го подпише. Законът отново бе гласуван на 14 март миналата година. Депутатите от опозиционната ВМРО-ДПМНЕ не го подкрепиха. Световният македонски конгрес ще събира подписи за организиране на нов референдум, на който македонските граждани да отговорят на въпроса: \"Съгласни ли сте името на държавата Македония да се промени в Северна Македония?\", съобщава вестник \"Нова Македония\". Ако инициативата бъде подкрепена от 150 000 граждани, Собранието ще бъде задължено да насрочи нов референдсум. Законодателно-правната комисия и Комисията за политическата система оцениха инициативата на Тодор Петров от СМК като редовна и се съгласиха, че може да започне събирането на необходимите подписи. Петров смята, че гражданите трябва да отговорят на референдум на прецизен и недвусмислен въпрос, за да се провери взетото преди четири дни решение на парламента за смяна на името. Събирането на подписите ще започне, след като председателят на парламента Талат Джафери изпрати становищата на парламентарните комисии до премиера Зоран Заев и в Държавната изборна комиссия. Няма обаче срок, до който Джафери да изпрати становищата до ДИК.", "date": "2019.01.15", "title": "И албанският е вече официален език в Македония"}
{"url": "https://www.faktor.bg/bg/articles/novini/svyat/tsipras-si-garantira-glasovete-za-ratifikatsiya-na-dogovora-s-makedoniya", "text": "Гръцкият премиер Алексис Ципрас има необходимото мнозинство за ратификацията на Преспанския договор и за получаването на вот на доверие за неговия кабинет след като депутатът от партията \"Река\" Спирос Данелис съобщи, че ще подкрепи правителството, въпреки позицията на ръководството на формацията. По този начин Ципрас може да разчита на поне 151 гласа в 300-местния парламент в Атина. Днес следобед ще стартира сесията за възстановяване на доверието към правителството в гръцкия парламент, по искане на министър-председателя на Гърция Алексис Ципрас и ще приключи с гласуване утре за вот на доверие. Въпреки че първоначално сесията беше насрочена за 10 часа сутринта местно време, стартът, по искане на лидера на Независими гърци, беше отложен в 12 часа, за да може да приключи церемонията по връчване на новата позиция в Министерството на отбраната. Дебатът трябва да бъде открит и приключен с реч на гръцкия министър-председател, а лидерите на политическите партии също ще имат обръщения въпроса. Утре, вероятно около полунощ, както най-често се случва в гръцкия парламент, депутатите трябва да решат дали ще дадат или няма да дадат вот на доверие на правителството. Говорителят на правителството и министърът без портфейл Димитрис Санакопулос заяви вчера, че правителството ще спечели доверието и ще може да продължи да ръководи страната. В интервю за гръцката телевизия Алфа той обясни, че вота на доверие на правителството не трябва да бъде свързан с ратифицирането на Договора от Преспа, тъй като това са две различни гласувания и едното не определя другото и добави, че и двата процеса имат мнозинство в сегашния парламент. Говорейки на конференция, посветена на Договора от Преспа, гръцкият премиер Алексей Ципрас, само часове след като Панос Каменос напусна коалиционното правителство и два дни след измененията в Конституцията, приети в македонската страна, поздрави македонския си колега и каза, че \"точно както съседите не са се оттеглили, така и Гърция няма да се оттегли”, защото смята, че споразумението е историческо, национално полезно и патриотично. Този, който, само заради споразумението, се оттегли от коалиционното правителство, Панос Каменос, остана без двама от своите депутати, след като министърът на туризма на Гърция Елена Кундура и заместник-министърът на земеделието Василис Кокалис казаха че ще гласуват положително за доверието в гръцкото правителство, след което бяха експресно отстранени от парламентарната група на Независими гърци. При утрешното гласуване на доверие към правителството, още двама депутати от Независими гърци ще заемат противоположна позиция от председателя си. Танасис Папахристопулос, който в миналото публично заяви, че подкрепя Договора от Преспа, в интервю за гръцката телевизия ЕРТ, повтори позицията си, че ще гласува „за“ и за двете - за доверието към правителството и за ратификацията, а след това ще отстъпи мястото си в парламента. Неговият колега Костас Зурарис вероятно ще подкрепи правителството, но не и Договора от Преспа. Говорителят на партия Река Спирос Данелис публично подкрепя споразумението между Македония и Гърция и заяви на конференцията в Атина, че сега е ред на Гърция след успешно гласуваните конституционни изменения от македонския парламент и при предстоящото ратифициране на Договора от Преспа в гръцкия парламент и отбеляза, че Ципрас, заедно със Заев, Кодзиас (бившият външен министър на Гърция) и Димитров (външен министър на Македония) пишат история.", "date": "2019.01.15", "title": "Ципрас си гарантира гласовете за ратификация на договора с Македония"}
{"url": "https://www.faktor.bg/bg/articles/nyu-york-tayms-sasht-izlizat-ot-nato-tova-shte-e-podarak-na-veka-za-putin", "text": "През миналата година президентът на САЩ Доналд Тръмп няколко пъти е казвал, че иска да изтегли страната от НАТО. В дните около бурната среща на Северноатлантическия договор през миналата година Тръмп е изразил пред високопоставени американски представители в областта на сигурността мнението си, че военният съюз е безсмислен и обременяващ за страната, пише вестник \"Ню Йорк таймс\", цитиран от БТА. Възможно е президентът на САЩ да се върне отново към тези планове, защото военните разходи на съюзническите държави все още не достигат определените от него цели, опасяват се действащи и бивши американски представители, които подкрепят Алианса. През 2018 г. екипът по национална сигурност на Тръмп, включващ съветника по националната сигурност Джон Болтън и тогавашния министър на отбраната Джим Матис, е успял да запази стратегията на САЩ непроменена, без да се споменава възможността за излизане от блока - което би намалило рязко влиянието на Вашингтон в Европа и би насърчило руската политика в продължение на десетилетия, отбелязва в. \"Ню Йорк таймс\". Сега обаче американските експерти по националната сигурност се притесняват от завръщане към темата. Притеснения предизвикват и опитите на Тръмп да запази в тайна дори от собствените си помощници какво е било обсъждано на срещите му с Путин, както и разследването на ФБР за връзките между администрацията и Русия. Всякакви евентуални действия за изтегляне от създадения през 1949 г. съюз биха били едни от най-разрушителните за интересите на САЩ решения, които може да вземе който и да е американски президент, подчертава Мишел Флорной, която беше заместник военен министър при управлението на президента Барак Обама. Подобни действия биха унищожили резултатите от над 70 години упорита работа на много президенти на САЩ както от Републиканската, така и от Демократическата партия, които са работили за изграждането на вероятно най-могъщия и влиятелен съюз в световната история, предупреждава тя. \"Това би било и най-големият успех, на който може да се надява руският президент Владимир Путин\", добавя Флорной. \"Дори обсъждането на идеята за излизане от НАТО, да не говорим, ако наистина го направим, би било подаръкът на века за Путин\", съгласен е пенсионираният адмирал от американския военноморски флот и бивш върховен главнокомандващ на Обединените въоръжени сили на НАТО в Европа Джеймс Ставридис. Неприязънта на Тръмп към съюзите и поемането на ангажименти към международни организации не е тайна за никого. Президентът на САЩ изтегли страната от Парижкото споразумение за климата и публично е поставял под въпрос военните съюзи с Япония и Южна Корея. Той обяви и изтеглянето на американските войски от Сирия, без да се консултира със съюзниците си от коалицията за борба с \"Ислямска държава\", припомня в. \"Ню Йорк таймс\".", "date": "2019.01.15", "title": "Ню Йорк Таймс: САЩ излизат от НАТО? Това ще е подаръкът на века за Путин"}
{"url": "https://www.faktor.bg/bg/articles/grartsiya-izrigna-sreshtu-rusiya-uvazhavayte-prespanskoto-sporazumenie-i-ne-se-mesete-vav-vatreshnite-ni-raboti", "text": "Министерството на външните работи на Гърция реагира на вчерашните коментари на руското външно министерство, което определи приемането на поправките в конституцията на Република Македония като решение, което \"е наложено отвън и не отразява волята на народа\", съобщава агенция АНА-МПА. От руското външно ведомство заявиха още, че \"за взривоопасността на ситуацията, която може да подкопае стабилността и безопасността на Балканите, красноречиво свидетелстват също последните събития в Гърция - излизането от правителствената коалиция на лидера на партия Независими гърци Панос Каменос, обявил се против Преспанското споразумение, задвижването на процедура за вот на доверие на правителството\". Гръцкото министерство заявява в съобщение, разпространено снощи, че \"позоваването на вътрешни политически процеси в приятелски страни от руското министерство на външните работи\" \"дава храна за едно обяснимо учудване, доколкото пренебрегва (...) демократичната работа на институциите в Гърция, конституцията на която има ясни разпоредби за посрещането на всяка евентуалност във вътрешния политически ред, който със сигурност не е уместно поле за коментар от трети страни\". Министерството посочва, че това \"не съответства на равнището, което характеризира отношенията Гърция - Русия и трайните връзки на приятелство между народите ни\". Министерството на външните работи на Гърция призовава международните си партньори \"да уважават духа и буквата на (Преспанското) споразумение и да приветстват обстоятелството, че политическите ръководства на двете страни демонстрираха нужната политическа смелост да достигнат до решение по един особено трънлив въпрос, като защитят същевременно националните си интереси.\" Гръцкото външно ведомство подчертава, че \"Преспанското споразумение още от момента на подписването си вече допринася за укрепването на стабилността и на мира на Балканите\". \"То представлява един международно признат модел за разрешаване на спорове между две независими държави под егидата на ООН без намесата на трети страни\", пише в съобщението. Накрая се изразява увереност, че \"Русия, която от години признава БЮРМ като \"Република Македония\", ще уважи чувствителността на гръцкия народ към употребата на името \"Македония\", ще нарича оттук нататък страната с новото й конституционно име, тоест \"Северна Македония\" и, най-важното, ще се въздържа от подобни изявления, които представляват намеса във вътрешните работи на Гърция\".", "date": "2019.01.15", "title": "Гърция изригна срещу Русия: Уважавайте \"Преспанското споразумение\" и не се месете във вътрешните ни работи"}
{"url": "https://www.faktor.bg/bg/articles/darzhaven-sluzhitel-na-mon-organizirala-romskiya-protest-sreshtu-karakachanov", "text": "Лиляна Ковачева от Центъра за интегриране на деца и ученици от етническите малцинства към просветното министерствона и зам.-шефът на просветната комисия в НС доц. Милен Михов кръстосаха шпаги в сутрешния блок на Би Ти Ви. Оказа се, че именно Ковачева, която е държавен служител към МОН, е организирала протеста на цигани срещу вицепремиера Красимир Каракачанов, на който вчера бе поискана оставката му. Ковачева призна в ефир, че лично е подала жалбата срещу Каракачанов в Комисията за защита от дискриминацията, но в лично качество. И пак тя през социалната мрежа е организирала протеста за оставката му, но излязла в неплатен отпуск. \"Да, държавен служител съм, толкова ли е важно къде работя?\", каза с неохота тя на подканата на депутата от ВМРО да обясни къде работи. \"Излиза, че Вие в неработно време протестирате и казвате, че не сте си свършили работата в работно време? Вие работите по интегриране на деца. Протестирате в неработно време за това, че не сте си свършили работата\", възмути се човекът на Каракачанов. Ковачева призна още, че бюджетът на центъра за интеграция към министерството е в размер на 1 млн. лв., но не можа да обясни на водещия за какво точно са изразходвани тези пари, нито колко циганчета е върнала в училище. Тя продължи да настоява за оставката, не само за извинението на Каракачанов, защото погазвал законите на страната с незаконното събаряне на циганските къщи във Войводиново и с подстрекаване към етническо противопоставяне. Ковачева каза, че за нея няма значение как наричат етноса й - дали цигани, или роми. \"За мен е от значение, че ни нарече \"нагли\" и не уточни, така хвърля обвинение върху цялата общност\", коментира държавната служителка от ромски произход. По думите й вицепремиерът подстрекава, хвърля невинни жертви. А децата от Златарица, които отишли вчера да сурвакат военния министър, били стресирани, че трябвало да го направят. Думите й провокираха недоумение у Михов, който коментира, че ако са били стресирани заради протеста можеха да отменят сурвакането. Депутатът от ВМРО изтъкна, че това е неговият избирателен район и много добре познава хората. В Златарица има нула процента циганска престъпност, а всички деца ходят на училище, каза депутатът, посочвайки, че там управлява неговата партия. Ами, дайте да го направим национален модел, съгласи се служителката на МОН. Предишната гостенка в студиото - шефката на Комисията за защита от дискриминацията, Ана Джумалиева, се закани на Милен Михов, че ще си търси правата в съда заради думи по адрес на КЗД. Тя обвини ВМРО в шантаж, понеже поискали изслушване на комисията в парламента заради тесните й контакти с някои неправителствени организации, което навежда на съмнения при вземането на решения. \"Терминът шантаж няма място. Имаше десетилетие на ромското включване, резултатът на този десетилетен процес, в който бяха налети милиони в НПО, го виждаме днес. Очевидно комисията има връзки с неправителствени организации, които са като че ли скачени съдове и оправдават своето съществуване, както и комисията\", отвърна й Михов.", "date": "2019.01.15", "title": "Държавен служител на МОН организирала ромския протест срещу Каракачанов"}
{"url": "https://www.faktor.bg/bg/articles/bulgargeomin-varna-tankera-badr-na-reyd-v-pristanishte-burgas", "text": "\"Булгаргеомин\", новият собственик на кораба \"Бадр\", връща танкера на рейда на пристанище Бургас. Българската страна обвинява Либия в намеса в работата на независимия български съд чрез дипломатически ходове и ноти от страна на либийския посланик у нас за вдигане на ареста на кораба „Бадр\".  Прокуратурата в Бургас образува досъдебно производство по случая и започна разследване на всички обстоятелства по смяната на екипажа, името и флага на танкера. Рано тази сутрин, съпроводен от кораб на Гранична полиция, корабът хвърли котва на 2 мили от входа на порта.", "date": "2019.01.15", "title": "\"Булгаргеомин\" върна танкера \"Бадр\" на рейд в пристанище Бургас"}
{"url": "https://www.faktor.bg/bg/articles/tezhko-porazhenie-za-mey", "text": "Британската министър-председателка Тереза Мей претърпя тежко поражение в Камарата на лордовете, след като горната камара на парламента прие предложение, предупреждаващо за опасността от излизане на Великобритания от Европейския съюз без сделка, предадоха ДПА и ТАСС, цитирани от БТА.  Внесеното от опозицията предложение, в което се изразява съжаление във връзка с условията на постигнатата от правителството сделка за Брекзит и формата на бъдещите отношения с ЕС, беше одобрено с 321 на 152 гласа.  В него се предупреждава, че договорената от Мей сделка с ЕС би навредила на икономическото процъфтяване на Великобритания, на вътрешната й сигурност и на влиянието й по света.  В предложението, прието преди днешното гласуване по споразумението за Брекзит в Камарата на общините (долната камара на парламента), се отправя призив към депутатите \"решително да отхвърлят\" възможността за излизане на Великобритания от ЕС без сделка.", "date": "2019.01.15", "title": "Тежко поражение за Мей в Камарата на лордовете"}
{"url": "https://www.faktor.bg/bg/articles/stanishev-zagovori-kato-partien-lider-na-bsp", "text": "На партиен брифинг на БСП президентът на ПЕС Сергей Станишев заговори като лидер на българската столетница. Той се опита да надъха \"столетницата\" предизборно и дори заговори за предсрочен парламентарен вот. \"БСП има всички възможности и шансове да се представи добре и да спечели европейските избори“, смята Сергей Станишев, според когото, обаче \"БСП трудно се мобилизира за европейски избори\". По думите му \"ГЕРБ са много добре смазана машина за избори, за всякакви“. Запитан дали не се чувства изолиран от БСП, която организира отделна пресконференция днес на \"Позитано\" 20, Станишев отговори: \"Не се чувствам изолиран от БСП. В събота бях на заседание на Националния съвет на партията, чувствам атмосферата към мен. Толкова години след като не съм лидер, отношението от хората, с които съм работил, е много позитивно. Говорим си като приятели, като другари“, заяви той. Попитан как ще реагира, ако не влезе в листата на БСП за евроизборите, Станишев коментира: „По въпроса за листите - оставете партията ни да си извърви своя път. Партията ни е мъдра и опитна. Трябва да има логика в процеса, да видим крайния резултат“. „За мен да стана евродепутат не може да бъде самоцел“, заяви той. В отговор на въпрос с кой ще търси партньорство БСП при предсрочни избори, лидерът на ПЕС уточни: „Трябва да имаме много ясни критерии за партньорства след изборите, зад какво се застава“. „Патили сме си как се казва едно, а се прави друго. Това е урок, който трябва да бъде извлечен“, каза още той. Последните изказвания на Станишев, който през последните години се отдалечи от БСП, звучат като начало за борба за други избори - за председател на \"столетницата\". Припомняме, че червеният депутат Александър Симов, който е сред най-близките до Корнелия Нинова в левицата, заяви в предаването \"Свободна зона\", че не иска бившия си лидер в предизборните листи. Станишев пък нарече журналиста \"кариерист\".", "date": "2019.01.15", "title": "Станишев заговори като лидер на БСП, предупреди, че ГЕРБ може да печели всякакви избори"}
{"url": "https://www.faktor.bg/bg/articles/barometar", "text": "Ако парламентарните избори бяха днес, 4 партии щяха да влязат в него, като същите биха излъчили и представители в Европарламента на вота в края на месец май. Това показват данни от изследване на социологическа агенция \"Барометър\", проведено в периода 12-14 януари, чрез телефонно интервю на 812 души на възраст над 18 години. Начело в класацията продължава да е управляващата ГЕРБ с 22,3%, следвана от БСП с 20,1%. \"Обединени патриоти\" са на трета позиция със 7,6%, като има индикации за втвърдяване на позициите на електората им и привличане на допълнителна подкрепа след последните събития във Войводино (вижте по-надолу още по темата). ДПС биха получили подкрепата на 6,2% от избирателите. Към момента останалите партии не прескачат четирипроцентовата бариера.  ГЕРБ, БСП, ДПС и ОП са и четирите партии, които биха излъчили представители от България в Европарламента. При така дадената заявка от анкетираните това би довело да 6 места за ГЕРБ в следващия ЕП, 5 за БСП, за ДПС - 3 или 4, а за Обединени патриоти - между 2 и 4. При патриотите е от особено значение кой ще е начело на листата с кандидати. През този мандат на Европарламента Ангел Джамбазки е единственият видим и разпознаваем от избирателите български евродепутат - не само сред симпатизантите на ОП, а и на привържениците на други партии. Към момента не е ясно и дали трите партии от патриотичната коалиция ще се явят съвместно на евроизборите.  При двете по-големи партии - ГЕРБ и БСП, се наблюдава подкрепа за листите им от традиционните им избиратели, които биха ги подкрепили и на национални избори. Кой ще заеме водаческото място в листите им за ЕП явно вълнува по-скоро самите партийни централи, а не е оказва към момента влияние върху решението за подкрепа на избирателите им.  С уговорката за спецификата на електората на ДПС, то и при тази формация може да се говори за силна партийна подкрепа към листата с кандидати за европарламента, а не толкова мажоритарна - за личностите в нея. На въпрос \"Одобрявате ли позицията вицепремиера Красимир Каракачанов по повод събитията във Войводиново, военният министър е получил категорична подкрепа от 73% от анкетираните. Процентът одобряващи значително надхвърля традиционния електорат на Обединени патриоти, от чиято квота е той. Защитниците му виждат адекватна и навременна реакция от страна на политик и институция. На диаметрално противоположно мнение са едва 12,1% от анкетираните, за които позицията на военния министър е крайна и застрашаваща етническия мир, 14,9% пък се въздържат от мнение по въпроса.", "date": "2019.01.15", "title": "Барометър: ГЕРБ вкарва 6 евродепутата, 5-ма БСП, 3-ма ДПС и 2-ма ОП"}
{"url": "https://www.faktor.bg/bg/articles/bsp-dava-na-konstitutsionniya-sad-kontsesiyata-za-letishte-sofiya", "text": "Внасяме сигнал до ЕК за концесията на летище \"София\", изготвен от нашите експерти специалисти и юристи. Мотивите са 28 страници. Това каза на пресконференция зам.-председателят на ПГ на \"БСП за България\" Георги Свиленски, като уточни, че основният аргумент за подаване на сигнала е предоставяне на държавна помощ на бъдещия концесионер, предадоха novini.bg. Припомняме, че срокът за подаване на документи за концесията на летище София беше продължен за четвърти или пети пореден път. В момента срокът за подаване на документи е 5 февруари.  Какво предприемаме ние? Първото и основно нарушение е, че в радиус от 100 километра от летище София никой друг концесионер, било то частна, българска или чужда фирма, или друго държавно предприятие, няма право да изгражда летище. Това дава предимство на бъдещия концесионер в рамките на 35 години плюс още 18, ако бъде продължена концесията, София да има само едно летище без оглед на развитие на пътникопотока и развитието на града. Бъдещото отчуждаване на терени ще се извършва от държавата за сметка на концесионера, като разходите ще се приспадат от инвестицията, която му е заложена в концесионния договор договор, т.е. той няма да изопълнява инвестицията, а тя ще му бъде признавана като капиталови разходи, заяви Свиленски. В концесионния договор е заложена и т.нар. квалифицирана законодателна промяна, т.е. след сключване на договора, ако държавата направи някаква законодателна промяна, тази промяна отново да бъде признавана на концесионера като капиталови разходи. С други думи отново му се дава предимство пред конкуренцията. Държавата се задължава и да изгражда и поддържа допълнителни пътища и подходи. Държавата се задължава да предоставя помощ на концесионера за удължава на всички разрешения във връзка с действията на договора. Такива условия държавата няма в договорите с нито една фирма, подчерта Свиленски. С концесията за летище София се нарушава правото на Европейския съюз. Изпращаме сигнал в Европейската комисия и чакаме да се произнесе. Днес изпращаме писмо до премиера Борисов, с което искаме незабавно спиране на концесията до окончателното произнасяне на Европейската комисия има ли предоставяне на държавна помощ на бъдещия концесионер, заяви социалистът.", "date": "2019.01.15", "title": "БСП атакува в Европейската комисия концесията за летище \"София\""}
{"url": "https://www.faktor.bg/bg/articles/novini/balgariya/izprevarili-sme-polsha-i-ungariya-po-nivo-na-demokratichnost", "text": "България изпреварва по ниво на демокрация държави като Полша и Унгария, които дълго време възприемахме като модел на политическо развитие по време на прехода, според новата класация на \"Икономист интелиджънс юнит\", свързана с авторитетното списание \"Икономист\". България е на 46-о място от 167 страни в света с резултат 7,03. Полша е на 54-а позиция. Унгария е на 57-о място. България изпреварва и още две страни от Европейския съюз - Румъния и Хърватия. Северната ни съседка е с резултат 6,38 и 66-а позиция. Според Индекса на демокрацията Румъния отбелязва забележително влошаване на качеството на демокрация. \"Икономист\" класира България по качество на демокрацията и преди Хърватия, която е на 60-о място с резултат 6,57, пише в. \"24 часа\". От страните в Централна и Източна Европа с по-добри оценки на демократичните процеси, отколкото у нас, са подредени Естония, Чехия, Словения, Литва, Латвия и Словакия.", "date": "2019.01.15", "title": "Изпреварили сме Полша и Унгария по ниво на демократичност"}
{"url": "https://www.faktor.bg/bg/articles/novini/balgariya/ekspert-prognozira-ot-15-do-20-po-visoki-smetki-za-parno-i-tok", "text": "\"От 15 до 20% по-високи сметки ще получат този месец потребителите. Разбира се това е индивидуално, всеки консумира различно. Но средно това е оценката на енергийните дружества\", прогнозира пред Нова телевизия енергийният експерт проф. Атанас Тасев. Той обясни още, че само с 1 градус по-ниски температури увеличават средното потреблението на енергия с 3%. \"Сметките са свързани не с цената, а с количеството енергия, което потребяваме. Това е очаквано всяка година\", заяви проф. Тасев. \"Моите опасения са, че това, което се случва на пазара с индустриалната електрическа енергия, ще рефлектират много лошо върху цената за бита. Очаквам сериозно увеличение\", заяви Еленко Божков, бивш член на КЕВР. \"Увеличи се цената на свободния пазар в някои от дните близо 3 пъти, тоест превишихме някои от съседните борси с близо 40% като цена. Това е предпоставка за увеличаване на цената за бита\", обясни Божков. \"Вторият фактор е, че в началото на миналата година беше променен начина за определяне на балансиращата енергия. Тя вече също зависи от цената на свободния пазар\", поясни Божков.  \"Третият фактор са технологичните разходи. Разпределителните дружества купуват на цена на свободен пазар и имат право и вероятно ще искат да бъдат компенсирани спрямо прогнозните цени\", добави той.", "date": "2019.01.15", "title": "Експерт прогнозира: От 15 до 20% по-високи сметки за парно и ток"}
{"url": "https://www.faktor.bg/bg/articles/novini/balgariya/sobstvenikat-na-dunarit-imashe-opit-za-fizicheskoto-mi-otstranyavane", "text": "Собственикът на военния завод \"Дунарит\" Емилиян Гебрев заяви пред БТВ, че срещу самия него, сина му и някои негови служители е имало опит за физическо отстраняване. Бизнесменът не знаел от къде би могла да дойде атаката и не пожела по какъв начин са се опитали да го убият. Той допълни, че е бил преследван юридически и административно. Гебрев заподозря, че целта е \"Дунарит\" да се премахне като конкурентна фирма на пазара.  Гебрев отрече да е прал пари и обясни, че работи с министерства на престижни страни. Той заяви, че с Цветан Василев не са в добри отношения. По думите му, Василев се опитал да го \"подчини\" и да вкара парите му в КТБ.  \"Не умирам от желание да придобия „Дунарит“. През 2015 година ме покани да помогна на „Дунарит“ г-н  Върбански, който е бил представител на мажоритарния собственик. Цветан Василев никога не би пожелал аз да бъда собственик. Той беше човекът, който ми пречеше да придобия ВМЗ „Сопот“\", коментира Гебрев. Той допълни, че нямал връзки с руски олигарси и не познавал подобни хора.", "date": "2019.01.15", "title": "Собственикът на \"Дунарит\": Имаше опит за физическото ми отстраняване"}
{"url": "https://www.faktor.bg/bg/articles/novini/balgariya/100-godini-shte-sa-nuzhni-da-se-vazstanovyat-razrushenite-dyuni-kray-smokinya", "text": "Унищожените дюни на къмпинг \"Смокиня\" край Созопол са от близо 100 години. Какъвто и да е размерът на съсипаната природна забележителност, тези дюни няма да видим повече. Биха могли да се появят след още 100 години. Това заявиха специалисти от бургаската екоинспекция, цитирани от \"24 чса\".  Изравнените със земята природни образувания се намират в защитена територия \"Природна забележителност Пясъчни дюни\", местност Каваци, която законът пази от 1984 г. Геодезическо замерване показва, че унищожените дюни изцяло попадат в концесионната територия на плажа. Проверката бе направена от екоинспекцията в присъствието на Иван Иванов, представител на фирмата стопанин \"Черноморска брегова група\" ООД.  Точният размер на увредената природа ще стане известен в сряда, когато ще е готов докладът на лицензираните геодезисти. Те бяха поръчани от екоминистерството и Министерството на туризма. Данните за унищожените дюни са противоречиви, като според едни са заличени около 300 кв. метра, според други - около 2 декара. \"Тези дюни не са от типа зараждащи се, които от вятъра се образуват за по сезон-два\", заяви шефката на РИОСВ инж. Тонка Атанасова. И категорично отрече пясъчните могили да са се появили от т.нар. роза на ветровете. \"За пясъчните дюни има предупредителни табели още на влизане на плажа, виждат се от главния път и недоумявам с какъв акъл тези багеристи срещу 1000 лв. ще тръгнат да ги разорават. Не си ли дават сметка какво унищожават\", каза Атанасова. Според нея най-малко 100 години трябва да минат, докато се възстановят дюните, но няма гаранция.  \"“Това е много условен период, зависи от много фактори и няма как да се каже с точност. Може и въобще да не се възстановят, да не говорим, че няма да са в същия вид\", коментира Атанасова. За всеки случай обаче екоинспекцията щяла да излезе с предписание до концесионера да засипе част от разстлания пясък на мястото на повредения участък. Единият от задържаните - Манол Пазвантов, се оказа племенник на кмета на Равадиново Иван Пазвантов, който бе изключил телефона си. Пясъчните образувания се водят бели понтийски дюни, върху тях не може да се строи, да се разполага каравана, кафене или кръчма, дори плажен чадър. Инж. Атанасова обясни, че след констатацията, че дюните попадат изцяло на територията на плажа, концесионерите също могат да бъдат санкционирани, въпреки че не са ги унищожили. Те могат да бъдат наказани от Министерството на туризма, което е сключило договора за стопанисването на ивицата, а те не са я опазили. Могат да носят и наказателна отговорност, ако се докаже, че са знаели за вандалския акт. По данни от прокуратурата на този етап нямало конкретни доказателства концесионерът да е знаел какво се случва. Наемателите на плажа твърдят, че са били силно изненадани от видяното. Последно били в къмпинга на Йордановден и всичко било нормално. \"Концесионерът е задължен да опазва дюните. Трябва да спазва договора и да не допуска подобни действия от трети лица\", заяви министърът на туризма Николина Ангелкова. Тя обясни, че в концесионния договор имало специална разпоредба за опазване на дюните. \"Затова е важно да се установи дали е подал сигнал до институциите\", каза Ангелкова.  От РИОСВ призоваха всички граждани да звънят на \"зеления\" телефон, ако станат свидетели на нередности. За скандала с дюните на плаж \"Смокиня\" ведомството научило на следващия ден от медиите, а в петък били заличени. \"Ако сигналът беше подаден на момента, можехме веднага да реагираме и да ги спасим или поне да спрем унищожаването им в този размер. Ние не можем да сме навсякъде, затова разчитаме на будни граждани. Още повече че дюните на “Смокиня” са били унищожени в работен ден\", каза инж. Атанасова.  Тя щяла да настоява за преместване на всички каравани от терена.", "date": "2019.01.15", "title": "100 години ще са нужни да се възстановят разрушените дюни край \"Смокиня\""}
{"url": "https://www.faktor.bg/bg/articles/osadiha-kanadets-na-smart-v-kitay", "text": "Семейството на канадец, осъден на смърт в Китай, заяви, че „най-големите им страхове“ са се сбъднали. Робърт Лойд Шеленберг беше осъден на 15 години затвор за контрабанда на наркотици, но в понеделник съдът заяви, че тази присъда е твърде снизходителна и я замени със смъртна. „Това е ужасяваща, нещастна, сърцераздирателна ситуация“, заяви леля му Лаури Нелсън-Джоунс в имейл до Би Би Си (BBC). „Най-големият ни страх се потвърди. Невъобразими са чувствата и мислите ни“, добави тя. Канадският премиер Джъстин Трюдо осъди решението. „За нас като правителство е крайно обезпокоително, както би трябвало да бъде за всички наши международни приятели и съюзници, че Китай е избрал произволно да приложи смъртно наказание“, каза той в изявление. Шеленберг има 10 дни да обжалва присъдата, а адвокатът му съобщи пред агенция Ройтерс, че това най-вероятно ще се случи. Неговият случай беше неочаквано преразгледан, след като Канада арестува висш служител в китайския телекомуникационен гигант Хуавей по искане на САЩ. Задържането на 46-годишната Мън Ванчжоу миналия месец разгневи Китай и влоши отношенията му с Канада и САЩ. Канадецът, за който се предполага, че е на 36 години, беше арестуван през 2014 г. и обвинен, че е планирал да пренесе 227 кг метамфетамин от Китай в Австралия. Той беше осъден на 15 години затвор през ноември, но след обжалване в понеделник съдът го осъди на смърт. „Аз не съм наркотрафикант. Дойдох в Китай като турист“, заяви Шеленберг преди обявяването на присъдата му, предаде АФП. Смята се, че Китай екзекутира повече хора годишно в сравнение, с която и да било друга страна в света, но очната цифра се пази в строга тайна. Според правозащитната организация Амнести Интернешънъл става дума за хиляди. Отношенията между Китай и Канада рязко се влошиха след ареста на г-жа Мън Ванчжоу във Ванкувър на 1 декември. Няколко дни по-късно тя беше освободена под гаранция, но остава под постоянно наблюдение от страна на властите и трябва да носи електронна гривна на глезена си. Г-жа Мън, която е дъщеря на основателя на Хуавей, е обвинена от САЩ, че използва  дъщерната компания Skycom, за да избегне санкциите срещу Иран в периода 2009 – 2014 г. Самата Мън отрича да е направила каквито и да било нарушения и казва, че ще оспори твърденията. През следващите седмици Китай задържа двама други канадски граждани. Бившият дипломат Майкъл Ковриг и бизнесменът Майкъл Спавор са изправени пред обвинения в заплаха за националната сигурност. Китай отрече задържането на двамата мъже да е обвързано с ареста на Мън, но много анализатори смятат, че това е действие от типа „око за око“.", "date": "2019.01.15", "title": "Китай осъди на смърт канадец, връща си за ареста в \"Хуавей\""}
{"url": "https://www.faktor.bg/bg/articles/kremal-s-koshmarna-prognoza-za-voynata-v-donbas", "text": "Говорител на руския президент Дмитрий Песков прогнозира, че конфликтът в Донбас може да продължи десетилетия, ако не се появи \"партия на мира\". Той не уточнява каква точно трябва да е бъдещата формация, но най-вероятно има предвид проруска партия, която без военни действия да задържи украинските територии.  „Зависи от Киев, дали в Донбас ще продължи има военна партия. В този случай няма вероятност конфликтът да приключи. Напротив, ако има партия на мира и дипломацията, тогава има шанс”, каза говорителят на Путин. Песков добави, че понастоящем на украинската политическа сцена няма гласове, които да призовават за решаване на проблемите „чрез диалог, а само чрез конфронтация“. \"Нещата са наистина лоши\", каза още Песков.", "date": "2019.01.15", "title": "Кремъл с кошмарна прогноза за конфликта в Донбас"}
{"url": "https://www.faktor.bg/bg/articles/novini/svyat/tramp-prodalzhava-da-se-opravdava-nikoga-ne-sam-rabotil-za-rusiya", "text": "\"Никога не съм работил за Русия\", заяви президента на САЩ Доналд Тръмп след две публикации във водещи американски вестника. Припомняме, че The New York Times съобщи, че ФБР веднага след уволнението на директора на Бюрото Джеймс Коми е започнало такова разследване.  На свой ред The Washington Post съобщи, че след срещата с Путин в Хамбург през 2017 година Тръмп е иззел от преводачката си бележките, които тя си е водила по време на разговора, като я предупредил, че няма право да съобщава темите дори на представители на администрацията. Самият президент отрече тази информация, но въпреки това Конгресът стигна до безпрецедентното решение да разпита преводачката.", "date": "2019.01.15", "title": "Тръмп продължава да се оправдава: Никога не съм работил за Русия"}
{"url": "https://www.faktor.bg/bg/articles/novini/svyat/the-daily-beast-kremal-e-odobril-vnedryavaneto-na-mariya-butina-v-sasht", "text": "Операцията по внедряването на Мария Бутина в консервативните кръгове на американския политически елит се е провела със знанието и одобрението  на Кремъл, съобщава The Daily Beast, като се позовава на доклад на американските спецслужби. Мария Бутина, която в края на миналата година се призна за виновна по обвинение за незаконна дейност в качеството на агент на Русия в САЩ, в продължение на няколко години е създавала връзки с видни американски консерватори. Според доклада на разузнаването, именно Александър Торшин, бивш заместник-председател на Съвета на федерацията и на Руската централна банка и \"опекун\" на Бутина, е прероръчал операцията на руското ръковдство и се е отчитал за хода и. В обвинението се казва, че \"Бутина е представлявала интересите на Руската федерация\". \"Съвършено ясно е, че Торшин, като минимум е имал благословията на Кремъл\", заявил пред изданието източник от разузнаването.", "date": "2019.01.15", "title": "The Daily Beast: Кремъл е одобрил внедряването на Мария Бутина в САЩ"}
{"url": "https://www.faktor.bg/bg/articles/mazh-s-mache-hvarli-v-panika-lonchani", "text": "Въоръжен с голямо мачете мъж предизвика паника в лондонското метро снощи. Той обаче е бил неутрализиран с електрошоков пистолет, арестуван и обвинен в опит за убийство, предаде Би Би Си. Сигналът е подаден в полицията вчера в 18.30 ч. - един от най-натоварените часове в метрото.  Свидетели разказват, че на станцията Тълс Хил в южен Лондон е настъпил \"хаос\", а хората са бягали с писъци.  Пристигналите на място служители на реда са зашеметили мъжа с електрошоков пистолет. Той е 59-годишен.  От Британската транспортна полиция съобщиха, че не се касае за терористична атака.", "date": "2019.01.15", "title": "Мъж с мачете хвърли в паника лондончани"}
{"url": "https://www.faktor.bg/bg/articles/novini/balgariya/bzns-v-balgarskite-pristanishta-nyama-myasto-za-korabi-narushiteli-na-ukrainskiya-suverenitet", "text": "БЗНС на Николай Ненчев разпространи до медиите Декларация, в която настоява правителството да уважи ноната на посланика на Украйна у нас и да не допуска в пристанище Бургас руският кораб „Бест-1”. На 24 декември 2018 г. плавателният съд незаконно е проникнал в затвореното пристанище Керч от временно окупирания Кримски полуостров, и е отплавал към нашата страна. Така руската страна се стреми да легитимира окупационния статут на Крим и да внесе разкол сред международната общност. Вижте пълния текст на политическия документ:", "date": "2019.01.15", "title": "БЗНС: В българските пристанища няма място за кораби-нарушители на украинския суверенитет"}
{"url": "https://www.faktor.bg/bg/articles/novini/balgariya/organizatorite-na-otkrivaneto-v-plovdiv-otgovoriha-na-slavi-nyama-kak-da-e-nael-sashtata-stsena-tya-e-unikalna", "text": "Слави Трифонов не би могъл да наеме сцената в Пловдив, защото тя не се отдава под наем и е била специално построена за откриването на „Пловдив - европейска столица на културата”. Това заяви пред БТВ Светлана Куюмджиева, артистичен директор на фондация „Пловдив 2019”. Вчера шоуменът публикува пост във „Фейбсук”, в който изрази учудване, че за откриването и по-специално за сцената, на която се състоя то, са изразходвани 2 млн. лв., при положение, че самият той е наемал същата сцена за по-малко – 681 хил. лв. Организаторите на събитието обаче посочиха, че повод за съмнения относно цената на мероприятието няма, а бюджетът на събитието е публичен и е публикуван на сайта на фондация „Пловдив 2019”. „Сцената с прилежащите към нея подиуми, с цялото техническо оборудване, което включва огромен ресурс от България и много техника, която е внесена от Германия, излиза малко над 1 млн. Останалото се разпределя по хонорари на артисти, хонорари на самата компания, която изпълнява събитието. Има допълнителни разходи, свързани с логистика, транспорт, с контейнери. По принцип не би могла тази сцена да бъде наемана, защото тя е измислена, конструирана и построена специално за това събитие”, обясни Куюмджиева. Тя подчерта, че сумата от 1,1 млн. лева е наемна цена: „Германските ни партньори направиха доста солидно проучване на възможните оферти и избраха най-изгодните. Затова работеха и с българска компания, която осигури техническото обслужване – „Жокер Медиа”. Те предложиха най-изгодна цена”. В момента съоръжението се разглобява, а частите ще бъдат върнати обратно в Германия.", "date": "2019.01.15", "title": "Организаторите на откриването в Пловдив отговориха на Слави: Няма как да е наел същата сцена, тя е уникална"}
{"url": "https://www.faktor.bg/bg/articles/otmeniha-tristrannata-sreshta-mezhdu-es-rusiya-i-ukrayna", "text": "Експертната тристранна среща между Русия, Украйна и Европейския съюз за газа, насрочена за днес, бе отменена, а срещата на министрите остава насрочена за 21 януари, заяви говорителката на заместник-председателя на Европейската комисия Марош Шефчович - Ана-Кайса Итконен. „Експертните консултации, които бяха насрочени за 15 януари в навечерието на министерската среща, няма да се състоят\", каза Итконен, предаде РИА Новости. В началото на януари Шефчович каза, че тристранните преговори за газа на политическо ниво с Русия и Украйна ще се проведат в Брюксел на 21 януари. В същото време Юрий Витренко, изпълнителен директор на „Нафтогаз“ на Украйна, обяви в четвъртък, че преговорите за газ в формат Русия-ЕС-Украйна на експертно ниво ще се проведат на 15 януари, а по-рано той не изключи възможността срещата да не включва руската страна.", "date": "2019.01.15", "title": "Отмениха тристранната среща за газа между ЕС, Русия и Украйна"}
{"url": "https://www.faktor.bg/bg/articles/novini/balgariya/izticha-gratisniyat-period-ot-utre-kat-zapochva-da-globyava-koli-bez-vinetki", "text": "Днес е последният ден , в който  няма да бъдат налагани глоби на водачите без винетки, ощетени от хаоса с новата електронна система в началото на годината. Тогава бяха  подадени стотици сигнали за нередности  към АПИ, тъй като шофьорите или не успяваха да закупят електронна винетка, или пък бяха  таксувани двойно. Електронните винетки бяха въведени от 1 януари 2019 г. без да се променя цената им. Те бяха пуснати в продажба още на 17 декември през сайта www.bgtoll.bg.  Проблемът с тях възникна в първите дни  на новата година. Заради  проблемите на водачите беше определен гратисен период без глоби до днес, 15 януари. След скандала с винетките с постовете си се разделиха  двама ръководители в Агенция \"Пътна инфраструктура\" и един от съветниците на регионалния министър. С поста си се раздели и председателя на  УС на АПИ инж. Светослав Глосов.    Миналата седмица регионалният министър Петя Аврамова, заяви, че гратисният период няма да бъде удължен, тъй като системата за закупуване на електронни винетки вече е в изправност. По думите й са отстранени всички грешки, които създадоха главоболия. Винетки вече могат да бъдат  закупувани на гишетата в големите бензиностанции, в пощенските клонове, а скоро ще  може да бъдат купувани и от около 2000 банкомата. Така до края на месеца електронни винетки ще могат да се купуват от над 4500 точки в страната. Фирмата изпълнител ще бъде санкционирана заради забавеното монтиране на апаратите за таксуване на граничните пунктове. Такива е трябвало да има още на 31 декември. Вече са оборудвани 13  гранични пункта. Шофьорите, които са заплатили няколко винетки за 1 автомобил, могат да си върнат парите, като подадат заявление в регионалното министерство, заедно с доказателствата, с които разполагат. Въвеждането на електронна винетка е само част от тол системата, която ще бъде цялостно въведена през август тази година. Тогава ще стартира и тол таксуване за автомобилите над 3,5 тона. Междувременно след среща при премиера с Националното сдружение на общините в България беше договорено, че ако една община желае жителите й да пътуват безплатно по пътен участък от републиканската мрежа, то тя  ще трябва да поеме поддръжката му.", "date": "2019.01.15", "title": "Изтича гратисният период, от утре КАТ започва да глобява коли без винетки"}
{"url": "https://www.faktor.bg/bg/articles/novini/svyat/protesti-i-sblasatsi-v-tsentara-na-atina", "text": "Протести и сблъсъци имаше в центъра на Атина.  Безредиците възникнаха по време на демонстрация на началните учители.  Недоволството им е предизвикано от новите процедури на правителството за назначаване на кадри в сектора. Те са в допълнение към рестриктивните правила, въведени в хода на започналата преди 10 години дългова криза. В протеста се включиха над 3000 души, които се опитаха да пробият полицейския кордон пред парламента.", "date": "2019.01.15", "title": "Протести и сблъсъци в центъра на Атина"}
{"url": "https://www.faktor.bg/bg/articles/novini/balgariya/proveryavat-izpravnostta-na-elektromerite-v-stranata", "text": "Министерството на енергетиката и Комисията за енергийно и водно регулиране започват съвместни проверки в трите електроразпределителни дружества. Ще се проверява техническото състояние на съоръженията и електромерите в страната. Целта е да се види дали компаниите доставят реалната услуга, за която потребителите плащат. Проверките са в отговор на притесненията от страна на бизнеса за сериозно поскъпване на електроенергията на борсата. Вчера министърът Теменужка Петкова обеща да се търсят възможности държавните енергийни дружества да осигурят допълнителни количества електроенергия за борсовия пазар, за да не се стига до драстични скокове в цената.", "date": "2019.01.15", "title": "Проверяват изправността на електромерите в страната"}
{"url": "https://www.faktor.bg/bg/articles/novini/svyat/nad-200-hil-dushi-shte-badat-zasegnati-ot-stachkata-na-germanskite-letishta-dnes", "text": "Стачка на германските летища днес се очаква да предизвика сериозен транспортен хаос в Европа. Служителите по сигурността излизат на протест с искане за по-високи заплати. Стачката ще блокира летищата във Франкфурт, Мюнхен, както и няколко по-малки - в Дрезден, Ерфурт, Хамбург, Хановер, Лайпциг. Ще бъдат засегнати 220 000 пътници. Синдикатът Ферди се бори за по-добро заплащане на своите над 23 000 членове. От Летище София за Франкфурт и Хамбург са отменени 4 полета за днес.", "date": "2019.01.15", "title": "Над 200 хил. души ще бъдат засегнати от стачката на германските летища днес"}
{"url": "https://www.faktor.bg/bg/articles/novini/balgariya/d-r-angel-kunchev-pikat-na-gripa-shte-e-v-kraya-na-yanuari-ne-vzimayte-vednaga-antibiotitsi", "text": "„При грипа нещата са много динамични. Очаквам до края на седмицата да има нови области - Русе, Ямбол, Перни и Пазарджик, които ще обявят грипна епидемия. Краят на януари ще е пикът на вируса“. Това заяви пред БТВ главният здравен инспектор Ангел Кунчев.  „Характерното за епидемията е, че стига бързо своя пик и после по същия начин бързо спада. Не е гаранция, че ако сте болен, имате грип. При него има специфични прояви – главоболие и отпадналост. Най-голямата грешка, която се прави, е подценяването. Виждаме още хора, които ходят болни на работа и заразяват останалите си колеги. При децата е по-опасно, защото се изпращат на детска градина или ясла деца, заразени с грип. Ваканциите при учениците няма да спрат разпространението на бактерии, защото те продължават да се срещат, но поне може да се намали рискът. Използването на антибиотици само разбутва флората ни и не е решение да се изписват от лекарите за „добър ден“, каза още инспекторът. „Не е невъзможно да се стигне до смъртни случаи при грип при развиване на усложнения като пневмонии. Няма смисъл обаче да плашим хората излишно. Вируси е имало всяка година, но просто не трябва да подценяваме здравето си“, коментира Кунчев.", "date": "2019.01.15", "title": "Д-р Ангел Кунчев: До края на седмицата очакваме нови области с грипна епидемия"}
{"url": "https://www.faktor.bg/bg/articles/novini/svyat/nakade-shte-poeme-velikobritaniya-dnes", "text": "След броени часове сагата \"брекзит\" може да стане наистина интересна. След две години на безплодни крясъци в залата, депутатите в Обединеното кралство най-накрая ще направят нещо полезно. Тази вечер те ще дадат своя глас по най-важния въпрос, с който страната се е сблъсквала след края на Втората световна война – сделката на премиера Тереза Мей с Европейския съюз. Великобритания повече от всякога е разделена по отношение на членството си в ЕС. Въпросът, който първоначално имаше два отговора – \"Напускане\" или \"Оставане\", сега има безброй желани резултати. Изглежда обаче, че нито един от тях не събира така важното парламентарно мнозинство. Най-добрият резултат за Тереза Мей е да спечели вота. Това означава, че Обединеното кралство официално напуска ЕС на 29 март. Следва почти двугодишен преходен период със спазване на всички съществуващи правила и с надеждата до декември 2020г. да бъдат установени нови търговски отношения. След това Великобритания ще може да сключва собствени търговски сделки по целия свят и вече да не се съобразява с правилата на ЕС. Мей заяви, че споразумението включва прекратяване на свободата на движение с нова имиграционна система, основана на уменията. Гражданите на ЕС, които живеят в Обединеното кралство, ще трябва официално да подадат молба за оставане. Но дори хора от вътрешния кръг на премиера признават, че има голяма вероятност тя да стане големият губещ в днешното гласуване. Ако това се случи, брекзит се превръща в игра на числа. Една скромна загуба може да даде на Мей увереност да опита отново. Тежко поражение обаче ще убие както нейната сделка, така и нейното ръководство. И тук безбройните желани резултати отново излизат на политическата сцена. Правителството ще има три работни дни да представи \"план Б\", ако споразумението бъде отхвърлено. Възможните сценарии включват: опит (вероятно обречен) за повторно договаряне с ЕС; удължаване на срока на действие на член 50 (механизма, чрез който държава-членка напуска ЕС); разпадане на правителството и предсрочни избори; смяна на министър-председателя; втори референдум; пълна отмяна на брекзит; излизане от ЕС без сделка. Някои от тези варианти са нереални, други невъзможни, но при всички липсва едно нещо, което бизнесът, гражданите и дипломатическите партньори на Обединеното кралство най-много искат през цялото време: стабилност. По ирония на съдбата, стабилността е единственото, което сделката на Мей предлага, въпреки хаоса, който предизвика в политическата система на Великобритания. Ако нищо друго не се случи, позицията по подразбиране ще бъде Брекзит без сделка. Законът вече е в сила, което означава, че Обединеното кралство ще напусне ЕС на 29 март. Ако Евросъюзът реши да счита Великобритания за трета страна, без да сключи сделки, улесняващи търговията, се очакат сериозни икономически последици. Депутатите, недоволни от тази перспектива, имат един-единствен краен ход – да свикат вот на недоверие. Ако депутатите гласуват против сделката, правителството може да предложи да се договори нова. За пълно предоговаряне ще е нужно време и удължаване на член 50, за да се забави Брекзит. Това може да стане факт, само ако всички държави-членки го одобрят с вот в Съвета на ЕС. Позицията на Брюксел до момента е, че сделката е затворена и предоговаряне няма да има. Тереза Мей може да реши, че най-добрият изход от задънената улица е провеждането на предсрочни парламентарни избори, за да получи политически мандат за сделката. Тя няма властта да свика такъв вот сама. Но, както през 2017г., може да поиска депутатите да гласуват за него. Ако две трети от тях подкрепят този ход, изборите могат да се проведат най-рано 25 дни след това. Както и при плана за \"предоговаряне\", този начин на действие би могъл да включва и искане към ЕС за забавяне на брекзит.  И това не е единственият път, който води към нови избори. Опозиционните лейбъристи вече предупредиха, че ако сделката бъде отхвърлена, ще поискат вот на недоверие на правителството. Самата Мей може да свика такъв вот, в опит да затвърди властта си. Вече е твърде късно да се проведе референдум преди 29 март, затова и този ход ще изисква отлагане на брекзит. Минималното време за всички необходими законови стъпки е около половин година. Нов референдум може да се окаже най-големият политически риск, най-вече защото не е ясно между какви опции ще трябва да избират британците. Великобритания заяви, че иска да напусне и парламентът гласува за задействане на член 50. След това обаче Съдът на Европейския съюз постанови, че Обединеното кралство може едностранно да го отмени и да остане част от Съюза без промяна на условията по членството. Това засили надеждите на противниците на Брекзит за нов референдум. След като Тереза Мей вече оцеля във вота, оспорващ нейното лидерство, тя е защитена от подобен ход в следващата една година. Но винаги може да подаде оставка, ако не успее да прокара сделката си и не е готова да промени курса. Мей би могла да се окаже и под натиск да напусне властта. И в двата случая това ще доведе до избирането на нов премиер или изцяло ново правителство. Но дори начело на Великобритания да застанат нови лица, пред тях ще стоят същите, стари варианти за сглобяване на пъзела брекзит.  Източник: бТВ", "date": "2019.01.15", "title": "Накъде ще поеме Великобритания днес"}
{"url": "https://www.faktor.bg/bg/articles/novini/svyat/ov-kervan-imigranti-potegli-ot-honduras-kam-sasht", "text": "Около 500 имигранти формираха нов керван, който потегли от Хондурас към Съединените щати, съобщи CNN. Керваните се превърнаха в обект на яростни политически спорове в САЩ, като президента Доналд Тръмп се закани, че ще направи всичко възможно имигрантите да не влязат в страната. Предишните кервани доведоха до изпращането на 5000 американски войници по границата с Мексико - мярка, която демократите нарекоха политически цирк. Предишният керван спря на границата между САЩ и Мексико и хиляди се оказаха блокирани - без да могат да преминат на американска земя и без реална възможност или желание да извървят хилядите километри обратно към дома. Керваните от имигранти от Латинска Америка не са рядкост. Лошите условия за живот в Хондурас, Салвадор и Гватемала са една от основните причини. В Съединените щати мненията за имигрантите са крайно различни. Някои ги определят като хора в беда, на които трябва да се даде шанс. Други виждат в тях заплаха или дори приносители на опасни болести.", "date": "2019.01.15", "title": "Нов керван имигранти потегли от Хондурас към САЩ"}
{"url": "https://www.faktor.bg/bg/articles/novini/svyat/100-evrodeputati-gotovi-da-podkrepyat-london-pri-eventualna-molba-da-se-otlozhi-datata-na-brekzit", "text": "Стотина европейски депутати изявиха готовност да подкрепят евентуална молба на Лондон за пауза в процедурата за Брекзит в писмо до британците, което бе оповестено днес на заседание на Европейския парламент, предаде БТА, позовавайки се на АФП. \"Ако Великобритания реши да оттегли писмото за член 50 (от Договора на ЕС, който касае напускането на страна членка), което бе пратено на председателя на Европейския съвет, ние, членовете на Европейския парламент ще я подкрепим\", пишат евродепутатите. Британският премиер Тереза Мей многократно е отхвърляла идеята за отлагане на датата на Брекзит, който е планиран за 29 март. Британският парламент ще гласува утре вечер текста на споразумението за Брекзит, което Мей договори с ЕС и което е критикувано както от еврофилите, така и от поддръжниците на Брекзита. Отхвърляне на текста от британските депутати и евентуално излизане на Великобритания от ЕС без споразумение до 29 март съживиха спекулациите, че Лондон може да помоли за пауза в процедурата. През декември Европейският съд заяви, че Великобритания може едностранно да реши да се откаже от напускане на ЕС. Затова пък отлагане на процедурата може да се позволи само с единодушно решение на останалите 27 страни от ЕС. Според дипломатически източник е възможно отлагане след 29 март, но не по-късно от 30 юни, защото ще се състави новият Европейски парламент. Това обаче би усложнило произвеждането на изборите за ЕП, които ще се състоят между 23 и 26 май. \"Това би било странна ситуация, защото ще има избрани за кратко британски евродепутати, които временно ще заемат места в Европейския парламент\" преди да ги отстъпят при ефективното напускане на Великобритания, добави източникът. Германският консерватор Манфред Вебер, който е лидер на групата на Европейската народна партия в ЕП и кандидатът на ЕНП за следващ председател на Европейската комисия, прикани британските депутати да одобрят споразумението на Тереза Мей за Брекзит, предаде Ройтерс. \"Поканата към британските ни колеги продължава да е в сила: моля ви, гласувайте в подкрепа (на споразумението), приемете протегнатата ръка на ЕС, за да има възможно най-малко вреди на 29 март. Това е добро предложение и то няма да бъде предоговорено\", заяви Вебер. Той отбеляза, че не си представя Великобритания да участва в следващите европейски избори, намеквайки, че Брекзит трябва да е приключил до май. \"Трудно е да си представи човек Великобритания - страна, която напуска ЕС - да участва в избори за Европейския парламент за следващите пет години\", каза Вебер.", "date": "2019.01.15", "title": "100 евродепутати готови да подкрепят Лондон при евентуална молба да се отложи датата на Брекзит"}
{"url": "https://www.faktor.bg/bg/articles/novini/balgariya/obyaven-e-zhalt-kod-za-silen-vyatar-v-tsyalata-strana-na-mesta-shte-prevalyava-snyag", "text": "Жълт код за силен вятър е обявен в цялата страна, сочи справка в сайта на Националния институт по метеорология и хидрология (НИМХ). Ще духа силен и временно бурен север-северозападен вятър с пориви до 20-24 м/сек. В областите Русе, Търговище, Разград и Шумен рано сутринта и преди обяд вятърът ще бъде в комбинация и с краткотрайни превалявания от сняг и там са възможни виелици.  Днес ще продължи да нахлува арктически въздух, а денят ще е най-студеният тази седмица. Дневните температури ще се понижават и към 14 часа ще са между минус 2° и 3°. Над Черноморието облачността ще е значителна и главно преди обяд на места ще превали слаб сняг. Ще духа силен вятър от север-северозапад. Максимални температури на въздуха: 1-3°. Температурата на морската вода е 5-6°. Вълнението на морето ще бъде 2-3 бала, в открито море до 4. Атмосферното налягане е по-ниско от средното за януари – от запад ще се повишава и до вечерта ще достигне средната стойност за месеца. Над планините ще има променлива, по-често значителна облачност и на места ще прехвърчи сняг. Ще духа бурен вятър от север-северозапад. Ще е много студено с максимална температура на височина 1200 метра около минус 8°, на 2000 метра – около минус 13°.", "date": "2019.01.15", "title": "Обявен е жълт код за силен вятър в цялата страна, денят ще е най-студеният за седмицата"}
