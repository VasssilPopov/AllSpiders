{"url": "https://www.faktor.bg/bg/articles/desi-radeva-golemiyat-predatel-e-strahliv", "text": "Съпругата на президента Румен Радев - Десислава пусна поредна странна публикация в социалните мрежи. Този път тя е поднесена като загадка, която може да разбули процесите в президентството, ако бъде решена. Поне вратата е вече открехната. А това не е малко. Постът на Деси Радева е добре подбран цитат от \"Живот в скалите\" на Мария Лалева и както обикновено е придружен с линк към рокаджийска песен в YouTube. Този път песента е Nickelback - Burn It To The Ground.  \"А големият предател винаги е най-близо. И затова най-трудно се вижда... Големият предател е страхлив, сине. Инак няма да е предател, а враг.\" - Мария Лалева, \"Живот в скалите\", гласи публикацията на президентската съпруга, а някои медии побързаха да припомнят, че тя съвпада с номинацията на шефа на кабинета на Румен Радев - Иво Христов за кандидат-евро депутат от листата на БСП.   Ето и парчето, което може да разреши загадката:", "date": "2019.04.16", "title": "Деси Радева открехва президентска тайна: Големият предател е най-близо, той е страхлив (ВИДЕО)"}
{"url": "https://www.faktor.bg/bg/articles/novini/balgariya/zhandarmeriyata-i-spetsialnite-politseyski-sili-ostavat-v-gabrovo", "text": "Продължава специализираната полицейска операция, въведена в Габрово заради усложнената обстановка.  Участие вземат сили от местната полиция, дирекция „Жандармерия” и служители на „Специални полицейски сили”, съобащва Дарикнюз. Целта е да не се допуска нарушаване на обществения ред, нерегламентирани граждански действия и да бъдат защитени правата, свободите, спокойствието и собствеността на гражданите.", "date": "2019.04.16", "title": "Жандармерията и специалните полицейски сили остават в Габрово"}
{"url": "https://www.faktor.bg/bg/articles/novini/svyat/partiyata-na-erdogan-iska-kasirane-na-izborite", "text": "Управляващата турска Партия на справедливостта и развитието на президентът Реджеп Ердоган представи извънредно обжалване кметските избори в Истанбул пред Върховния изборен съвет на Турция. „Ние имаме съмнения относно изборите в Истанбул и не успяхме да разсеем тези съмнения”, заяви заместник-председателят на ПСР Али Ихсан Явуз. Според неофициалните резултати Екрем Имамоглу води надпреварата за кмет с 48.79% от гласовете през кандидата на ПСР Бинали Йълдъръм с 48.51%. Оспорването на изборите дойде след „организационните нередности”, благодарение, на които ПСР поиска повторно преброяване на гласовете, защото може да доведе до промяна в резултата.", "date": "2019.04.16", "title": "Партията на Ердоган иска касиране на изборите"}
{"url": "https://www.faktor.bg/bg/articles/novini/balgariya/d-manolov-po-dobre-e-pomoshtite-da-stignat-do-deteto-vmesto-tatko-mu-da-pie-dve-rakii", "text": "\"Методиката в момента предстои да бъде разработена. Създадохме 1100 екипа за обхват на децата в образователната система\", съобщи пред БНТ зам.-министърът на образованието и науката Деница Сачева по повод промените в Закона за социално подпомагане, които предвиждат нов подход за детските надбавки. \"Всъщност помощите няма да бъдат спирани, те ще бъдат пренасочвани към съответното училище. ук говорим за социално слаби деца. Тези средства са персонални и ако идеята е да се събират на някакво общо място, идеята е лоша. Друга забележка е, че натоварваме училището с още една неприсъща функция. Не е работа на хора от училището да ходят да купуват дрехи. Иначе много по-добре е тези средства да стигнат до детето, отколкото татко му да си пийне две ракийки\", заяви президентът на КТ \"Подкрепа\" Димитър Манолов.  \"Според мен подходът трябва да бъде обратният – да се дават повече пари за децата, които ходят по-често на училище. Когато им се отнеме някакъв приход, тези хора ще търсят някакъв начин да го компенсират и се опасявам, че това отново ще стане за сметка на децата\", подчерта Димитър Манолов. \"Не искаме да налагаме санкции на бедни хора, а на безотговорни родители. От две години насам успяхме с целенасочени усилия да върнем 40 000 деца в клас. Тези промени се предлагат на база на информация и премислен риск. Този екип на министерството иска от учителите да преподават, но също така и децата да имат поне основно образование. Не мисля, че тези усилия са кампания, това усилия, които са системни, полагат се от две години насам и вече дават своите резултати\", заяви още Деница Сачева.", "date": "2019.04.16", "title": "Д. Манолов: По-добре е помощите да стигнат до детето, вместо татко му да пие две ракии"}
{"url": "https://www.faktor.bg/bg/articles/rusofili-predvozhdani-ot-kostadin-kostadinov-oporochiha-predstavyaneto-na-patriotichni-urotsi-v-dobrich", "text": "Агитката на варненския русофил Костадин Костадинов, представящ се като лидер на „Възраждане” изпълниха заканата си да провалят в Добрич представянето на книгата на Александър Йорданов „Патриотични уроци”. Милеещите за Русия националисти на Костадинов още преди седмица предупредиха, че се готвят да посрещнат Йорданов в Добрич, така както са приели преди месец със скандал представянето на книгата на Иво Инджев „Измамата Сан Стефано”. На представянето на „Патриотични уроци” в градската библиотека на Добрич групичката провокатори, предвождани от самия Костадинов през цялото време прекъсваха и репликираха с арогантен тон опита на Йорданов да разкаже какво съдържат 38-те урока. Чрез тях за първи път  важни политически дати, събития и личности са разгледани от българофилски, а не от русофилски поглед, а дълго премълчавани и укривани истини са осветени. Костадинов със заядлив тон настояваше бившият председател на парламента да отговори дали е имало турско робство. Според него в книгата Йорданов отричал това. Не е вярно, никъде не съм писал, че турско робство е нямало, това е спекулация. Всичките ни народни будители и революционери говорят именно за освобождение, а от кога ще се освобождаваме, ако българите са били свободни и са имали своя държава. По това време трябва да е ясно, че и в империята, която се представя за наша освободителка, е имало също робство и то по-тежко – крепостно. А в същото време в Турската империя е имало българи, които са имали свобода да търгуват, да просвещават децата си у нас и в чужбина, погледнете възрожденските къщи в Копривщица – акцентира Йорданов.  Това са били къщи на турските подлоги и предатели, репликира го русофилът Костадинов. Той се закани на Йорданов, че ако продължава да говори така за турското робство, утре няма да е в листата на ГЕРБ и СДС на шесто място, а на някое от последните. Битият от Веселин Марешки Костадинов обвини Йорданов, че книгата му е пълна с лъжи и манипулации. Лъжи били и твърденията му, че граф Игнатиев е дирижирал процеса срещу Левски, а Руската империя е имала интерес да отстрани Дякона като организатор на революцията в България. Варненският провокатор обвини Йорданов крещейки, че нямал никакви доказателства срещу Русия и си измислял лъжи. Въпреки хулиганското поведение на русофилската агитка, Александър Йорданов запази самообладание и продължи да обяснява с факти и аргументи на публиката манипулираните от русофили и комунистическия режим истини от историята ни. Вие ще си останете с викането и празните приказки, а аз ще продължа да пиша и казвам истините, с тези думи Йорданов завърши срещата си с хората от Добрич и започна да раздава автографи на почитателите си. Въпреки предупрежденията и сигналите пуснати до МВР от инициативния комитет, организирал представянето на книгата в Добрич и ръководството на СДС, органите на реда не успяха да неутрализират предварително провокаторите. Костадинов през последните месеци се представя като шпиц команда на БСП, Корнелия Нинова и Румен Радев. Хората му не се посвениха да опорочат дори националния празник 3 март.", "date": "2019.04.16", "title": "Русофили, предвождани от Костадин Костадинов опорочиха представянето на „Патриотични уроци” в Добрич"}
{"url": "https://www.faktor.bg/bg/articles/novini/svyat/hakeri-opitaha-da-vlyazat-v-sarvari-na-belgiyskoto-mvnr", "text": "Белгийското министерство на външните работи съобщи, че е бил пресечен опит за влизане в сървърите на дипломатическата служба по света. Заради мерки за сигурност всички машини са били изключени в 118 белгийски дипломатически представителства. Засега от министерството не уточняват откъде е бил предприет опитът за проникване в сървърите, които съдържат поверителни данни и документи за вътрешно ползване. Отбелязва се единствено, че опитът е бил неуспешен и не са били изнесени данни. От съображения за сигурност машините на дипломатическата служба ще останат изключени от мрежата за 72 часа. В последните години това е поредното съобщение за опит за проникване в мрежите на министерствата на отбраната или на външните работи на Белгия. Наскоро местни медии съобщиха, без да разкриват източника си, че хакери на руското военно разузнаване (ГРУ) са проникнали в системите на белгийското външно министерство преди пет години.", "date": "2019.04.16", "title": "Хакери опитаха да влязат в сървъри на белгийското МВнР"}
{"url": "https://www.faktor.bg/bg/articles/makron-shte-napravi-obrashtenie-kam-natsiyata-v-21-00-chasa-balgarsko-vreme", "text": ". Държавният глава на Франция Еманюел Макрон ще направи обръщение към нацията в 21:00 часа българско време, предава AFP, като се позовава на съобщение от Елисейския дворец. От Президентството в Париж не привеждат информация за обръщението на Макрон. В понеделник вечер той трябваше да говори пред френските граждани по повод резултатите от Националния дебат, но обръщението му бе отложено заради пожара в Нотр Дам.", "date": "2019.04.16", "title": "Макрон ще направи обръщение към нацията в 21:00 часа българско време"}
{"url": "https://www.faktor.bg/bg/articles/novini/svyat/stachka-shte-blokira-koraboplavaneto-v-gartsiya-na-1-may", "text": "24-часова стачка на всички категории кораби на 1 май обяви Гръцката моряшка федерация, съобщи телевизия Скай. \"Въпреки непрекъснатия натиск и протести и съответните обещания на компетентните власти, проблемите не само не се решават, но и продължават да се натрупват ежедневно и достигат връхна точка с прилагането на закона за намалените и специалните екипажи на средиземноморските и крайбрежните пътнически кораби, пенсиите, осигуровките и продължаващите нарушения на колективните трудови договори по отношение на работното време\", се казва в съобщение на синдиката.", "date": "2019.04.16", "title": "Стачка ще блокира корабоплаването в Гърция на 1 май"}
{"url": "https://www.faktor.bg/bg/articles/mihail-mikov-bsp-polzva-plateni-sotsiolozi-andrey-raychev-30-godini-pravi-vsichko-za-pari", "text": "Има едно помпане на негативните информации в българската политика, заяви бившият лидер на БСП Михаил Миков в \"Още от деня\" на БНТ. Той смята, че и БСП са обзети от всеобщото хейтърството. Защо мисли така? \"В БСП се борят с платени политически анализатори, които говорят небивалици по медиите\", смята Миков. \"Хората го възприемат... Те не са виновни, че излиза примерно Андрей Райчев и казва, че опозицията в БСП била, моля ви се, платена от ГЕРБ . Този човек, който всичко , което говори го прави за пари...Това е от 20-30 години\", продължи войнствено Миков. \"Тази война срещу Сергей Станишев, тази самоцел на г-жа Нинова - Станишев на всяка цена да не е в листата, не е оправдана....  Председателят на партията носи отговорност за кои да е избори. Няма как Корнелия Нинова да избяга от отговорност, тя може да говори каквото иска....Мисля, че това беше една малко необмислена реакция от нейна страна. Да каже председатерят : \"Не търсете отговорност от мен...\" Това значи ли, че няма да подкрепи листата?\", попита той. Поне 15 от кандидатите за евродепутати на БСП са предложени от нея, припомни Миков. \"Конструкцията на листата трябваше да си дава сметка за вътрешнопартийните баланси, но и за това как ще тежи в европарламента. Тази листа мисля, че има своите качества, има млади хора\", посочи Миков Според него в листата има БСП скептик, не евроскептик, като посочи името на началника на кабинета на президента - Иво Христов. \"След като е питал накъде върви БСП, как сега иска подкрепа? Но смятам, че Иво Христов си е направил сметката, как тези хора, които си наричал \"чеверме социалисти\", ще искаш утре да пуснат бюлетината за теб\", попита Миков. \"Пълни глупости са, че Корнелия Нинова ми е предлагала пари за председателския пост в БСП, какъв отговор да дам на тази глупост, това е стара история, само сумата стана много бомбастична. Тази глупост е за да се дискредитира БСП, тогава Бриго Аспарухов мисля го каза, а сега ГЕРБ го ползва\", заяви  Михаил Миков.", "date": "2019.04.16", "title": "Михаил Миков: БСП ползва платени анализатори"}
{"url": "https://www.faktor.bg/bg/articles/novini/svyat/d-tusk-ne-biva-da-izostavyame-mechtata-velikobritaniya-da-se-otkazhe-ot-izlizaneto-si-ot-es", "text": "\"Мечтата Великобритания да се откаже от излизането си от Европейския съюз не бива да бъде изоставяна\", заяви председателят на Европейския съвет Доналд Туск пред Европейския парламент. Той посочи, че предоставената на Лондон отсрочка трябва да бъде използвана по възможно най-добрия начин. \"Въпреки че сме изправени пред труден момент в нашата история, ние се нуждаем от мечти и мечтатели. Не бива да се поддаваме на фатализма. Аз никога няма да спра да мечтая за една по-добра и обединена Европа\", заяви Доналд Туск.", "date": "2019.04.16", "title": "Д. Туск: Не бива да изоставяме мечтата Великобритания да се откаже от излизането си от ЕС"}
{"url": "https://www.faktor.bg/bg/articles/otneha-shofyorskata-knizhka-na-lyutvi-mestan", "text": "Свидетелството за управление на моторно превозно средство на Лютви Местан е отнето временно с постановление на Окръжна прокуратура – Кърджали, съобщиха от държавното обвинение. Шофьорската книжка на лидера на партия ДОСТ е отнета на 16 април. Като мотив от прокуратурата посочват, че Лютви Местан е привлечен като обвиняем за престъпление по транспорта, в резултат на което е причинена смърт.", "date": "2019.04.16", "title": "Отнеха шофьорската книжка на Лютви Местан"}
{"url": "https://www.faktor.bg/bg/articles/ministar-petkova-1-4", "text": "Продължава отличната съвместна работа между АЕЦ \"Козлодуй\" и Държаната корпорация \"Росатом\" в изпълнение на програмата за модернизация на 5-ти и 6-ти блок на атомната централа\". Това каза енергийният министър Теменужка Петкова по време на среща с генералния директор на \"Росатом\" Алексей Лихачов, съобщиха от Министерството на енергетиката. Срещата е била в рамките на XI-я Международен форум \"Атомекспо 2019\" в Сочи, Русия. Министър Петкова е запознала представителите на \"Росатом\" с етапа, на който се намира процедурата за избор на стратегически инвеститор по проекта АЕЦ \"Белене\". \"Предстои публикуване на документацията в Официален вестник на Европейската комисия. След това ще информираме писмено заинтересованите компании, че 90-дневният срок за подаване на заявления е започнал\", е заявила Петкова, цитирана от енергийното ведомство. \"Национална електрическа компания\" ЕАД ще довърши процедурата за лицензиране на проекта, е допълнила тя. Получено е становище от Агенцията за ядрено регулиране, с което се потвърждава валидността на издадените до момента разрешения. Завършването на процедурата по лицензиране ще даде възможност на потенциалните инвеститори да разполагат с пълната информация по проекта, а на българската страна да увери своя дял в бъдещата проектна компания. По думите на Петкова българската страна разчита на партньорство с Държавната корпорация \"Росатом\" на всички етапи от реализацията на проекта АЕЦ \"Белене\". Двете страни ще продължат активния си диалог във връзка със стартиралата процедура за избор на стратегически инвеститор. По-рано министър Петкова е разговаряла и с представители на американската компания \"Дженерал Електрик\". От тяхна страна бе потвърден интересът им за участие в АЕЦ \"Белене\" като доставчик на част от оборудването и инженер по проекта. \"Дженерал Електрик\" би могла да сътрудничи и при осигуряването на част от финансирането за проекта, стана ясно по време на срещата, пише още в съобщението.", "date": "2019.04.16", "title": "Министър Петкова: Американската \"Дженерал Електрик\" има интерес към проекта \"Белене\""}
{"url": "https://www.faktor.bg/bg/articles/familiyata-pino-daryava-100-mlrd-evro-za-vazstanovyavaneto-na-notr-dam", "text": "Тържествено ви обещавам, че ще възстановим катедралата. Всички заедно. От утрешния ден (16 април) започва набирането на средства както във Франция, така и извън нейните граници\", заяви президентът Еманюел Макрон. Веднага на призива на президента за набиране на средства откликна собственикът на прочутите модни къщи \"Гучи\" и \"Ив Сен Лоран\" - фамилията Пино, която обеща 100 милиона евро. Средствата, необходими за цялостното възстановяване на катедралата, ще бъдат предоставени от инвестиционната компания на семейство Пино \"Артемида\" (Artemis), съобщи АФП. Глава на фамилията е милиардерът Франсоа-Анри Пино. Катедралата Нотр Дам в Париж гори от вчера вечерта. През нощта огнеборците са овладели пожара, който вече е почти потушен, съобщиха агенциите тази сутрин. Пожарната служба обяви, че около две трети от сложната, дървена конструкция на покрива на Нотр Дам, известна като \"Гората\", се е срутила от пожара. Най-ценните артефакти, пазени в катедралата Нотр Дам, са били спасени от избухналия пожар, съобщи агенцията. Короната от тръни и туниката на канонизирания за светец крал на Франция от 13-ти век Луи IX са на сигурно място, обяви ректорът на Нотр Дам Патрик Шове. Според ръководителя на Събранието на епископите на Франция Ерик де Мулен-Бофор възстановяването на щетите от пожара в световноизвестния готически храм \"ще отнеме години\".", "date": "2019.04.16", "title": "Фамилията Пино дарява 100 милион евро за възстановяването на Нотр Дам"}
{"url": "https://www.faktor.bg/bg/articles/kmetat-na-parizh-kato-po-chudo-oltarat-i-krastat-v-notr-dam-sa-spaseni", "text": "Пожарът, избухнал в катедралата \"Нотр Дам\" в понеделник, е под контрол. Това съобщиха от полицията в Париж, цитирани от CNN. Добрата новина дойде повече от седем часа след разгарянето на пламъците. Битката с тях обаче продължава. Огненият ад изпрати в историята емблематичната кула стрела на църквата, както и част от покрива й. \"На мястото на тавана, където беше кулата, зее дупка, а частите й лежат на пода“, заяви кметът на френската столица Анн Идалго, предава ТАСС. „Като по чудо олтарът и неговият кръст са спасени“, допълни Идалго. „Всичко е по-малко ужасно, отколкото се страхувах“, каза още градоначалникът. По-рано представителят на катедралата Андре Фино заяви, че всички свещени предмети се намират в ризницата и нищо не ги заплашва. Снимки от вътрешността на горящата парижка катедрала „Нотр Дам” показват, че като по чудо, олтарът почти не е засегнат от огромния пожар и интериорът е сравнително запазен, съобщават световните медии. Спасени от пламъците изглеждат редовете с дървени столове, нефът (издължено помещение) и големият кръст на олтара. Около него обаче, около седем часа след избухването на пожара, все още се издигаше дим, допълва Нова тв. „Една малка част от свода е рухнал. Интериорът изглежда относително запазен. Алелуя!”, написаха от управата на катедралата в Twitter. И обявиха, че са запазени безценни съкровища, сред които Трънният венец и мантията на Свети Луи. Ватикана заяви, че \"ужасната новина за пожара, опустошил катедралата Нотр Дам, символ на християнството във Франция и в света, е била посрещната с шок и скръб от Светия престол\". \"Изразяваме нашата солидарност с френските католици и с хората в Париж и се молим за пожарникарите и тези, които правят това, което е възможно за справяне с тази драматична ситуация\", каза говорител на Ватикана. Френският милиардер Франсоа-Анри Пино обеща 100 милиона евро за възстановяването на Нотр Дам, която бе частично разрушена от пожара, предава AFP. В изявление, изпратено до френската агенция, изпълнителният директор на \"Керинг груп\", която притежава модните къщи \"Гучи“ и „Ив Сен Лоран“, заяви, че \"средствата, нужни за цялостното възстановяване на Нотр Дам“, ще бъдат предоставени от инвестиционната компания на семейство Пино \"Артемида“ (Artemis).", "date": "2019.04.16", "title": "Кметът на Париж: Като по чудо олтарът, трънният венец и кръстът в Нотр Дам са спасени"}
{"url": "https://www.faktor.bg/bg/articles/prevozvachi-preduprezhdavat-zaradi-tol-taksite-shte-poskapnat-stokite", "text": "„От 18 филийки в хляба - три ще отиват за ТОЛ такса, а четири отиват за ДДС, останалото за разходи и печалба на производителя”. Това обясни в предаването „Здравей, България” по Нова телевизия Миролюб Столарски от Българската асоциация на сдруженията в автомобилния транспорт. От бранша искат държавата да отложи въвеждането на ТОЛ системата. Тя трябва да започне да функционира от средата на годината за камиони от над 3,5 тона. Още вчера обаче от КРИБ излязоха с призива ТОЛ системата да се въведе от 2020 г. „Очакваме хаос, защото системата все още не е изградена. По договор трябва да има 6-месечен тестов период, който да покаже, че системата работи и отчита коректно”, обясни Илиян Филипов, председател на Българската асоциация на сдруженията в транспорта. Според него без тестов период ще има хаос. Миролюб Столарски обясни, че австрийска фирма изгражда системата и трябва да я предаде на АПИ. От АПИ обаче молели същата фирма да помага за обслужването на тази винетна система. „По договор това е собственост на държавата, тоест на АПИ. Трябваше да бъдат създадени около 100 чисто нови пунктове. Не е направена връзката между митниците и АПИ, не е направена и между НАП и АПИ. Ще стане така, че транзитният трафик ще минава безплатно. На митницата няма как да ги контролират. Системата изобщо не е изградена. В момента с една винетка минават 3 турски камиона.”, заяви Столарски. Според него ТОЛ системата е „изкривена”. „Всички сме „за” системата. Но нито една държава не таксува 2-ри, трети клас”, заяви Столарски. Той е категоричен, че няма как един превозвач да избере път, по който да не плати, например по третокласен път. „Всички тези пари ще бъдат платени от българския потребител, а те никак не са малко. Това е разход, който ще вземем от  нашия клиент, а той ще я вземе от вас, от стоката, която си купувате”, заяви Филипов. Той каза, че са разговаряли с АПИ и са предупредили, че с тези такси няма да се съгласят и ако трябва, ще преминат към протестни действия.", "date": "2019.04.16", "title": "Превозвачи: От хляба три филийки ще отиват за ТОЛ таксата, четири - за ДДС"}
{"url": "https://www.faktor.bg/bg/articles/ikonomika/-lidove-novine-chez-e-othvarlila-ofertata-na-indiya-pauar-shte-pregovarya-samo-s-evrohold", "text": "Ръководството на ЧЕЗ е решило, че ще преговаря само с българската финансова група „Еврохолд” за продажбата на активите си в България, съобщи чешкото издание \"Лидове новини\", цитирано от бТВ.  Това означава, че индийската енергийна компания „Индия Пауър” излиза от играта, а миналата седмица ЧЕЗ прекрати и договора с „Инерком”, след като компанията на Гинка Въбракова не получи разрешение от КЗК за придобиване на активите на ЧЕЗ.  На този етап от компанията в Прага не коментират темата. Според публикацията не е ясно каква е офертата на „Еврохолд\", но според източници на вестника, била по-добра от тази на „Индия Пауър”. Припомнят и, че сумата предложена от „Инерком\" е била млн. евро.", "date": "2019.04.16", "title": "\"Лидове новине\": ЧЕЗ е отхвърлила офертата на \"Индия Пауър\", ще преговаря само с \"Еврохолд\""}
{"url": "https://www.faktor.bg/bg/articles/vitsepremierat-tomislav-donchev-vzrivi-feysbuk-s-tekst-ozaglaven-ostavka", "text": "Разтърсващ коментар публикува във Фейсбук вицепремиерът Томислав Дончев, озаглавен \"ОСТАВКА!\". Както той обяснява, поводът са протестите в родния му град Габрово, чийто кмет бе. Томислав Дончев също бе на площада сред протестиращите срещу тримата роми, пребили магазинер. Отивайки към общината, където предстоеше да даде пресконференция, към него завалявха викове \"Оставка!\"   \"Видял съм всичко. Или почти всичко. Не беше се случвало да ми викат „оставка“ в лицето. И го считах за закономерно\", напише по този повод в социалната мрежа той. \"От няколко дни политическият ми опит е обогатен. И аз имах възможност да чуя „ууу“ и „оставка“. Не по телевизията, не под прозорците си, а лице в лице. Това променя и човека и политика Томислав. Не ме връща на земята, защото не съм се отлепял от нея (освен в моментите, когато се уча да летя, но в буквалния смисъл на думата)\", продължава вицепремиерът. И добавя: \"Беше силно, много силно преживяване. Имах мегафон, но реших, че не бива да го ползвам, за да имам равни шансове да говоря с хората.\"   \"Уважавам всички, които ми викаха „оставка“ не по-малко от тези, които ме прегръщат – на сбирки, митинги или на улицата\", посочва в заключение Дончев. Ето и пълния текст на публикацията му във Фейсбук:    ОСТАВКА!  Над 10 години политически опит е и много и малко. За българските стандарти е много. Тук, срокът на годност е кратък. Любовта и надеждата лесно прерастват в омраза. По същата причина рядко имаме политици с опит, които знаят как да работят и на националната и на международната сцена. А според европейските стандарти се приема, че 10 е едва началото. Но въпросът беше друг. За 10 години съм видял много. Явявал съм се на избори, говорил съм с хиляди граждани на ден, говорил съм на множество от хора, планирал съм, убеждавал съм, дискутирал съм, спорил съм с учени, с граждани, с опоненти, с хора, с които има и няма смисъл да се спори. Обвиняван съм, че съм изверг, крадец, убиец. Пияни граждани са се опитвали да се бият с мен, прегръщали са ме познати и непознати.  За 10 години съм работил на всички фронтове: на местната власт, националното управление, бил съм в изпълнителната и законодателната власт, никога не съм прекъсвал връзката с европейската политика, дори за кратко бях в Европейския парламент.  Видял съм всичко. Или почти всичко.  Не беше се случвало да ми викат „оставка“ в лицето.  И го считах за закономерно. Първо, в дебелите книги пише, че никога не ходиш там, където ще ти викат „,ууууу“ и „оставка“, а ходиш само на места, където ще ти се усмихват и ръкопляскат. Аз чета дебелите книги, но невинаги правя това, което пише в тях. По-важното е, че съм считал, че живея и работя така, че не заслужавам да ми викат по този начин. В дебелите книги също е написано, че невинаги получаваш това, което заслужаваш, и това не е изключение, а закономерност. Политиката не е само алгоритъм и логика. Тя е емоция, страст, мечта, понякога гняв, често (за съжаление) омраза.  От няколко дни политическият ми опит е обогатен. И аз имах възможност да чуя „ууу“ и „оставка“. Не по телевизията, не под прозорците си, а лице в лице. Това променя и човека и политика Томислав. Не ме връща на земята, защото не съм се отлепял от нея (освен в моментите, когато се уча да летя, но в буквалния смисъл на думата).  Не съжалявам, че си го причиних. Можеше да го слушам без да влизам в гнездото на гнева. Можеше да си поглаждам мустаците, да си гриза химикалката и да гледам гневните хора от прозореца. Но съм научен, че когато те вика началникът отиваш, когато има предизвикателство го поемаш. Беше силно, много силно преживяване. Имах мегафон, но реших, че не бива да го ползвам, за да имам равни шансове да говоря с хората. Въпреки тревогата на полицаите, нито за миг не ми хрумна, че някой ще ме удари, събори или нарани. Приех всеки укор и обида като нормален и заслужен. Една от функциите на политиците е да бъдат отдушник на народния гняв. Това, че нямам вина, поне за причината за гнева, не променя нещата.  Единственото, от което ми стана болно, е вероятната представа, че съм вкопчен в определена позиция и ще правя всичко да се задържа на нея. Виж, от това боли. Отказвал съм се от много кариерни възможности, български и европейски, защото ми е било важно, значимо, интересно това, което правя. Позицията без идеи е нищо. Без възможности е нищо.   И без подкрепа е нищо.  В рамките на политическите клишета трябваше да кажа: „за мен са гласували десетки хиляди, това че 200-300 граждани викат „оставка“ не е драма“. Аритметично е вярно, но само аритметично.  Надявам се да бъда достатъчно умен и силен, за да мога да науча всичко, което трябва да науча от случилото се. Уважавам всички, които ми викаха „оставка“ не по-малко от тези, които ме прегръщат – на сбирки, митинги или на улицата.", "date": "2019.04.16", "title": "Томислав Дончев разтърси Фейсбук с коментар, озаглавен: \"ОСТАВКА!\""}
{"url": "https://www.faktor.bg/bg/articles/politsiya-i-zhandarmeriya-v-aktsiya-sreshtu-sobstvenitsi-na-luksozni-imoti-vav-vetovo", "text": "Екипи на полицията и жандармерията, с разрешение на Окръжния съд в Русе и под ръководството на Окръжната прокуратура, са извършили днес процесуално-следствени действия в имоти и жилища в град Ветово, област Русе. Това съобщи говорителят  на Областната дирекция на МВР Даниела Малчева. Окръжният прокурор на Русе Георги Георгиев коментира, че акцията е по образувани няколко досъдебни производства срещу хора от Ветово за пране на пари, придобити по всяка вероятност чрез телефонни измами. Екипите на полиция и жандармерия са влезли в десетина имота тази сутрин. Основните им действия са били свързани с оценка на имуществото. Акцията е приключила по обяд, като не се е стигнало до задържане на хора. Работата по досъдебните производства продължава.", "date": "2019.04.16", "title": "Полиция и жандармерия в акция срещу луксозни имоти във Ветово"}
{"url": "https://www.faktor.bg/bg/articles/otstraniha-panayot-reyzi-kato-kmet-na-sozopol", "text": "Апелативният спецсъд отстрани Панайот Рейзи от поста кмет на Созопол, както и и главната счетоводителка на общината Златка Мусева. Решението е окончателно и не подлежи на обжалване.  На двамата са повдигнати обвинения за длъжностно присвояване в особено големи размери.  Първоначално на 11 март Софийска градска прокуратура повдигна обвинение на кмета на община Созопол Панайот Рейзи, а на 1 април обвинението спрямо него е конкретизирано, като са посочени съучастниците му и точния размер на присвоената сума. На 1 април е обвинена и Златка Мусева, която е главен счетоводител в Община Созопол.", "date": "2019.04.16", "title": "Отстраниха Панайот Рейзи като кмет на Созопол"}
{"url": "https://www.faktor.bg/bg/articles/spetsprokuraturata-prashta-na-sad-deputat-ot-dps", "text": "Специализираната прокуратура внесе в Специализирания наказателен съд обвинителен акт срещу народния представител от ДПС Димитър Аврамов. Той, заедно с двама негови помагачи, са предадени на съд за търговия с влияние, осъществено в условията на продължавано престъпление, съобщиха от спецпрокуратурата. Разследването установи, че в периода от 6 юли 2012 г. до 17 юли 2012 г., в Бяла Слатина, Плевен, Монтана и в местността \"Тировец” в землището на гр. Монтана (в производствена база на \"Гала – М” ООД), с пет деяния, Аврамов, в съучастие като извършител с М. П. и В. Ч. – помагачи, поискал от български бизнесмен сумата от 220 000 лева и право на ползване на земеделски земи, собственост и арендувани от фирма на бизнесмена, като депутатът приел сумата от 100 000 лева, за да упражни влияние при вземане на решение от длъжностни лица. А именно: от директора на Областна дирекция \"Земеделие“ в гр. Монтана – за да отмени заповед от 31 август 2011 г. за служебно разпределение на ползването на масивите в землището на с. Стубел, област Монтана, за да издаде заповед за въвод във владение на фирмата на бизнесмена в масив 128 в землището на с. Стубел, както и да се съобрази със сключено доброволно споразумение за ползването на земеделски земи в землището на Стубел за следващата стопанска година (2012/2013г.). Дарът и облагата са били поискани, за да се упражни влияние и върху началника на РУП-МВР в гр. Монтана във връзка със службата му и при упражняване на правомощията му – да осигури охрана от полицейски служители и достъп до масив 128 в землището на с. Стубел, област Монтана (обработван от фирмата на бизнесмена) по време на жътвата на реколтата от рапица за стопанската година 2011/2012г. Предстои Специализираният наказателен съд да насрочи разпоредително заседание по делото.", "date": "2019.04.16", "title": "Спецпрокуратурата праща на съд депутат от ДПС"}
{"url": "https://www.faktor.bg/bg/articles/daritkova-radvam-se-che-opozitsiyata-e-sred-nas-na-tarzhestvenoto-zasedanie-na-narodnoto-sabranie", "text": "Радвам се, че опозицията е сред нас на тържественото заседание на Народното събрание, на този ден трябва да показваме единство. Това каза председателят на ПГ на ГЕРБ д-р Даниела Дариткова пред журналисти във Велико Търново, предаде Радио „Фокус“ – Велико Търново.  „Ще се опитам да ги убедя, че когато времето покаже какво ние сме постигнали тази оценка ще бъде не за всеки един от нас поотделно, тя ще бъде за 44-ото Народно събрание. Ще се забравят злободневията и споровете, както са забравени споровете между либералите и консерваторите“, посочи тя. По думите й, за да се запомни с добро 44-ото Народно събрание, е важно и опозиция и управляващи да бъдат заедно. „Да спорим, но да творим закони, които са в интерес на българските граждани“, каза д-р Дариткова.", "date": "2019.04.16", "title": "Даниела Дариткова: Радвам се, че опозицията е сред нас на тържественото заседание на Народното събрание"}
{"url": "https://www.faktor.bg/bg/articles/predstavyat-na-kongresa-na-sasht-v-chetvartak-doklada-na-spetsialniya-prokuror-za-ruskata-vrazka", "text": "Главният прокурор Уилям Бар се очаква да предостави в четвъртък на Конгреса и на обществеността доклада на специалния съветник Робърт Мюлер, заяви представител на Министерството на правосъдието, цитиран от авторитетното американско издание The Wall Street Journal. Части от доклада от около 400 страници за разследването на руската намеса президентските избори ще бъдат заличени, след като Бар и други висши служители на Министерството на правосъдието са прекарали последните три седмици в прегледа му за чувствителна информация, пише \"Фокус\". Уилям Бар е казал, че ще обясни редакциите си, но публикуването на документа е малко вероятно да отслаби исканията на демократите за достъп до пълния доклад. Вашингтон очаква в напрежение публикуването на доклада, който би могъл да определи хода на останалата част от президентството на Тръмп и вероятно ще се отрази в кампанията за 2020 г. Това ще бъде и стимул за правни маневри пред Върховния съд, които в крайна сметка биха могли да поставят въпроса за това колко голяма част от доклада ще стане публична. Досега главният прокурор е издал само резюме от четири страници на констатациите на Мюлер. В това резюме, което е под формата на писмо до републиканските и демократическите лидери на правните комисии на Парламента и Сената, Бар заяви, че разследването на Мюлер установи, че президентът Тръмп и неговата кампания не са били в съглашение с Русия в изборите през 2016 г. - но не се стигна до заключение дали президентът е възпрепятствал правосъдието. Поради липсата на препоръка по този въпрос, Бар и заместник-главният прокурор Род Розенщайн определиха действията на Тръмп като „некриминални“. Но Бар не уточни защо Мюлер не е стигнал до заключение. Главният прокурор, също така, все още не е обяснил точно защо той и Розенщайн са стигнали до извода, че действията на Тръмп не представляват престъпление. Очаква се издаването на редактирания доклад да помогне за отговора на някои от тези въпроси. През последните дни президентът Тръмп многократно е атакувал разследването на Мюлер и призова за отделно разследване на начина, по който започва разследването на специалния прокурор. В три публикации в социалната мрежа „Туитър“ в понеделник той описа разследването като \"измама\" и обвини Мюлер, че е политически мотивиран. „Разследвайте следователите!“, пише той. Тръмп може би е бил окуражен от г-н Бар, който миналата седмица заяви, че ще сформира екип в Министерството на правосъдието, за да преразгледа произхода на разследването на ФБР от 2016 година, което е извършило „шпионаж“ на хора, свързани с кампанията на Тръмп - език, който отразява дългогодишната критика на президента към разследването на руската намеса. Уилям Бар каза, че ще свидетелства за доклада през май пред парламентарните и сенатските съдебни комисии. Комисията за разузнаване на Конгреса очаква секртен разпит на Мюлер и неговия екип, както и всички документи, свързани с почти двугодишното разследване, според писмо миналия месец, подписано от нейния председател Адам Шиф (демократ от Калифорния) и републиканеца Девин Нунес от Калифорния.", "date": "2019.04.16", "title": "Представят на Конгреса на САЩ в четвъртък доклада на специалния прокурор за \"руската връзка\""}
{"url": "https://www.faktor.bg/bg/articles/mvr-kray-sofiya-sa-arestuvani-50-dushi-zaradi-nezakonni-boeve-s-pitbuli", "text": "Във връзка с придобита информация за организирани и провеждащи се боеве с кучета от породата \"питбул“, на 14 април сутринта, служители на ОДМВР-София, РУ-Самоков и СДВР пристъпили към проверка в гориста местност над язовир \"Искър“, в землището на Панчарево. Това съобщиха от ОДМВР-София. На място, в изоставена панелна постройка, част от бивш пионерски лагер, били установени две дървени арени за провеждане на незаконните боеве, а около тях множество паркирани автомобили с регистрационни табели от различни области на страната. В резултат на проведените незабавни полицейски действия, около и на мястото, са установени и задържани общо 58 души, жители на различни населени места. Всички те били конвоирани в РУ- Самоков за провеждане на необходимите процесуално- следствени действия по случая. В част от автомобилите на задържаните са установени 9 кучета от породата \"питбул“, които са иззети и предадени на служители от Столичното общинско предприятие \"Екоравновесие“. На местопроизшествието са извършени огледи. По случая е образувано досъдебно производство за извършено престъпление по чл. 325А, ал.1 от НК. Действията по разследването продължават под надзора на Районна прокуратура- Самоков. Междувременно, един от задържаните- жител на Самоков, изхвърлил пред полицейските служители кутия с около 4 грама суха зелена тревиста маса, реагираща на марихуана. По този случай също е образувано досъдебно производство.", "date": "2019.04.16", "title": "МВР: Край София са арестувани 50 души заради незаконни боеве с питбули"}
{"url": "https://www.faktor.bg/bg/articles/tsvetanov-provede-rabotna-sreshta-s-poslanika-na-izrael-v-balgariya-n-pr-irit-lilian", "text": "Зам.-председателят на ГЕРБ Цветан Цветанов проведе работна среща с посланика на Израел в България Н.Пр. Ирит Лилиан. Двамата обсъдиха политическата ситуация в предкампанийния период за европейски избори, като подчертаха, че е нужен повече фокус върху съдържанието на европейските политики от страна на всички политически сили. Двамата се съгласиха, че политиците трябва да устояват на популисткото изкушение да се заиграват с езика на омразата и противопоставянето, които крият опасност от изкуствено създаване на трайно социално напрежение.  Посланик Лилиан коментира засилването на инвестиционния интерес от Израел към страната ни. Цветанов и Лилиан изразиха убеденост, че отличните двустранни отношения между двете правителства с лидерството на премиерите Борисов и Нетаняху ще продължат и в бъдеще след сформиране на новото правителство в Израел.", "date": "2019.04.16", "title": "Цветанов и посланикът на Израел в България обсъдиха предизборно европейските политики"}
{"url": "https://www.faktor.bg/bg/articles/dnes-shte-ima-po-chesto-slantse", "text": "Днес ще има временни разкъсвания и намаления на облачността в много райони до предимно слънчево. На отделни места в западната половина от страната, главно в следобедните часове, ще превали дъжд, в планините над 1800 м – сняг. Вятърът ще се ориентира от северозапад, ще е предимно слаб. Максималните температури ще са между 12° и 17°.  Атмосферното налягане слабо ще се повиши, ще е малко по-високо от средното за април, съобщи „Фокус“.  Над Черноморието ще има разкъсана облачност. Ще духа слаб север-северозападен вятър. Остава хладно с максимални температури между 13° и 14°. Температурата на морската вода е 11-12°. Вълнението на морето ще е 2-3 бала. Над планините ще е предимно облачно, на места, главно в масивите на Западна България ще превали дъжд, а над 1800 м - сняг. Ще духа до умерен северозападен вятър. Максималната температура на височина 1200 метра ще е около 6°, на 2000 метра – около минус 1°.", "date": "2019.04.16", "title": "Днес слънцето ще се показва по-често"}
{"url": "https://www.faktor.bg/bg/articles/adv-lyudmil-rangelov-za-deloto-ivancheva-tova-e-nay-tezhkata-prisada-za-podkup-v-poslednite-30-godini", "text": "Това е най-тежката присъда за подкуп в последните 30 години. Арестът на Иванчева и Петрова също беше рекорден. Никой не е седял толкова дълго пред очите на обществото, докато го арестуват. Това каза в сутрешния блок на БНТ адвокат Людмил Рангелов по повод вчерашните присъди по делото \"Иванчева\". \"Смятам, че на горните инстанции ще има редукции на присъдите и даже може да се стигне до връщане на делото на първоначална инстанция\", прогнозира той. \"Ако освен смъртта на детото има и други тежки последствия за останалите в катастрофата, наказанието може да бъде от 3 до 15 години. Вчера прочетох за наказание от 2 до 6 години, но това е при положение, че говорим само за смъртта на детето\", коментира адвокат Рангелов катастрофата с участието на Лютви Местан.", "date": "2019.04.16", "title": "Адв. Людмил Рангелов за делото \"Иванчева\": Това е най-тежката присъда за подкуп в последните 30 г."}
{"url": "https://www.faktor.bg/bg/articles/aleksandar-vaklin-sluchayat-ivancheva-e-chisto-kriminalen-a-go-prevarnaha-v-politicheski", "text": "„Не съм употребен. Разбирам тежестта на присъдата, изключително тежка е. Но законодателят така е преценил, че такива дейния – деяния срещу цялото общество, трябва да бъдат наказани със съответната строгост. Чисто човешки тези присъди стряскат и мен”. Това заяви пред Нова телевизия бизнесменът Александър Ваклин в коментар на 20-годишната присъда на бившата кметица на „Младост” Десислава Иванчева. Присъди получиха и Биляна Петрова - 15 години лишаване от свобода и 15 хил. лв. глоба, както и Петко Дюлгеров - 12 години лишаване от свобода и 12 хил. лв. глоба. „Аз изпълних своя дълг - сигнализирах и дадох възможност на институциите да работят. Случаят е превърна в медиен и политически, а той е чисто криминален. Това е нещо, за което съжалявам”, коментира още Ваклин. Според него адвокатите на обвиняемите са „впрегнали всички свои медийни и пиар похвати и приложиха невероятен натиск над обществото, за да постигнат своите цели”.   „С тази сложна композиция на законите за борба с корупцията – това е сериозен тест за правораздавателните органи дали ще успеят да поведат войната срещу този „рак” на обществото - корупцията”, заяви Ваклин. Относно твърденията на защитата на обвинените, че корупция е започнало да се търси в община „Младост” още преди да му е поискан конкретният подкуп, Ваклин заяви, че това е тезата на адвокатите и той не знае дали разследването е започнало преди неговия сигнал. „В СРС-тата ясно се вижда, че г-н Дюлгеров в деня на предаване на парите договори с мен да му бъдат предадени допълнително пари след свършването на работата. А тези пари се вижда, че са явно неговият хонорар от другата страна”, коментира Ваклин.", "date": "2019.04.16", "title": "Ваклин: В СРС-тата ясно се вижда, че Дюлгеров договори с мен допълнително пари, явно неговия \"хонорар\""}
{"url": "https://www.faktor.bg/bg/articles/ipb-v-rayona-na-katastrofata-prichinena-ot-mestan-ima-nedopustimo-bezhaberie-ot-strana-na-stopanina-na-patya", "text": "Експерти от Института за пътна безопасност ще направят оглед на мястото на катастрофата с лидера на ДОСТ Лютви Местан. Те започват собствено разследване на тежкия инцидент, при който загина 6-месечно бебе. В студиото на Bulgaria on air Диана Русинова от Института за пътна безопасност бе категорична, че кръстовището, на което 6-месечното бебе загина, е негодно за съвременна употреба. \"Намерихме доста данни за наличие на пътнотранспортни произшествия там. От декември 2017 г. до момента има двама загинали и осем ранени\", посочи тя. По думите й е немислимо да се разчита само и единствено на добрата преценка на водачите, тъй като всеки един има различна такава. И организаторът на движението е този, който трябва да мисли за това. Според първите изводи на експертите, в този район има недопустимо безхаберие от страна на стопанина на пътя относно пътните знаци за обозначаване на разклона и въвеждането на ограничения. Лютви Местан беше освободен от ареста срещу парична гаранция от 10 000 лева. Той е привлечен към наказателна отговорност за причиняване на смърт по непредпазливост. Разследването по делото продължава, предстои събирането на гласни доказателства, огледи на моторните превозни средства, които са иззети по делото като веществени доказателства и назначаване на съдебна автотехническа експертиза.", "date": "2019.04.16", "title": "ИПБ започва собствено разследване на инцидента с Местан"}
{"url": "https://www.faktor.bg/bg/articles/dohodite-prez-2018-a-sa-se-uvelichili-sas-7-6-razhodite-s-10-6-pokazvat-dannite-na-nsi", "text": "Общият доход средно на лице от домакинствата нарасна през миналата година със 7,6% спрямо година по-рано, достигайки 6013 лева, като за последните десет години (между 2008-а и 2018-а година) средните доходи в България се увеличиха 1,6 пъти. Това показват данни на Националния статистически институт. Реалните доходи се увеличават през 2018-а година със 7,3% спрямо година по-рано, като спрямо 2011-а година те се повишиха с цели 138,1%. Доходът от работна заплата се повишава през 2018-а година с 9,8% на годишна база до 3336 лева, нараствайки със 73,0% спрямо 2009-а година. В същото време доходите от пенсии се повишават спрямо годината по-рано с 11,2% до 1645 лева и нарастват с 61,4% спрямо десет години по-рано. Доходите от самостоятелна заетост пък се повишават спрямо 2017-а година с 11,4% до 420 лева и нарастват с 59,1% спрямо 2009-а година. В структурата на общия доход през 2018-а година с най-висок относителен дял е работната заплата (55,5%), увеличавайки се с 1,1% спрямо 2017-а и с 3,3% спрямо 2009-а година. Доходите от всички социални трансфери (пенсии, обезщетения за безработни, семейни добавки за деца и други социални помощи и обезщетения) пък формират 29,8% от общия доход на домакинствата през 2018-а година, като относителният дял на доходите от пенсии е 27,3% от общия доход на домакинствата, което е с 0,8% по-малко спрямо 2017-а година и с 0,3% повече спрямо 2009-а година. През 2018-а година домакинствата в България са изразходвали средно 5772 лева, което е повишение с 10,6% спрямо предходната година, като за последните десет години разходите са се увеличили 1,7 пъти. Разходите за храна и безалкохолни напитки през миналата година са в размер на 1714 лева средно на лице от домакинство, или с 9,0% повече спрямо 2017-а и с 41,0% спрямо 2009-а година. Жилищните разходи (за вода, електроенергия, горива, жилищно обзавеждане и поддържане на дома) за миналата година са били в размер на 1017 лева, нараствайки с 3,0% на годишна база и с 67,5% спрямо десет години по-рано. Разходите за транспорт и съобщения пък се увеличават през 2018-а с 15,8% на годишна база до 667 лева и с 90,0% спрямо 2009-а година, докато средните разходи за данъци и социални осигуровки са в размер на 738 лева, нараствайки с 13,9% спрямо 2017-а и над три пъти спрямо 2009-а година.", "date": "2019.04.16", "title": "Доходите през 2018-а са се увеличили със 7,6%, разходите - с 10,6%, показват данните на НСИ"}
{"url": "https://www.faktor.bg/bg/articles/evakuiraha-posolstvata-na-velikobritaniya-kanada-avstraliya-i-holandiya-v-madrid", "text": "Висока сграда в Мадрид, в която са посолствата на Великобритания, Канада, Австралия и Холандия, е евакуирана заради заплаха с бомба, съобщи испанската полиция. \"Получихме заплаха с бомба и предприехме евакуация. Предстои ни работа, трябва да проверим небостъргача Тореспасио\", съобщи за Франс прес говорител на полицията.", "date": "2019.04.16", "title": "Евакуираха посолствата на Великобритания, Канада, Австралия и Холандия в Мадрид"}
{"url": "https://www.faktor.bg/bg/articles/novini/svyat/ivan-kostov", "text": "Демокрацията е отворен проект, трябва да се дописва от следващите поколения. И демокрацията, и свободният пазар не са дадени веднъж завинаги. Колкото по-силно е общество и се бори за тях, толкова по-лесно ще върви напред. Това каза бившият премиер на България в периода 1997-2001 г. Иван Костов в ефира на „Плюс-Минус. Коментарът след новините.” Той коментира наблюденията си от годините във властта, описани в книгата му „Свидетелства за прехода”. \"Абсолютно съм сигурен, че можехме да се справим без Валутен борд. Ходихме във Вашингтон, за да убеждаваме отговорните фактори. Убеден съм, че тези, които ни съветваха тогава също налучкваха, това са международните финансови институции. Те не бяха абсолютно убедени, че точно това е пътят, за да се извършват тези реформи. Аз съм критичен към тях, но, от друга страна, представете си, че сте водолаз под водата и само през един шланг при вас влиза кислород... Това бяха парите на международните финансови институции\",  обясни той. \"За да се продължат реформите в България, трябва да се познава направеното до момента\", смята той На много места, особено обществата, които са в застой, споделят фалшиви представи за своята история. Обикновено това се плаща с липса на прогрес, защото, за да продължиш напред, трябва отлично да познаваш миналото\", вярва Костов.  „В случая, за да се продължат реформите, България, отлично да продължи интеграцията си в ЕС, трябва да се познава това, което е направено, за да може да се продължи напред. То е като един наследствен строеж”, каза той.   Костов коментира и процеса на приватизация у нас. „Аз се застъпвам за това приватизацията в България да завърши, така както завърши при останалите източноевропейски страни - с приключителен баланс, който да направи пълен преглед на това какво е приватизирано, при какви условия, спазвани ли са законите, не са ли. Има методология за тези неща. Това, когато не се прави, може да битуват всякакви измами”, обясни той и поясни, че това трябва да се направи, за да вярват хората на институциите.", "date": "2019.04.16", "title": "Иван Костов: Приватизацията в България трябва да завърши"}
{"url": "https://www.faktor.bg/bg/articles/novini/balgariya/rumen-petkov-do-nedagavite-na-pozitano-20-tehnolazhata-se-obgradi-s-fabrika-za-prostashtini", "text": "Румен Петков изпрати отворено писмо до БСП. Лидерът на АБВ се обърна към бившите си съпартийци с \"недъгавите ентусиасти\". Петков сравнява хората около Корнелия Нинова с гръцки хор, който говори от нейно име \"простащини и вулгарни лъжи\".  ДО  РЪКОВОДСТВОТО НА БСП  И НЕДЪГАВИТЕ ЕНТУСИАСТИ НА „ПОЗИТАНО“ 20 КОПИЕ ДО ВСИЧКИ ПОЧТЕНИ ГРАЖДАНИ ОТВОРЕНО ПИСМО През последните дни политическата простащина и вулгарните лъжи взеха връх. В гръцкия хор запяха в разсипан синхрон ярки представители на съвкуплението между омраза и неграмотност. Давам няколко бързи примера в тази посока: ТЕХНОлъжата не е политика и откраднатото от ТЕХНО… в минало време, не може да бъде развивано днес. За следващия в нестройния гръцки хор: Фабриката за простащини и вулгарни лъжи може да говори чрез нейната уста. Познавайки я недостатъчно отблизо, за мое щастие, за времето на 17-годишния си професионален опит можеше да прави с устата си и по-интересни за част от обществото неща. Една потна гола празна глава се нуждае от трибуна и ако от мен зависи, всеки ден ще бъде на екран. На път за Юпитер, оставането му в Карлуково ще бъде изключително полезно за него, парламента и обществото.  И в общия кръг от участници в пасивния гръцки хор всички, които не споменавам, не бива да разчитат на прекалено напредналата ми възраст и доброто ми чувство към наши общи близки и приятели, част от които не са между нас.                                                                                                РУМЕН ПЕТКОВ, ИЛИ ПРОСТО РУМЕН", "date": "2019.04.16", "title": "Румен Петков до недъгавите на \"Позитано\" 20: Технолъжата се обгради с фабрика за простащини"}
{"url": "https://www.faktor.bg/bg/articles/novini/balgariya/aleksandar-dzherov-slava-bogu-che-komunistite-se-usetiha-che-tryabva-da-imame-neshto-novo-koeto-da-zamesti-predishnata-konstitutsiya", "text": "„Нито една човешка творба не е идеална, винаги има грешки и пропуски“, заяви един от авторите на съвременната конституция Горд съм като българин, че наши съграждани, излезли от тъмното турско робство, са се сетили, че трябва да изработят Търновската конституция, която е гордост за България, заяви пред БНР проф. Александър Джеров, който е един от авторите на съвременната конституция на България, приета от 7-ото Велико народно събрание през лятото на 1991-ва година. „Нито една човешка творба не е идеална, винаги има грешки и пропуски“, каза проф. Джеров по отношение на настоящия основен закон на България и допълни, че сегашната конституция е много добра. „Смятам, че 7-ото Велико народно събрание заслужава необходимото уважение, защото тогава да правиш конституция, да изграждаш основните текстове за законодателството, когато имахме противоборството на току-що падналия режим, не бе никак лесно. В парламента и извън него имахме много спорове за новата конституция“, отбеляза проф. Джеров в предаването „Нещо повече“ на програма „Хоризонт“на БНР. Той припомни, че един от тези спорове е бил дали трябва да се възстанови Търновската конституция, но тя е била писана за монархия, а не за република и заради това не може да влезе в действие. „Гледайки от сегашния момент, не можеше да бъде другояче. Противопоставянето бе много голямо. Слава Богу, че комунистите се усетиха, че трябва да имаме нещо ново, което да замести предишната конституция. Беше трудно всички да се съчетаем в една посока на демокрацията и да не възстановим абсолютно нищо от миналото, което би било пагубно за страната“, посочи той. ", "date": "2019.04.16", "title": "Александър Джеров: Слава Богу, че комунистите се усетиха, че трябва да имаме нещо ново, което да замести предишната конституция"}
{"url": "https://www.faktor.bg/bg/articles/novini/balgariya/nsi-balgarite-uvelichili-upotrebata-na-tsigari-i-alkohol", "text": "Плащаме с 67 процента повече за битови сметки в сравнение с 2009 година. Това показват данните на Националната статистика за 2018 година. Разходите на домакинствата за храна са се повишили с 41 процента за 9 години.   През изминалата година разходите за данъци и социални осигуровки средно на лице от домакинство са в размер на 738 лв. и се увеличават с около 14% в сравнение с 2017 г., а спрямо 2009 г. нарастват над 3 пъти. Една трета от бюджета си домакинствата харчат за храна.   Българите ядат по-малко хляб, но за сметка на това увеличават употребата на цигари и алкохол. 91 процента от домакинствата живеят в собствено жилище, но мнозинството от тях в имоти, построени до 1990 година.   Все още 30 процента от хората, живеещи на село, имат само външна тоалетна.   Автомобили имат 51% от домакинствата, като 6% притежават два и повече автомобила.   Не могат да си позволят да закупят и поддържат автомобил по финансови причини 14.3% от домакинствата, а 34% са заявили, че нямат необходимост от лека кола. От предметите за дълготрайна употреба най-разпространен е телевизорът - притежават го 99.% от домакинствата.   Хладилникът е втория по значимост домакински уред. Всяко второ домакинство разполага с компютър, показват данните на НСИ.", "date": "2019.04.16", "title": "НСИ: Българите увеличили употребата на цигари и алкохол"}
{"url": "https://www.faktor.bg/bg/articles/hristo-ivatnov-mandata-na-tsatsarov-e-absolyutno-provalen", "text": "Сотир Цацаров не свърши нищо по време на мандата си на главен прокурор, заяви лидерът на \"Да, България\" и бивш правосъден министър Христо Иванов в \"Лице в лице\" на Би Ти Ви.  \"Свърши ли нещо срещу корупцията? Нищо... Прокуратурата да престане да бъде остров напълно безотчетност и да започне да действа. Същите хора, които не направиха тези стъпки, сега се опитват да замажат нещата, защото усетиха че се разклаща  конюнктурата\" , заяви той по повод призива на главния прокурор да се създадат механизми тримата големи в съдебната власт да бъдат разследвани. \"Когато скандалите бяха свързани със  самия Сотир Цацаров той блокира всякакви опити за разследване и отказа разследване на обстоятелствата около \"Двете каки\" и ЦУМ гейт да бъдат проверени\", отговори Иванов на въпрос за механизма за разследване на председателите на ВКС, ВАС и главния прокурор, коментирани от Цацаров в Търново.  \"На изпроводяк на финала на своя абсолютно провален мандат се опитва да се реабилитира\", каза бившият правосъден министър. \"Прокуратурата може да разследва умишлено престъпление от председателите на ВКС и ВАС, но механизъм за главния прокурор отсъства, защото той е на върха на системата, който трябва да променя това\", обясни Иванов. \"Освен да се разследва е важно и главния прокурор да се отчита.\", каза лидерът на \"Да, България\". На въпрос кой може да проверява Лозан Панов за административно нарушение Иванов обясни, че компетентен е ВСС, а при престъпление - главния прокурор. Той препоръча парламентът да контролира прокуратурата. Според Иванов е време обвинението да мине под ясен механизъм на контрол от парламента. По въпроса дали Апартаментгейт е свързан с избора на бъдещ главен прокурор Иванов, версия лансирана от Красимир Каракачанов, Иванов каза, че Сотир Цацаров е бил предпочитания кандидат на премиера Бойко Борисов. Надявам се Пламен Георгиев да е изпаднал от късата листа за нов главен прокурор,  коментира бившият правосъден министър.  Според него проблемът е, че КПКОНПИ трябва да контролира и проверява имотните декларации. Софтуерът, който трябва автоматично да проверява подобни декларации така и не заработи, аргументира се Иванов. Няма от какво да се притеснявам, така той отговори на въпроса дали има нещо скрито и в неговите имотни декларации. „Ако някой си купи апартамент не е проблем – това е болшевизъм. Ако обаче си сключил сделка и си си купил апартамент това е проблем. Това е или лобизъм или връщане на услуга или пране на пари”, отсече Христо Иванов. \"Няма нужда от нова Конституция. В България има едноличен режим и виждаме, че сега Бойко Борисов се хвърля да защитава обществото от подобен режим\", завърши бившият правосъден министър.", "date": "2019.04.16", "title": "Христо Иванов: Мандатът на Сотир Цацаров е абсолютно провален"}
{"url": "https://www.faktor.bg/bg/articles/sotir-tsatsarov-dnes-e-tvarde-hubav-den-za-da-govori-za-lozan-panov", "text": "Главният прокурор Сотир Цацаров изрази респект към съдиите от Спецсъда, присъдили 20 г. затвор на първа инстанция за искане на подкуп в особено големи размери от бившата кметица на \"Младост\" Десислава Иванчева. Заместничката й Биляна Петрова получи 15 г. решетки, а Петко Дюлгеров - 12 г. лишаване от свобода. Цацаров изрази уважението си към съда, че не се е поддал на цялата кампания срещу магистратите. Той прогнозира, че и на втора инстанция присъдата ще бъде потвърдена. \"Смятам, че присъдата ще издържи и пред ВКС\", заяви пред ПИК във Велико Търново обвинител номер едно. \"Благодарност на прокурорите и разследващите полицаи. Смятам, че справедливостта възтържествува, зная че на много хора не им харесва\", допълни още Цацаров. \"Знам, че на много хора в момента им е много тъжно, но справедливостта победи\", каза още Цацаров в защита на прокурорите от Спецпрокуратурата след обявяването на присъдите. \"Това издава безсилие, злоба и безсилие, но това е положението\", добави той. По повод проверката на прокуратурата срещу шефа на КПКОНПИ Пламен Георгиев главният прокурор обясни, че в Деня на Конституцията няма желание да коментира темата, защото не подхожда. И отново коментира идеята за въвеждане на законов механизъм, който да позволи разследване на тримата на върха на Темида - главният прокурор и шефовете на ВАС и ВКС. \"Тук не става дума за предсрочно прекратяване на мандат, а механизъм по силата на който в случаите на тежки нарушения на принципите на съдебната система да има временно отстраняване по време на проверките. Това не е моя или на Данаил Кирилов приумица. Това е записано ясно в мониторинговия доклад на ЕК\", допълни Цацаров. Помолен да коментира поведение на Лозан Панов, Цацаров заяви, че днес е твърде хубав ден, за да говори за Панов.", "date": "2019.04.16", "title": "Сотир Цацаров: Днес е твърде хубав ден, за да говоря за Лозан Панов"}
{"url": "https://www.faktor.bg/bg/articles/obshtestvo/zakon-i-red/ipb-kat-nyama-nito-edna-goba-nalozhena-na-api-zatova-che-patyat-ne-otgovarya-na-iziskvaniyata", "text": "\"Институтът за пътна безопасност изследва пътната среда при тежки ПТП, това е европейска практика. Прави се, за да видим възможно ли е да подобрим пътната среда, защото хората допускат грешки. И утре ще продължим да изследваме пътя, това което се вижда на първо четене е, че има несъответствие между инфраструктурата и нормативните изискванията - височината на пътните знаци, островчето, което трябва да е с бордюр, а е маркирано с боя, в участъка няма ограничение на скоростта в кръстовището\", заяви пред бТВ Богдан Милчев , председател на Института за пътна безопасност за пътния участък, където катастрофира лидерът на ДОСТ Лютви Местан и загина 6-месечно бебе. \"Има още несъответствия, но още не сме готови със заключенията си, когото е готов доклада, ще стане достояние на всички. С този докалд искаме не да уязвим някого, а да подобрим пътната инфраструктура\", поясни Милчев. Той посочи, че на всяко едно кръстовище имаме проблеми. В момента АПИ казва, че всичко отговаря на изискванията.  \"Само че АПИ съгласува пътищата с КАТ, но там дали има такива експерти, които могат да съласуват проектите за безопасност?\", попита Милчев. Той посочи, че тяхната работа е единствено да контролират, а не да одобряват и съгласуват изграждане на пътища, защото нямат тези експерти. \"Трябва да има одитори на пътищата и те да носят наказателна отговорност. Спестяването на това островче и тези тротоари, означава, че парите са отишли някъде. КАТ няма нито една гоба наложена на АПИ, затова, че пътят не отговаря на изискванията, а КАТ е задължен да налага такива глоби. Затова създадохме и тази държавна агенция\", заключи Милчев.", "date": "2019.04.16", "title": "ИПБ: КАТ няма нито една гоба наложена на АПИ, затова, че пътят не отговаря на изискванията"}
{"url": "https://www.faktor.bg/bg/articles/obshtestvo/zakon-i-red/b-lazov-za-ktb-tsvetan-vasilev-iskashe-finansovite-otcheti-na-firmata-da-izglezhdat-syakash-imat-zavod-komincheto-pushi-kupuvat-se-materiali", "text": "Мегаделото КТБ продължи днес с разпит на основния свидетел Бисер Лазов.  Бившият дългогодишен главен счетоводител на Цветан Василев разказа пред съда за функционирането, съществуването и развитието на \"системата банка-фирма\", както нарича бизнес модела на бившия си началник. Под \"Фирмата\"  Лазов визира дружествата, които са били под контрола на Василев. Още в началото през 90-те шефът му бил казвал, че броят на дружествата няма значение - важно е да са достътачно за целите на \"Фирмата\". Лазов разказа и как е протичал един негов работен ден и си спомни конкретно 7-ми ноември 2013 г.  върна се към този спомен, защото в банката се шегували, че \"всичко си е както преди\", визирайки Великата октомврийска революция. В този ден била кредитирана \"КИА моторс\", която трябвало на свой ред да кредитира друга фирма, а крайната цел била да се увеличи инвестицията в БТК. Лазов цитира точно и сумата на сделката - 21 272 682,18 лева Цветан Василев командвал бизнеса като лично ръководел определен кръг свои служители. Неговите заповеди трябвало да се изпълняват без коментар, независимо от позицията, която \"проформа\" подчинените му заемали, съобщава Канал 3. Лазова разказа още, че Василев го е питал: \"не може ли финансовите отчети на \"Фирмата\" да изглеждат, сякаш \"имат завод, коминчето пуши, купуват се материали\".  В същото време банкерът обиждал своите подчинени като понякога дори в писмен вид с обидни резолюции върху различни документи.", "date": "2019.04.16", "title": "Б. Лазов за КТБ: Василев искаше финансовите отчети на \"Фирмата\" да изглеждат, сякаш \"има завод, коминчето пуши, купуват се материали\""}
{"url": "https://www.faktor.bg/bg/articles/obshtestvo/zakon-i-red/kat-zapochva-proverki-spetsialno-shte-badat-nablyudavani-mototsikletistite", "text": "Започват засилени проверки за неправоспособни водачи и за използването на обезопасителни средства, съобщава пресцентърът на Министерство на вътрешните работи.  От утре до 24 април Пътна полиция ще осъществява засилен контрол на водачите на моторни превозни средства за употреба на алкохол, правоспособност и използването на обезопасителни средства. Специално ще бъдат наблюдавани водачите на мотоциклети.  При тях ще се следи за правоспособност, използването на обезопасителни средства от самите водачи и спътниците им и правилното поставяне на регистрационни табели. Според изискванията, регистрационните табели на мотоциклетите се поставят само отзад, но така че да се осигури тяхната видимост и осветеност нощно време. Освен това при закрепването не трябва да се нарушава формата на табелата, целостта на графиката и символите на номера. При проверките на другите моторни превозни средства специално внимание ща сe обръща и на правилното използване на обезопасителни средства при превоз на децата. Успоредно с това ще има и засилени проверки за спазването на скоростните режими.", "date": "2019.04.16", "title": "КАТ започва проверки, специално ще бъдат наблюдавани мотоциклетистите"}
{"url": "https://www.faktor.bg/bg/articles/mihail-konstantinov-poslednite-30-dni-shte-sa-reshavashtite-za-izhoda-na-evroizborite", "text": "\"На никого в момента не е забранено да си говори по медиите каквото си иска. Трудно е да се каже какво ще се случи до предизборния период, защото остават 40 дни до вота за Европейския парламент. Надявам се да гласуват повече хора, защото на европейски избори гласуват традиционно по-малко гласоподаватели. Досега е имало три подобни вота от 2007 г. насам. При първите избори гласуваха под 2 млн. души, докато през 2009 г. гласа си дадоха около 2,5 млн. гласоподаватели. На последните избори гласуваха 2,2 млн. души. Сега бих се радвал, ако броят на бюлетините отново отиде към 2,5 млн. и повече\". Това каза пред Faktor.bg проф. Михаил Константинов, който оглавява фирмата \"Информационно обслужване\". Тя е и единственият кандидат в конкурса за обработка на изборните резултати. \"В България изборите са по-скоро вътрешно насочени. Надявам се от партийните ръководства да вкарат важните европейски теми в дебата. В крайна сметка, не може да сведем вота до вътрешно политически проблеми. Бих се радвал да чуя европейски дебат, който засега липсва. Нека не забравяме, че последните 30 дена са решаващи и може би тогава българските политически партии ще въведат активните европейски теми в дебатите\", каза още Константинов.  \"Днес изтича срокът за подаване на офертите за машинното гласуване. Трябва да видим кой е подал оферти. Подобно гласуване в Европа няма, но както се казва – да му пожелаем успех. Възможно е всичко, което не противоречи на законите на физиката. Такова е гласуването с бюлетини. В Европа подобен вот почти няма и не е станало нищо страшно. Спирам да говоря вече какво е добро или лошо и нека да правят каквото искат. Само ще припомня, че ние ще бъдем единствената страна с подобно гласуване. В Белгия има подобно нещо. Можем да обобщим, че около 2% гласува с машини. Този процент леко ще се увеличи с българското население. Интернет гласуване има в Естония и в няколко кантона в Швейцария. Очевидно Европа е „по-глупава“ от нас и „по-ниско технологична“, и затова няма машинно и електронно гласуване, а ние сме „умници“, коментира политическият анализатор.  \"Ако администрацията си гледа работата съвестно, няма да има мъртви души. С тях обаче може да се злоупотреби, ако някой който е в чужбина, го отбележите, че е гласувал. Празните имена сриват доверието в изборния процес. Хората си казват, че има „мъртви души“ и не ходят да гласуват. Начинът, с който можем да се преборим с това „явление“, е активна регистрация. Аз предлагам да се използва френският модел – всяка година имате право да се регистрирате за изборите за следващата година. Ако не го направите, нямате право да гласувате\", допълни Михаил Константинов.", "date": "2019.04.16", "title": "Проф. Михаил Константинов: Последните 30 дни ще са решаващите за изхода на евроизборите"}
{"url": "https://www.faktor.bg/bg/articles/44-oto-ns-prie-obrashtenie-kam-balgarskiya-narod", "text": "Днес ние декларираме, че в трудното и динамично време, в което живеем, изпълнено с рискове и заплахи, ще работим, за да оправдаем народното доверие и ще вложим сили за разработване на политики и качествени закони в интерес на народа и просперитета на страната! Това пише в обръщението на 44-ото Народно събрание към българския народ по повод 140-ата годишнина от Учредителното събрание и приемането на Търновската конституция. Документът беше приет единодушно с 211 гласа „за“ от народните представители на тържествена сесия на Народното събрание във Велико Търново, съобщиха от пресцентъра на парламента. Ние, народните избраници, като представители на българския народ, съзнаваме нашия дълг да  продължаваме най-добрите традиции, завещани от творците на Търновската конституция, пише в обръщението. В него се заявява, че бащите учредители са оставили солидно наследство, което през изминалите години е надграждано, но и пропилявано; ценено, но и пренебрегвано. Особено важен е техният пример за поставяне на националния над партийния интерес в съдбовни за страната моменти, се посочва в документа. Честването на 140-ата годишнина от Учредителното събрание и приемането на Търновската конституция е подходящ повод да се обърнем към историята като извор на идеи, мъдрост и поуки, отбелязват народните представители. Неопровержими са историческите свидетелства, които показват, че когато политиците се чувстват част от народа, когато всички сме били единни и обединени от общ национален идеал, поставяли сме си ясни цели и сме разчитали на собствените си сили, сме постигали значителни успехи, се посочва в документа. ОБРЪЩЕНИЕ на 44-ото Народно събрание към българския народ по повод 140-ата годишнина от Учредителното събрание и приемането на Търновската конституция Уважаеми сънародници, Уважаеми граждани на Република България! Днес в старопрестолния град на тържествена сесия 44-ото Народно събрание отдава почит и признание на делото на нашите предци, които преди 140 години на Учредителното събрание положиха подписите си под Търновската конституция. С този акт 211 народни представители съградиха фундамента за развитието и просперитета на Третата българска държава. Сред бащите учредители са видни възрожденци, книжовници, борци за свобода и църковна независимост и строители на съвременна България. С вижданията си за устройство на възстановената държава т. нар. консерватори Константин Стоилов, Димитър Греков, Тодор Икономов, Марко Балабанов и определените за либерали Петко Славейков, Петко Каравелов, Стефан Стамболов, Драган Цанков слагат началото на политическия дебат – емоционален и ожесточен, но и ползотворен и градивен. Носители на възрожденския дух, независимо от различията във визията за устройството на държавата, народните представители са обединени в стремежа си да постигнат една свята и жадувана цел – да съградят модерна, независима и просперираща България. Те проявяват политическа воля и приемат не както предвижда Берлинският договор „органически устав“, а конституция, за да е ясно, че българското Княжество е свободно. В основния закон вписват държавния герб, държавния печат и българския трикольор като израз на самочувствие и стремеж да градят равноправна с другите държава. Всички ние им дължим дълбока признателност за това, че гласуват Конституция, която отговаря на интересите на българския народ. Тя, като една от най-демократичните за времето си конституции, осигурява условия за развитието и възхода на България и гарантира основни права и свободи за гражданите; категорично забранява робството и съществуването на съсловия; прокламира свобода на личността, задължително и безплатно основно образование, свобода на словото, печата, събранията и сдруженията, неприкосновена частна собственост и всеобщо избирателно право за навършилите 21 години избиратели. Приетият в Търново основен закон регламентира държавното устройство и приема традиционното разделение на властите на законодателна, изпълнителна и съдебна. Залегналите в него принципи и ценности, неговият дух на демократичност и равноправие са живи и днес, като неотменна част и от съвременната българска Конституция. Депутатите от Учредителното събрание с чест и достойнство изпълняват своята историческа мисия и полагат устоите на българската държавност. С делата си те доказват, че са възрожденци, но и държавници. Благодарение и на тяхната дейност България получава възможност да се върне на картата на Европа като част от модерния, демократичен и цивилизован свят. Търновската конституция е основен закон на Третото българско царство повече от 68 години. Търновската конституция – за времето на нейното действие – се превръща в идеал за политическо и конституционно устройство на българската държава. Заложените в нея свободи на българските граждани са накърнявани и отменяни, но са просъществували не само на книга, а и като дух сред свободолюбивото българско гражданство. Политическите борби за възстановяване на Конституцията бележат едни от най-кризисните моменти на българския политически живот, довели до тежки изпитания за народа и национални катастрофи. Отмяната на основни конституционни принципи, какъвто е този за разделението на властите, е последвано от установяване на еднолични режими на управление. Неслучайно годините на национално развитие и възход се свързват с времето, когато Конституцията действа в своя пълен обем. За наша гордост и национално достойнство българският народ сам, без чужда помощ и по своя воля осъществява Съединението на Княжество България с Източна Румелия и провъзгласява Независимостта на България, която за кратко време се превръща в една от най-силните и проспериращи държави на Балканите. Днес България е демократична държава, неразделна част от европейското и евроатлантическото семейство. Ние, народните избраници, като представители на българския народ, съзнаваме нашия дълг да  продължаваме най-добрите традиции, завещани от творците на Търновската конституция. Бащите учредители ни оставиха солидно наследство, което през изминалите години е надграждано, но и пропилявано; ценено, но и пренебрегвано. Особено важен е техният пример за поставяне на националния над партийния интерес в съдбовни за страната моменти. В тези случаи партийните знамена са свивани, потискано е противопоставянето за сметка на съгласието в името на общественото благо. Честването на 140-ата годишнина от Учредителното събрание и приемането на Търновската конституция е подходящ повод да се обърнем към историята като извор на идеи, мъдрост и поуки. Неопровержими са историческите свидетелства, които показват, че когато политиците се чувстват част от народа, когато всички сме били единни и обединени от общ национален идеал, поставяли сме си ясни цели и сме разчитали на собствените си сили, сме постигали значителни успехи. Днес ние декларираме, че в трудното и динамично време, в което живеем, изпълнено с рискове и заплахи, ще работим, за да оправдаем народното доверие и ще вложим сили за разработване на политики и качествени закони в интерес на народа и просперитета на страната! Ние помним думите на председателя на Учредителното събрание екзарх Антим Първи: „Слава Богу, свършихме делото, за което бяхме повикани… Можем да кажем: направихме закони от Народа за Народа“. Поклон пред историческото дело на учредителите!", "date": "2019.04.16", "title": "44-ото Народно събрание прие Обръщение към българския народ"}
{"url": "https://www.faktor.bg/bg/articles/sadat-otsviri-bsp-ostavi-koalitsiya-za-balgariya-v-tsik", "text": "След като не можа да подреди свои хора в евролистата на пленума в БСП, Корнелия Нинова, претърпя нов удар. Върховният административен съд (ВАС) не уважи жалбата на БСП за регистрацията на \"Коалиция за България\" от АБВ. Припомняме, АБВ регистрираха в ЦИК \"Коалиция за България\". В същото време БСП поиска от ЦИК да не допуска до вота формирование с такова име, с което преди години БСП и още няколко малки партии се явяваха на избори. От левицата твърдят, че са внесли доказателства в комисията, че марката \"Коалиция за България\" е притежавана от тях и никой друг не може да я използва. ВАС остави жалбата на БСП без разглеждане, защото пред съда можели да се обжалват само отказите за регистрация. Определението не подлежи на обжалване, информират от съда. Основание за оставяне на жалбата без разглеждане и прекратяване на производството по делото са разпоредбите на чл. 128, ал. 6 и чл. 141, ал. 3 от Изборния кодекс. Съгласно тези разпоредби пред ВАС могат да се обжалват по реда на чл. 58 от Изборния кодекс само отказите за регистрация. Тези текстове не са изменяни от приемането на Изборния кодекс.", "date": "2019.04.16", "title": "Нов удар за Нинова: ВАС отсвири жалбата на БСП за регистрацията на \"Коалиция за България\""}
{"url": "https://www.faktor.bg/bg/articles/katalunskite-separatisti-ostavat-v-aresta-predi-izborite-v-ispaniya", "text": "Върховният съд на Испания отхвърли петиция за освобождаване на шестимата задържани каталунски сепаратистки лидери, които в момента са съдени за ролята им в опита за отцепване през 2017 година, пише англоезичното издание на испанския вестник El Pais.  Обвиняемите са кандидати за предстоящите избори в Испания - общи избори на 28 април и общински, регионални и европейски избори на 26 май - и техните адвокати са поискали тяхното освобождаване, за да могат да участват в кампанията. Но съдът обаче допуска, че обвиняемите могат да избягат. Седемте съдии изтъкнаха, че причините, довели до лишаването от свобода на тези лица, остават валидни, особено след като изслушванията все още са в ход и ако някой обвиняем избяга, това ще доведе до \"важна дисфункция\" в процеса. Сред номинираните за изборите са бившият заместник-премиер на Каталуния Ориол Джункерас, бившите ръководители на регионалните дирекции Жозеп Рул, Джорди Турул и Раюл Ромева, и Джорди Санчес, бивш лидер на гражданско сдружение за независимост, наречено АНК. Друг обвиняем, Жоаким Форн, обяви плановете си да се кандидатира за кмет на Барселона на изборите на 26 май. Адвокатите на защитниците на кандидатите поискаха освобождаване и по-лека мярка за неотклонение - електронни устройства за наблюдение, но съдът заяви, че те ще бъдат \"недостатъчни\".", "date": "2019.04.16", "title": "Каталунските сепаратисти остават в ареста преди изборите в Испания"}
{"url": "https://www.faktor.bg/bg/articles/500-miliona-evro-dareniya-sa-postapili-chasove-sled-pozhara-v-notr-dam", "text": "Шокът след пожара в „Нотр Дам“ в Париж е много голям. Хилядите, които проследиха случващото, се плачеха, други се кръстеха, но трети си подадоха ръка, без да се познават и без да говорят същия език. Струва ми се, че днес има вълна от солидарност между християните, която е невероятна и която това нещастие предизвика, коментира пред БНР журналистът Божидар Чеков, който живее във Франция. „Нотр Дам“ е най-посещаваният паметник в света. От около 20-те млн. туристи, които посещават Париж, 15 млн. се отбиват да видят „Парижката Света Богородица“ всяка година“, каза Чеков в предаването „12+3“ на програма „Хоризонт“ не БНР. Той разказа, че строежът на храма е свързан с кръстоносните походи и най-вече с реликвата „венеца от тръни“ на Исус Христос, който е донесен от император Балдуин в Париж. „Пожарът изглежда е свързан с ремонта на „Нотр Дам“ и за щастие преди два дни венецът бе преместен на сигурно място и не е пострадал снощи“, заяви Чеков. \"Има съмнения около случилото се заради ремонта на статуите на апостолите, които са от мед и тежат по 250 тона. В този момент те бяха местени в една работилница, за да бъдат реставрирани и измити. Последният работник е напуснал строежа вчера в 17,30 часа, а пожарът е избухнал час по-късно. Това предизвика съмнения за началото на пламъците и сега се разследва, но точно установени факти за злонамерени действия няма въпреки наличието на подозрения\", каза Чеков. Той допълни, че щетите са на стойност милиони и за приятна изненада още тази сутрин пристигнаха дарения за над 500 млн. евро. За Божидар Чеков \"реакцията на християните е невероятна, защото в такива моменти целият християнски свят се обединява, без да има значение дали си православен, или католик\".", "date": "2019.04.16", "title": "500 милиона евро дарения са постъпили часове след пожара в \"Нотр Дам\""}
{"url": "https://www.faktor.bg/bg/articles/novini/balgariya/sofiyanski-predlaga-nova-konstitutsiya-deputati-ministri-i-oblastni-upraviteli-da-se-izbirat-mazhoritarno", "text": "Бившият кмет на София и служебен премиер Стефан Софиянски предлага нова Конституция, в чиято основа е залегнал мажоритарен избор и за парламент, и за правителство, и областни управители.  \"В нашия вариант на основния закон Министерският съвет се избира пряко от Народното събрание, но поименно. Избират се областните управители, променя се регионалното деление на България на шест области\", каза той. По думите му сегашната Конституция, приета през 1991 г. е била добра за времето си. \"Тогава обаче все още България беше член на Съюза за икономическа взаимопомощ и Варшавския пакт. От 2007 г. насам сме член на ЕС и като такъв трябва по нов начин да градим обществените си отношения. Това е необходимо, за да бъдем конкурентоспособни и силни в общността\", допълни Софиянски пред Bulgaria ON AIR. Според бившия кмет на София посредством мажоритарна избирателна система трябва да бъдат избирани не само депутатите, но и областните управители и МС. \"Търсим баланс и взаимодействие между властите. А основният закон предвижда разделение на страната на шест области - Мизия, Тракия, Добруджа, Струмска, Златията - Западна България и Странджа Сакар\", каза още той.", "date": "2019.04.16", "title": "Софиянски предлага нова Конституция: Депутати, министри и областни управители да се избират мажоритарно"}
{"url": "https://www.faktor.bg/bg/articles/i-5-i-blok-na-aets-kozloduy-shte-zapochne-da-izpolzva-novo-po-efektivno-rusko-gorivo", "text": "От следващата година и 5-и блок на АЕЦ \"Козлодуй\" ще започне да използва новото по-ефективно гориво, което спомага реакторът да работи с по-голяма мощност и да бъде спиран за зареждане по-рядко. Това каза старши вицепрезидентът на руската горивна компания ТВЕЛ Олег Григориев, който участва в международния форум “Атомекспо“ в руския курорт Сочи, предаде БНР. В момента новият тип гориво се използва в 6-и блок на атомната ни централа. Олег Григориев допълни, че имат дългосрочен договор за доставка на гориво с АЕЦ \"Козлодуй\", но ТВЕЛ няма да има проблем да участва и в тръжни процедури, ако такова е изискването на Европейската комисия: “В този договор са предвидени различни възможности. Всичко ще зависи от това, какво ще договорят двете страни. Ние можем да продължим да доставяме гориво, както и да участваме в търг. Ние знаем как се прави това“, каза старши вицепрезидентът на руската горивна компания ТВЕЛ Олег Григориев.", "date": "2019.04.16", "title": "И 5-и блок на АЕЦ \"Козлодуй\" ще използва ново \"по-ефективно\" руско гориво"}
{"url": "https://www.faktor.bg/bg/articles/novini/svyat/levada-tsentar-rusnatsite-se-vazhishtavat-na-stalin-kakto-nikoga-dosega", "text": "Положителното отношение на руснаците към Йосиф Сталин е достигнало максимално ниво за всичките години, през които са правени изследвания, сочи проучване на независимата социологическа агенция \"Левада Център\". Възхищение, уважение или симпатия към \"вожда\" са заявили 51%. Най-забележимо се е повишило уважението към Сталин (с 12%) - такова отношение към Сталин са декларирали 41%. Експертите от агенцията отбелязват, че в началото на 2000 г. е имало относително равен брой негативни и положителни мнения по отношение на Сталин. През 2008-2014 започва да соминира неутралното отношение, но от началото на 2015 година намалява броя на руснаците, които се отнасят негативно. Такава е тенденцията и по въпроса за \"заслугите на Сталин\" пред страната. 70% от руснаците смятат, че те са положителни, едва 19% оценяват дейността му като отрицателна. Положителното отношение към Сталин е по високо отколкото към  Михаил Горбачов и Борис Елцин. Според социолога от РАН Леонтий Бизов, този процес се поддържа от държавните медии, формиращи положителен образ на Сталин. \"Сталин се възприема като защитник на угнетените, символ на справедливостта. Той е възприеман като цар, който е наказвал лошите \"боляри\"\", отбелязва Бизов. \"Новата сталинизация\" е тенденция, отбелязват от \"Левада Център\", а руснаците смятат, че най-изтъкнатата фигура в световната история е Сталин.", "date": "2019.04.16", "title": "Левада център: 70% от руснаците се възхищават на Сталин"}
{"url": "https://www.faktor.bg/bg/articles/spetsializiranata-prokuratura-povdigna-obvinenie-na-kmeta-na-septemvri", "text": "Специализираната прокуратура повдигна и предяви обвинение на кмета на община \"Септември“ Марин Рачев за умишлена безстопанственост за седем деяния, от които е причинена вреда на общината в размер на 226 528.24 лева, съобщиха от спецпрокуратурата. Обвинението касае изпълнението на Договор №117/28.04.2017 г. по обществена поръчка с предмет: “Ремонт на пътна и улична мрежа на територията на община Септември“, сключен между общината като възложител и \"Консорциум ремонти и възстановяване-Септември“ ДЗЗД - като изпълнител. Събраните доказателства сочат, че Рачев е извършил плащания по договора, без строително-монтажните дейности да са били изпълнени от строителя, при това на многократно завишени цени. Материалите по този казус бяха отделени от наказателното производство срещу Марин Рачев, което заради огромния си обем бе разделено. Обвинен за длъжностно престъпление по същото производство (по чл.282, ал.2, пр.2 от НК) е и зам.-кметът на община \"Септември“ Явор Митев. Докато замествал кмета Рачев, той сключил анекс към Договор №117/28.04.2017 г. по обществената поръчка с предмет: “Ремонт на пътна и улична мрежа на територията на Община Септември“ за сумата от 1 000 000 лева, без да е възникнала необходимост от изменение на сключения договор и с цел да набави облага за ДЗЗД “Консорциум ремонти и възстановяване - Септември“. Митев е обвинен и за това, че през лятото на 2018 г. (като е бил длъжен, съгласно чл.154 от Закона за съдебната власт) не е оказал съдействие на водещите разследването срещу обвиняемия Рачев при проведените на територията на общината процесуално-следствени действия (престъпление по чл.275, ал.1 от НК). Обвинения по досъдебното производство са повдигнати на още две лица – на Ангел Бончев, директор на Дирекция “Транспорт и околна среда“ (ТОС) в община \"Септември“ и на Станой Милов - специалист \"Инвеститорски контрол” в отдел \"Строителство” при дирекция \"Архитектура и териториално устройство” в общината. Те са привлечени към наказателна отговорност за документни престъпления – за това, че съставили протоколи за извършени в пълен обем и подлежащи на заплащане строително-монтажни работи на обекти по Договор №117/28.04.2017 г., при положение, че тези работи били или частично изпълнени, или изцяло неизпълнени (престъпление по чл.311 ал.1 от НК). По отношение на Рачев и Митев са взети мерки за неотклонение \"Парична гаранция“ в размер на по 10 000 лева, а на Бончев и Милов – по 5000 лева.", "date": "2019.04.16", "title": "Специализираната прокуратура повдигна обвинение на кмета на  \"Септември“"}
{"url": "https://www.faktor.bg/bg/articles/prokuraturata-v-parizh-zlopoluka-veroyatno-e-prichina-za-pozhara-v-notr-dam", "text": "Пожарът в катедралата \"Нотр Дам\" вероятно е причинен от злополука и няма основание да се допуска, че е предизвикан умишлено, съобщи прокурорът на Париж Реми Ейц, цитиран от Франс прес и Ройтерс. \"Пет фирми участват в работите на обекта. Още днес започнахме да изслушваме работници и служители на тези фирми. Петнайсет от тях са били на място вчера\", каза прокурорът на журналисти пред Нотр Дам. Той добави, че около 50 следователи от съдебната полиция ще участват в разследването на пожара, което ще бъде сложно и продължително.", "date": "2019.04.16", "title": "Прокуратурата в Париж: Няма данни за умишлен палеж, вероятно злополука е причината за пожара в \"Нотр Дам\""}
{"url": "https://www.faktor.bg/bg/articles/ruskata-darzhavna-duma-odobri-noviya-zakon-za-kontrol-varhu-internet", "text": "Долната камара на руския парламент - Държавната дума, прие днес с голямо мнозинство на трето и последно четене законопроект, който цели да засили правителствения контрол върху интернет, предадоха Ройтерс и АП. Проектът трябва да бъде одобрен и от горната камара - Съвета на федерацията - и да бъде подписан от президента, за да влезе в сила. Новата законодателна мярка изисква от доставчиците на интернет на руска територия да инсталират инструменти, които да насочват руския интернет трафик през сървъри в Русия. Това би повишило възможностите на държавните служби да контролират информацията и ще създаде затруднения на потребителите да заобикалят ограниченията на властите, а вероятно ще влоши качеството на връзката.  Вносителите на законопроекта са заявили, че мярката е необходима за защитата на страната от кибератаки и е обусловена от агресивната според тях нова политика за кибернетична сигурност, приета миналата година в САЩ. Новият закон е предпазна мярка, в случай че САЩ или друга враждебна страна отрежат достъпа на Русия до интернет, казват още вносителите.", "date": "2019.04.16", "title": "Руската Държавна дума одобри новия закон за контрол върху интернет"}
{"url": "https://www.faktor.bg/bg/articles/zapochna-sreshtata-na-premiera-boyko-borisov-s-gruzinskiya-mu-kolega-mamuka-bahtadze", "text": "Започна срещата на министър-председателя Бойко Борисов с премиера на Грузия Мамука Бахтадзе, който е на официално посещение в България. Това съобщиха от правителствената информационна служба. След като българският премиер го приветства с добре дошъл и то в деня, в който отбелязваме 140-годишнината от приемането на Търновската конституция, гостът подчерта, че се радва да бъде за първи път у нас в качеството си на министър-председател именно днес. Министър-председателите Борисов и Бахтадзе обсъждат активизирането на икономическите и търговските отношения и сътрудничеството в сферата на инфраструктурата, транспорта и енергетиката между България и Грузия. Следва пленарна среща между двете делегации. С грузинския министър-председател Мамука Бахтадзе са министърът на външните работи на Грузия Давид Залкалиани, зам.-министърът на икономиката и устойчивото развитие Акаки Сагирашвили и председателят на Комисията по външна политика в парламента на Грузия - Софио Кацарава. От българска страна с премиера Бойко Борисов ще бъдат вицепремиерът и министър на външните работи Екатерина Захариева и зам.-министърът на икономиката Лилия Иванова.", "date": "2019.04.16", "title": "Започна срещата на Борисов с грузинския му колега Мамука Бахтадзе"}
{"url": "https://www.faktor.bg/bg/articles/komisii-na-kongresa-sa-otpravili-prizovki-do-doyche-bank-vav-vrazka-s-tramp", "text": "Две комисии на Камарата на представителите на американския Конгрес са отправили призовки до множество финансови институции, включително \"Дойче банк\", за информация за финансите на президента на САЩ Доналд Тръмп, заявиха висши конгресмени от Демократическата партия, цитирани от Ройтерс. \"Евентуалното използване на американската финансова система за незаконни цели буди много сериозна тревога. Комисията за финансовите услуги проучва възможно най-обстойно тези въпроси, включително доколкото те може да засягат президента и негови сътрудници\", каза председателката на комисията Максин Уотърс. Председателят на комисията за разузнаване Адам Шиф заяви, че призовките включват \"приятелска призовка до \"Дойче банк\". Финансова информация от 2018 г. показа задължения на Тръмп към подразделение на \"Дойче банк\" в размер на поне 130 милиона долара. \"Дойче банк\" каза през януари, малко след като демократите установиха контрол върху Камарата на представителите, че е получила запитване от двете комисии за връзките й с президента републиканец. В. \"Ню Йорк таймс\", който първи съобщи за действията на комисиите, заяви, че призовки са получили също така банките \"Ситигруп\", \"Джей Пи Морган Чейс\" и \"Банк ъв Америка\".", "date": "2019.04.16", "title": "Комисии на Конгреса са отправили призовки до \"Дойче банк\" във връзка с финансите на Тръмп"}
{"url": "https://www.faktor.bg/bg/articles/nikola-filchev-ivan-kostov-e-prepisval-tseli-pasazhi-ot-moi-statii-v-knigata-si", "text": "С голяма тъга приех новината за пожара, сполетял \"Нотр Дам дьо Пари“. Катедралата не е единствено културно-историческа и религиозна ценност, тя е един от обичаните, разпознавани и вечни символи на Париж, свидетел на славната история на френската столица. Това се казва в писмото на кмета на София Йорданка Фандъкова до кмета на Париж Ан Идалго, съобщиха от пресцентъра на Столична Община. В писмото на кмета на София се посочва също - \"Убедена съм, че тази сериозна загуба ще мобилизира духа, вярата и сърцето на всички съпричастни към възстановяването на катедралата и ще възвърне блясъка на символа на Париж и европейската култура. В мислите си аз и жителите на София сме с Вас в трудното изпитание, пред което сте изправени, но съм убедена, че ще вложите всичките си професионални и лични качества за по – бързото възраждане на сградата.“", "date": "2019.04.16", "title": "Фандъкова изпрати писмо до кмета на Париж"}
{"url": "https://www.faktor.bg/bg/articles/georgi-koritarov-useshtaneto-v-parizh-e-kato-pri-atakite-sreshtu-kulite-v-nyu-york-prez-2001-g", "text": "\"Потресаващи бяха кадрите, които всички видяха вчера във Франция. Включвайки си приемника, попаднах точно на най-ярките пламъци, които бяха обхванали парижката катедрала Нотр Дам. Трудно е да се описва с думи, но за първи път огромно количество обществени деятели, политици и анализатори говореха много искрено, с неподправена емоция и с едно усещане за цивилизационен разлом. Нещо се случи с човешката цивилизация, имаше някаква промяна и подтик към търсене и избиране на нова посока. Това не е само метафора, както и усещането у мнозина, които за първи път виждаха тези кадри. Усещането, че сякаш ни връщат с 18 години назад, само че в Ню Йорк на 11-ти септември. Тогава имаше същото усещане – че светът губи нещо необратимо с атаката срещу кулите близнаци и това\". Това заяви в предаването си \"Свободна зона\" по Тв Европа Георги Коритаров по повод пожара във френската катедрала Нотр Дам. \"Далеч съм от мисълта, че може да има пряк паралел между терористичните атаки в САЩ и това, което се случи в Париж. Най-малкото, френските разследващи органи трябва да кажат първи на глас пред цял свят какви са причините за този пожар. Онова, което е повод за сравнителен анализ е, че след 11-ти септември администрацията на тогавашния президент Джордж Буш – Младши пое по пътя на възмездието, на войните и на ефектните краткосрочни по своето омайване победи, които днес бележат регрес. Талибаните, прогонени през 2001 г., сега водят преговори с американците и са на път да се върнат в управлението. Саддам Хюсеин, който беше свален и водеше светска война срещу аятоласите в Иран, вече го няма, а Ирак е функция от политическата воля на Ислямската република\", допълни журналистът.  \"Това, което се случи в Париж, е истинска трагедия за Християнския свят. Много ми се иска това, което се случи в Париж наистина да е един човешки и християнски повод за истинска солидарност – и на източното православие, и на католиците, поглед един към друг и здрависване в условията на едно символно нещастие. Иска ми се не просто да си протегнат тъка и да тръгнат един към друг, защото флагът при подобен тип нещастия е много особен и той не трябва да бъде захвърлен. Това е призив: „обединете се“, а защо е и да се върнете към този красив мултикултурализъм, който да събере в едно солидарността, съчувствието и взаимната помощ не само на християнската вяра, а и на онова светско човечество, което виждаше в символа на катедралата „Нотр Дам“ емблема на човешкия прогрес, мечтите, а солидарността и на светлината към доброто\", каза още Георги Коритаров.", "date": "2019.04.16", "title": "Георги Коритаров: Усещането в Париж е като при атаките срещу кулите в Ню Йорк"}
{"url": "https://www.faktor.bg/bg/articles/boyko-borisov-balgariya-e-gotova-da-podpomogne-vazstanovyavaneto-na-katedralata-notr-dam-finansovo-i-chrez-restavratori-i-zhivopistsi", "text": "\"България ще подпомогне възстановяването на катедралата \"Нотр Дам\" финансово и чрез реставратори и живописци\". Това каза министър-председателят Бойко Борисов по време на брифинг в Министерски съвет след среща с премиера на Грузия Мамука Бахтадзе във връзка с пожара в катедралата Нотр Дам в Париж, предаде „Фокус“.  „И Грузия, и България сме православни християни. Сутринта, чрез нашия посланик в Париж му предадох да предаде на президента Макрон и на нашите колеги там освен, че съжаляваме и скърбим за тази светиня, каквато е \"Нотр Дам\", че сме готови и за подпомагане, както и финансово, но на първо място България да предложи, защото има изключителни реставратори и живописци. Ние ще ги командироваме да помагат и с това ще бъде нашата помощ, но да участват българи в бързото възстановяване на този символ“, каза той.„Имаме изключително надарени хора в тази област, за да подпомогнем и ние с нашия принос на Франция“, допълни премиерът Борисов.", "date": "2019.04.16", "title": "Бойко Борисов: Готови сме да подпомогнем за възстановяването на \"Нотр Дам\" с реставратори и живописци"}
{"url": "https://www.faktor.bg/bg/articles/gruzinskiyat-premier-balgariya-e-v-top-10-na-nashite-targovski-partnyori", "text": "Икономическите ни отношения се развиват много бързо и позитивно. България вече е в топ 10 на нашите търговски партньори. Това каза грузинският министър-председател Мамука Бахтадзе след приключването на срещата му с българския премиер Бойко Борисов. \"Работим усилено за разширяване на нашите инфраструктурни и транспортни връзки. Тук говоря главно за Черно море. Разбрахме се за създаването на един изцяло нов дигитален коридор, който ще свързва България и Грузия. Това ще е уникален проект. Искам да благодаря на Бойко Борисов и България за подкрепата им за нашето членство в ЕС, както и за териториалната цялост на страната ни. През тази година Грузия направи още по-солидни връзки с ЕС. Плавно се сближаваме и това засилва още повече доброто състояние на нашата страна. Пътят ни към ЕС ще отвори още повече възможности за Грузия\", категоричен беше Бахтадзе. \"Отношенията между Грузия и НАТО никога не са били толкова задълбочени, динамични и добри, за което България също много допринася. Руската федерация продължава все още да окупира 20% от територията на Грузия, което подкопава икономическото ни развитие. Ние сме за мирно решение на проблема, но само твърдата международна реакция ще донесе разбирателство и мир. Искам да ви поздравя за днешния празник 140 години от приемането на Търновската конституция. Искам да благодаря за топлото посрещане\", завърши грузинският премиер.", "date": "2019.04.16", "title": "Грузинският премиер: България е в топ 10 на нашите търговски партньори"}
{"url": "https://www.faktor.bg/bg/articles/smetnata-palata-20-partii-ne-sa-podali-finansovite-si-otcheti-za-2018-g", "text": "128 политически партии подадоха в Сметната палата годишните си финансови отчети и списъците на дарителите си за 2018 г., като спазиха изискванията за представянето им и предвидения в Закона за политическите партии срок, който изтече на 01 април, съобщават от Сметната палата. Общо 20 партии не са подали годишни финансови отчети. От тях действащи са 8 партии: ПП „Български земеделски съюз“, ПП „ВОТ-консерватори“, ПП „Гражданска сила“, ПП „Движение експерти за регионите“, ПП „ДЕОС (Движение за европейско обединение и солидарност)“, ПП „Другата България“, ПП „Обединена България“ и ПП „Федерация активно гражданско общество“.  Останалите 12 партии, които не са подали отчети, са прекратени през 2018 г.: ПП „Алтернативно социалистическо обединение-независими“, ПП „Българска индустриално аграрна партия“, ПП „Гражданско движение глас“, ПП „Народняшка земеделска партия Никола Петков“, ПП „Национално патриотично обединение“, ПП „Нова Европа“, ПП „Обединение достойна България“, ПП „Отечествена партия на труда“, ПП „Политическо движение заедно за Сливен“, ПП „Северна лига“, ПП „Съюз България“ и ПП „Черноморец“. Сметната палата ще уведоми прокуратурата за това, че 6 от неподалите отчети партии правят това нарушение за втора поредна година: ПП „Български земеделски съюз“, ПП „ВОТ-консерватори“, ПП „Гражданска сила“, ПП „Другата България“, ПП „Обединена България“ и ПП „Федерация активно гражданско общество“. Според чл. 40, ал. 1, т. 4 от ЗПП - „Софийски градски съд постановява разпускане на политическа партия когато „не е подала годишните си финансови отчети пред Сметната палата за две последователни години“, като „Решението на съда се постановява по иск на прокурора“ (чл. 40, ал. 2 от ЗПП). Освен това отчетите на 2 партии – ПП „Движение за равноправен обществен модел (ДРОМ)“ и ПП „Съюз за отечеството“, са подадени след законоустановения срок, но са спазени изискванията на Закона за политическите партии относно формата, съдържанието и начина на представяне. Съгласно Закона за политическите партии , ще бъдат глобени всички партии, които не са представили отчети, както и тези, чийто отчети са представени след законовия срок. Имуществената санкция е в размер от 5000 до 10 000 лв.", "date": "2019.04.16", "title": "Сметната палата: 20 партии не са подали финансовите си отчети за 2018 г."}
{"url": "https://www.faktor.bg/bg/articles/osadiha-norvezhets-v-rusiya-na-14-godini-zatvor-za-shiponazh", "text": "Московският градски съд призна днес норвежкия гражданин Фруде Берг за виновен в шпионаж срещу Русия и го осъди на 14 години лишаване от свобода в колония със строг режим, предаде ТАСС. От наказанието му се приспада времето, прекарано под стража след ареста през декември 2017 г. Съдът постанови освен това да се изземат в полза на държавата веществените доказателства - парични средства в размер на 15 000 евро. Огласена бе само част от присъдата поради наличието на секретни материали в делото. Тя не е влязла в сила и може да бъде обжалвана пред Върховния съд на Руската федерация. Обвинението бе поискало 14-годишна присъда, тъй като Берг не се призна за виновен и не се разкая за стореното. Защитата му настоя да бъде оправдан, напомня агенцията. \"Той е на 63 години и с оглед условията в руските затвори става дума просто за доживотна присъда\", коментира Иля Новиков, адвокат на Берг, цитиран от Франс прес. Съдът разгледа делото срещу Берг за две седмици. Следствието установи, че норвежецът е събирал информация за руските ядрени подводници. Според обвинението Берг сътрудничел на норвежкото разузнаване срещу парично възнаграждение и бил хванат на местопрестъплението, когато получавал документи от служител на руски военен обект - всъщност подставено лице на руските спецслужби. Според адвокатите норвежецът е признал, че е пътувал в Русия по поръчение на норвежкото военно разузнаване, изпълнявайки ролята на куриер, без обаче напълно да разбира с какво точно се занимава и без да осъзнава възможните последици от своите действия. Официални норвежки представители отказаха да коментират тези признания на Берг, напомня ТАСС.", "date": "2019.04.16", "title": "Осъдиха норвежец в Русия на 14 години затвор за шипонаж"}
{"url": "https://www.faktor.bg/bg/articles/rumen-petkov-koalitsiya-za-balgariya-predlaga-istinskata-lyava-lista-drugite-izlachvat-bezsilie", "text": "\"Коалиция за България\" предлага истинската лява листа - другите излъчват безсилие. Това каза председателят на \"Коалиция за България\" и лидер на АБВ Румен Петков. \"Слушах с голяма почуда едните щели да бъдат в лявото, другите в дясното семейство. Нашите евродепутати ще бъдат в българското семейство, защото там ни е мястото“, допълни той. „Когато предлагаш човек, който ти казва, че е европеец, а после българин, лично изпитвам съмнение и скептицизъм, защото чувството за родова памет и местен патриотизъм, ако бъде подменено от изкривени ценности, нищо добро не очаква тези, които са изпратили такъв представител\", обясни лидерът на АБВ. Той посочи, че листата на \"Коалиция за България\" излъчва патриотизъм, принадлежност и много ясна политика. \"С болка казвам, че на \"Позитано\" има битка между ръководството на партията и самата партия. Има битка между два клана - на Нинова и на Станишев. Има битка срещу левицата. Там не мисля, че става дума за лява политика. Това, което се предлага, няма дума за работници, няма дума за кооперативи, за стабилизиране на ядрената ни енергетика, т.е. е един набор от кухи фрази, на който бяхме свидетели в отиващия си европарламент\", коментира листата на БСП Румен Петков. Той се спря и на евролистата на ГЕРБ. \"На ГЕРБ листата излъчва съсипията на селското стопанство. Там са ликвидационните съвети, унищожаването на ядрената ни енергетика чрез 3-ти и 4-ти блок на АЕЦ \"Козлодуй\", там е продажбата на авиокомпания \"Балкан\", т.е. грабежът на миналото столетие\", допълни Петков. На въпрос колко евродепутати очаква, той посочи, че за \"Коалиция за България\" е важно да стигне до хората. \"Ние нямаме ресурса на упоменатите партии, а истинските кандидати, които няма да пожалят нищо от себе си, за да стигнат до почтения български избирател\", допълни Петков. Той уточни, че е оптимист за \"Коалиция за България\", защото атмосферата е друга. Искам да кажа на един вицепремиер, че 20 години да пишеш концепции „срещу“ не е начин на работа за България, каза още лидерът на АБВ Румен Петков. „Едни цигани пребиха едно момче в Габрово. Ние трябва да се борим за нашите права и свободи. Вчера пребиха една българка в София. Тя е в болницата в много тежко състояние. Не забелязах някой да протестира“, коментира Петков. Според него, като се насажда омраза, ще се жъне омраза. „Една от много силните авторитетни позиции на „Коалиция за България“ пази атмосфера на взаимно уважение и зачитане и първостепенен стремеж - законът за всички с еднаква сила и тежест. Другото е да се замеряме с квалификации и концепции, от които видимо нищо не следва\", заяви Румен Петков.", "date": "2019.04.16", "title": "Румен Петков: С болка казвам, че на \"Позитано\" 20 има битка срещу левицата"}
{"url": "https://www.faktor.bg/bg/articles/sotir-tsatsarov-predlozhenieto-za-promeni-na-pravosadniya-ministar-ne-e-za-prekratyavane-na-mandati-a-za-prozrachnost", "text": "\"Предложението за промени в правосъдната система на министъра на е за предсрочно прекратяване на мандати. То е за въвеждане на механизъм, при който така наречените трима големи, сред които в момента съм и аз, да могат да бъдат разследвани и срещу тях да се провежда дисциплинарно или наказателно производство в случай на обвинения за тежки престъпления или нарушения на служебните задължения\". Това каза пред журналисти във Велико Търново, където присъства на 140 години от приемането на Търновската конституция, главният прокурор на България Сотир Цацаров. Коментарът му е по повод приемането на ясни критерии и процедури, при които могат предсрочно да бъдат прекратявани мандатите на председателите на двете върховни съдилища и главния прокурор. Той допълни, че предложението среща разбиране и силна подкрепа от Европейската комисия. \"Не става дума за предсрочно прекратяване\", допълни още Цацаров. Той честити днешния празник на всички юристи, търновци и българи и призова да сме по-обединени и единни.", "date": "2019.04.16", "title": "Сотир Цацаров: Предложението на правосъдния министър не е за прекратяване на мандати, а за прозрачност"}
{"url": "https://www.faktor.bg/bg/articles/tsveta-karayancheva-tryabva-da-pravim-zakoni-koito-da-rabotyat-za-horata", "text": "Честит празник на всички българи, където и да се намират по света. Това каза пред камерата на БНТ председателят на Народното събрание Цвета Караянчева по повод 140 години от приемането на Търновската конституция и тържественото заседание на парламента, което ще се проведе във Велико Търново.  \"Търновската конституция е най-прогресивният закон за времето. Темелите на Търновската конституция са актуални и днес, но най-актуален е свободата. Няма нищо по-ценно от свободата. Основаната цел на всеки един народен представител е да подобри живота на българските граждани. Това е причината да подхождаме внимателно и да разглеждаме всеки един проблем на хората. Трябва да правим закони, които да работят за хората. Трябва да бъдем мъдри, трябва да бъдем обединени и да работим за общата национална кауза. Демокрацията дава право на всеки на мнение. Ние се опитваме да вземем правилните решения в парламента, но не винаги успяваме. Важното е, че наистина даваме всичко от себе си и работим за благото на гражданите\", разкри председателят на НС. \"Започнахме тържествените чествания от 5 февруари и целта ни беше в тях да участват максимален брой хора, като мисля, че се справихме. Запознаването на хората с работата на институциите е ключът към издигане на авторитета на институцията. Много се радвам, че днес в тържественото заседание ще участват всички парламентарни групи\", обяви Караянчева.", "date": "2019.04.16", "title": "Цвета Караянчева: Честито на всички българи! Конституцията ни стана на 140 години"}
{"url": "https://www.faktor.bg/bg/articles/tsik-registrira-listata-na-gerb-za-evrovota", "text": "Централната избирателна комисия /ЦИК/ със свое решение регистрира кандидатската листа на ГЕРБ с кандидати за членове на Европейския парламент, съобщиха днес от Комисията. Решението е от 15 април. Водач на листата е Мария Габриел, следвана от Андрей Ковачев, Андрей Новаков, Ева Майдел, Асим Адемов, Александър Йорданов, Лиляна Павлова, Емил Радев, Ивелина Василева, Марин Захариев, Иво Ралчовски, Младен Шишков, Николай Диков, Камен Костов, Йоана Йончева-Фильова, Жечо Станков, Илия Лазаров.", "date": "2019.04.16", "title": "ЦИК регистрира листата на ГЕРБ за евровота"}
{"url": "https://www.faktor.bg/bg/articles/ninova-e-razreshila-na-deputatite-si-da-uchastvat-v-tseremoniyata-vav-veliko-tarnovo", "text": "Корнелия Нинова е разрешила на депутатите от левицата да участват в церемонията за 140-ата годишнина от приемането на Търновската конституция. Домакин в стария турски конак, където документът е бил приет, е председателят на Народното събрание Цвета Караянчева. След близо час ще започне тържественото заседание на парламента, в което се очаква да участват всички депутати, заедно с президента Румен Радев и премиера Бойко Борисов. За първи път от 17 февруари червените ще участват в парламентарно заседание, но без лидера си. Бойкотът им обаче ще продължи да важи в софийския парламент. Заседанието, което ще бъде в залата на Учредителното събрание, ще започне в 10.50 часа след възстановка на събитията от 1879 г. Предвижда се изказвания да направят председателят на Народното събрание Цвета Караянчева и председателите на парламентарните групи. Народните представители ще приемат Обръщение към българския народ по повод 140-годишнината от Учредителното събрание и приемането на Търновската конституция. Тържественото честване на годишнината вече започна с молебен в Катедрален храм „Рождество на Св. Богородица“. Народните представители ще бъдат посрещнати в 10.00 часа в музей „Възраждане и Учредително събрание“, където ще бъде тържествената сесия на 44-то Народно събрание. В 12.30 часа депутатите ще поднесат венци и цветя на паметника „Майка България“. Те ще наблюдават спектакъла „Искри“ на Националната гвардейска част и изпълнения на младежите от Детско-юношески фолклорен ансамбъл „Българче“. Тържествената заря-проверка по повод 140-годишнината от Учредителното събрание и приемането на Търновската конституция ще започне в 20.30 часа на площад „Цар Асен I”. Присъстващите ще наблюдават и аудио-визуалния спектакъл „Царевград Търнов - звук и светлина“.", "date": "2019.04.16", "title": "Нинова \"разрешила\" участие на депутатите си в тържествената церемония във Велико Търново"}
{"url": "https://www.faktor.bg/bg/articles/rusiya-shte-zashtitava-ot-vazdushni-zaplahi-koraboplavaneto-v-arktika", "text": "До края на 2020 г. Русия ще защити изцяло от въздушни заплахи Северния морски път, най-значимата морска транспортна магистрала в Арктика, уверяват източници от министерството на отбраната в Москва пред \"Известия\".  За целта Русия ще подсили частите си за противовъздушна отбрана (ПВО), разположени зад полярния кръг. По архипелазите из арктическите морета започна развръщането на нови радиотехнически и зенитни подразделения, които ще бъдат въоръжени със зенитно-ракетни комплекси С-400 и противоракетни системи \"Панцир-С\". Така Русия ще си гарантира контрола над Северния морски път, чието значение напоследък силно нарасна. Глобалното затопляне придвижи границата на ледената покривка по-далеч от континента, което даде възможност маршрутът да се използва по-активно за търговски цели. Той е по-къс и по-рентабилен от другите трасета между Азия и Европа. В бъдеще по него ще може да бъдат превозвани половината от всички трансконтинентални товари - стоки за стотици милиарди долари. \"Русия възстановява системата си за ПВО в Арктика, ликвидирана след разпадането на Съветския съюз\", заявява пред вестника ген.-лейтенант от запаса Айтеч Бижев, бивш зам.-главнокомандващ военновъздушните силили (ВВС) на федерацията. \"Северът е твърде важно стратегическо направление. Най-късото разстояние от САЩ до индустриалните райони в Централна Русия, Урал и Сибир минава през Северния полюс. В случай на мащабен конфликт американските военни се канеха да нанесат удар по страната ни именно тук, по времето на американски президент Ричард Никсън (1969-1974 г.) съответната операция носеше името \"Гигантско копие\". По този маршрут се предвиждаше да летят междуконтинентални ядрени ракети и стратегически бомбардировачи с атомни оръжия. Съветските самолети и средства за ПВО можеха да ги пресрещнат на разстояние 1000 км от крайбрежието. Сега Русия се връща към същата отбранителна концепция\", разказва експертът. \"Дължината на Северния морски път от протока Карски Врата до Чукотския полуостров е 5,6 хиляди километра. Напоследък страните от НАТО интензифицират въздушното разузнаване в зоната на отговорност на частите за ПВО от руския Северен флот. Значително нарасна и честотата, и времетраенето на разузнавателните полети на чуждестранни самолети и дронове в Арктика. Разузнаване се води и по море. Миналата година по Северния морски път мина без предупреждение кораб от френските военноморски сили\", посочил още военният. Той обясни, че походът цели \"да развие нашите знания за региона\". Руското правителство разработва в момента правила за чуждестранните военни кораби, желаещи да минат по маршрута. Чужденците ще трябва да уведомяват Русия 45 дни предварително и да вземат на борд руски лоцмани. При все това може да получат отказ, а при неразрешено движение по Северния морски път Русия ще може на законно основание на използва извънредни мерки, включително арест или ликвидиране на съответния кораб, добавя \"Известия\". (източник: Нониви.бг)", "date": "2019.04.16", "title": "Русия ще защитава от въздушни заплахи корабоплаването в Арктика"}
{"url": "https://www.faktor.bg/bg/articles/maya-manolova-vazhno-e-doverieto-kam-evrolistite-s-preferentsiyata-grazhdanite-mozhe-da-ya-prenaredyat", "text": "\"Днес Европарламентът в последната си сесия ще обсъди темата с двойните стандарти и утре забраната ще бъде гласувана. Това е един достоен финал на този Европейски парламент. Призовавам всеки персонално днес да се включи в обсъждането, а утре задължително да бъде в пленарна зала и да гласува против съществуването на двойни стандарти. Това е една успешна битка на гражданите в Европа срещу огрмните икономически интереси. Обърнах се към всички омбудсмани да призоват своите евродепутати да защитят своите граждани.\" Това заяви омбудсманът Мая Манолова по Нова ТВ. \"Партийни листи не коментирам. Всяка партия си има механизми, с които решава дали да спазва, или не, вътрешните си правила. Моята намеса би била възможна, само ако правото на някой гражданин да бъде избиран или да упражни пасивното си право да гласува, бъде накърнено\", коментира Манолова и листата на БСП за изборите на 26 май. \"Важно е какво доверие тези листи ще съберат от българските граждани, което ще видим много скоро. Освен това останаха възможностите за перференции и гражданите могат да пренаредят листите, така че окончателният глас е техен\", допълни още тя. \"Още от края на 2017 г. стоя зад протестиращите граждани, които настояваха да поискам проверка за строежа на \"Златен век\". Чуха се изявления, че инвеститорът няма валидно разрешително за строеж, но в документа за спирането на строежа подобни аргументи така и не са развити. Причината са установени съществени нарушения от строителните книжа и ако те бъдат отстранени, то и строежът ще бъде възстановен\", коментира Манолова строежа на \"Златен век\". \"Интересите на потребителите съвпадат с тези на бизнеса и работодателските организации. С 50% ще се увеличат разходите и това ще рефлектира върху крайните продукти неминуемо\", коментира Манолова и искането на превозвачите да се отложи стартирането на толсистемата у нас.", "date": "2019.04.16", "title": "Мая Манолова: Важно е доверието към евролистата, с преференцията гражданите може да я пренаредят"}
{"url": "https://www.faktor.bg/bg/articles/ds-zasyakla-v-bsp-1300-provokatori-i-politseyski-agenta", "text": "В Държавна сигурност е функционирало специално подразделение, чиято цел е да установява и разработва т. нар. провокатори в компартията. Това разкрива документ от архивите на ДС, който  публикува. Той представлява строго поверителна справка относно: Състоянието на работата в служба „П” от есента на 1950 г. По това време с пълна сила в България бушува преследването на „врага с партиен билет” по подобие на Сталиновите чистки в партията през 30-те години. Тайната служба отчита, че онзи момент е събрала материали за над 1350 души, определени като провокатори в партийните редици или сътрудници на полицията – комунисти. Засечени са и лица на отговорна работа като Димитър Димов, секретар на ЦК на БКП, Минчо Нейчев, министър на външните работи, Тодор Павлов, председател на БАН, както и на партизанския командир Славчо Трънски. Посочени са и конкретни случаи на разкрити провокатори сред партията. Документът е включен в сборника „Държавна сигурност и „врага с партиен балет”.", "date": "2019.04.16", "title": "ДС разработвала и провокаторите в БКП"}
{"url": "https://www.faktor.bg/bg/articles/emil-radev-listata-na-bsp-e-provokatsiya-v-neya-ima-dokazani-agenti-na-ds", "text": "За мен листата на БСП е провокация към колегите в Европарламента. В нея има доказани агенти на ДС, а тук, в сърцето на Европа, това се следи и гледа\", това заяви пред камерата на БНТ евродепутатът от ГЕРБ/ЕНП Емил Радев по повод листата за европейските избори на БСП. \"В неделя ние представихме нашите приоритети. Там ясно заявихме за какво ще се борим в следващия мандат на Европарламента. За мен най-големият успех е, че в следващите години България ще получи милиард и половина повче от еврофондовете. Цинизъм е от страна на БСП да говорят, че тези пари за пътища, здравеопазване, екология и т.н. говорят, че България не се развивала\", категоричен беше Радев. Евродепутатът от БСП Момчил Неков също коментира темата. \"В държави като Полша и Унгария се радват, че им намаляват парите по кохезионна политика, защото това означава, че държавите се развиват икономически. Няма нищо вярно в твърденията на ГЕРБ, че нашата листа е провокация. С нея съм сигурен, че ще спечелим евроизборите и ще работим за промяна в България\", каза още Неков.", "date": "2019.04.16", "title": "Емил Радев: Листата на БСП е провокация към Европарламента"}
{"url": "https://www.faktor.bg/bg/articles/novini/balgariya/kalina-androlova-korneliya-e-neadekvatna-skovala-si-e-kochina-a-misli-che-pecheli", "text": "„С тази листа и апартамент гейт няма да им помогне. Сбогом, БСП! Президентът се освободи от Иво, явно всички са доволни”. Това изтъква в свой коментар във фейсбук за инфарктния пленум на БСП в неделя журналистката Калина Андролова. До миналата година тя беше главен редактор на фалиралото списание  „A-specto“ , което промотира Румен Радев за президент и новите политики на БСП. Важна част от кръга  „A-specto“  бе и Иво Христов, който стана шеф на кабинета на президента, а вече е кандидат за евродепутат от БСП, която беше обявил за потънала партия. „Но най-неадекватната е Корнелия. Стратегията й е да губи, като си мисли, че печели. Отворила е толкова фронтове срещу себе си, такава кочина си е сковала, че филмът става все по-интересен за гледане. Апропо, хората в телевизията й работят за 400 лева, ще ги умори от глад. Разбирачка!”, завършва с ирония коментара си Андролова.", "date": "2019.04.16", "title": "Калина Андролова: Корнелия е неадекватна, сковала си е кочина, а мисли, че печели"}
{"url": "https://www.faktor.bg/bg/articles/boyko-borisov-1-20", "text": "Провокирани от писмото на председателя на ЕНП Жозеф Дол ние решихме да се обединим с всички партии, които защитават идеите и ценностите на ЕНП. Това каза зам.-председателят на ГЕРБ и председател на предизборния щаб на партията Цветан Цветанов по време на подписването на споразумение за политическо партньорство с ПП \"Никола Петков\". \"Предстои да подпишем подобно споразумение с Гергьовден и Съюза на репресираните от комунизма в България. Водим разговори и с Български демократичен форум\", разкри Цветанов.  \"Ангажираме се да мобилизираме нашите симпатизанти и да работим за една категорична победа на изборите на листата на ГЕРБ. Нашето партньорство датира още от първите евроизбори и се надявам, че ще победим и на тези\", каза от своя страна председателят на ПП \"Никола Петков\". \"Искам да изкажа възхищението си от работата на френските пожарникари. Дано причината за пожара да се окаже немърливост, защото Нотр Дам е знакова катедрала, а в момента всички сме в очакване на великденските празници\", започна премиерът Бойко Борисов. \"Днес е един хубав празник - Търновската конституция, а и колегата Върбанов има рожден ден. С \"Никола Петков\" ни е най-лесно да подпишем споразумение, защото дядо ми е бил от \"Никола Петков\". Трябва да обединим всички сили срещу пълзящата диктатура, която се опитват да наложат нашите опоненти. Те зле прикриват целите си и много са видни техните брутални действия. Надявам се да направим едни добри листи и за предстоящите местни избори с по-малките партии по места. В ГЕРБ вече сме узрели за това и не говоря само за резултатите от изборите. Благодаря ви, че сте тук толкова рано сутринта, но искаме да подписваме тези споразумения преди началото на работния ден и всичко да е ясно и прозрачно\", завърши Бойко Борисов.", "date": "2019.04.16", "title": "Борисов: Да се обединим срещу пълзящата диктатура, която се опитват да ни наложат опонентите"}
{"url": "https://www.faktor.bg/bg/articles/istoriyata-na-notr-dam", "text": "Света Богородица“, наричана още Парижката „Света Богородица“ (на френски: Notre-Dame de Paris – Нотърдам дьо Пари), е католическа катедрала в Париж. Построена е през 1163 – 1345 г. като една от първите катедрали в готически стил на остров Сите на река Сена, в центъра на града. Повечето скулптурна украса на фасадата, която се смята за една от най-красивите, датира от 19 век. Тук Наполеон I е коронясан като император. Нотърдам буквално означава „Нашата Дама\", и е популярно римокатолическо наименование на Пресвета Богородица, отговарящо например на немското Unsere Liebe Frau / Liebfrauenkirche, италианското Nostra Signora, испанското Nuestra Seňora, полското Nasza Panna и хърватското Velika Gospa. Съществуват много християнски храмове, носещи подобно име. Катедралата „Парижката Света Богородица\" е издигната на остров Сите върху основите на древен римски храм. Идеята за изграждането й е на парижкия епископ Морис де Сюли, който финансира проекта със средства, получени от духовенството, кралят, благородниците, дори и от дребната буржоазия. През 1163 г. папа Александър III полага първия камък и в продължение на близо 2 века няколко поколения архитекти и работници работят по нея. Катедралата е напълно завършена през 1345 г. Тя е едно от най-великите постижения на готическата архитектура. Катедралата „Парижката Света Богородица\" е един от върховете във френското изкуство с удивителното равновесие на пропорциите и хармоничната си фасада. Дълга е 130 m и е широка 50 m, а 3-етажните квадратни кули са високи 69 m. В южната кула са разположени камбаните, най-голямата от които тежи 15 t., а само езикът й надвишава 500 kg. Стрелата е с височина 96 m. Катедралата има 3 портала. Първият е на Св. Ана (майката на Дева Мария), средният изобразява Страшния съд, а третият е на Дева Мария. Двата крайни портала са напълно еднакви. Легендата разказва, че майсторът на порталите не могъл да направи средния, тъй като бил продал душата си на дявола, затова той бил направен от друг и се различавал от останалите портали. Над порталите е разположена розетката с диаметър 10 m, а под нея се намират 28 статуи на библейски личности. Още с влизането погледът на посетителя обхваща високия кораб, широката напречна галерия и дълбок хор и централния олтар. Прекрасни розети от 13 век красят катедралата от запад, север и юг. Витражът на северната розета изобразява Света Богородица, заобиколена от персонажи от Стария завет. Витражът на южната розета показва Христос, заобиколен от девите, светците и 12-те апостоли. Западната розета изобразява Светата Дева, заобиколена от добродетелите и пороците. В катедралата се намира статуя, известна под името „Парижката Света Богородица“. Тази скулптура от 14 век е пренесена тук от параклиса Сент Енян. Зад главния олтар се намира прекрасната скулптурна композиция на Никола Кусту – „Пиета“. Там се намират и статуите на Луи XIII и Луи XIV. След дълъг брачен период, без да има наследник, Луи XIII дава обет, че ако има син, ще реконструира катедралата. Когато през 1638 г. му се ражда момче, той започва изпълнението на обета си. Тази работа отнема 60 години. От този обет са креслата в хора на катедралата, покрити с чудесни дърворезби, изобразяващи сцени от живота на Света Богородица. В западната част на „Парижката Света Богородица\" се намира съкровищницата, където се съхраняват ценни богослужебни предмети. В археологическата крипта под площада пред катедралата са изложени гало-римски и по-късни останки, намерени на това място. „Парижката Света Богородица\" има чудесен орган и съвършена акустика. Там всяка неделя в 17:30 часа се провеждат безплатни концерти. Катедралата побира 9000 души. Катедралата „Парижката Света Богородица\" е свидетел на редица важни събития от живота на Париж. Тук през втората половина на 16 век се състои сватбата между Маргьорит дьо Валоа и Анри Наварски, който обаче по време на церемонията стои вън. През 1804 г. в катедралата е бил коронясан Наполеон Бонапарт I. Също тук е извършено опелото на генерал Дьо Гол през 1970 г. *** Обхваната от пламъци катедрала „Нотр Дам” е мястото, увековечено в романа на   „Парижката Света Богородица”. В книгата има пасажи, в който се описва пожар в църквата, а въпросните сцени изключително много наподобяват тези от случващото се в Париж в последните часове. Това накара много потребители в интернет да се запитат предракъл ли е Юго пожара, който потопи в скръб цяла Франция. Романът е публикуван през 1831 г. Действието се развива в Париж през Средновековието (1482 г.) по времето на Луи XI. През 1830 г. Виктор Юго се сблъсква с непосилната задача, поставена му от неговия издател, за една година да напише романа „Парижката Света Богородица“. Крайният срок, в който трябва да предаде книгата, е февруари 1831 г. През лятото на 1830 г., след шест месеца на забавления и фрустрация от възложената задача, най-накрая започва работа по романа. За да спре да отлага писането, събира всичките си дрехи и ги заключва, остава само с един голям шал. Денонощно работи по книгата. На 14 януари 1831 г., две седмици по-рано от крайната дата, романът е завършен и публикуван. Една от основните цели на писателя е да накара съвременниците си да осъзнаят стойността на готическата архитектура, която е пренебрегвана и често разрушавана, за да бъде заменена от нови сгради. Църквата е посещавана от милиони туристи от цял свят всяка година.", "date": "2019.04.16", "title": "Историята на Нотр Дам (\"Нашата Дама\")"}
{"url": "https://www.faktor.bg/bg/articles/lyutvi-mestan-1-1", "text": "Покрусен съм, най-искрени съболезнования. Имам само една молба - да не раздаваме предварително присъди. Това заяви пред Би Ти Ви Лютви Местан, който стана един от участниците в катастрофа, при която загина 6-месечно бебе. На снимките това, което се вижда, е че моята кола е фронтална на пътя. Истината, че ако съм пресякъл предимство, тази кола трябва да е ударена от ляво, а на снимките се вижда, че колата е ударена фронтално, което означава че вече съм се изместил в дясното платно поле, когато фронтално ме връхлетя автомобила, идващ срещу мен, от Кърджали. Ако не съм бил застанал на моето платно, няма как да има челен удар, при който колата се е изместила, като и е нанасен удар от дясната част. Единственият шанс да се избегне този удар е ако не бях там. Не е вярно, че не съм спрял на СТОП-а. Безкрайна е тази трагедия, но съвсем друго е вината, разказа пред камерите лидерът на ДОСТ.  Местан добави, че съпругата му вече е разговаряла и с бащата, с майката, бабата и дядото на починалото бебе.  Разбираме болката, страданията и емоциите на тези хора. Но тях не ги интересува експертизата и вина, на тяхно място и за мен водеща щеше да бъде единствено болката, допълни Лютви Местан.  Според прокуратурата лидерът на ДОСТ не е дал предимство на кола, която се е движела по път с предимство. Той прави ляв завой в посока към Кърджали. Видимостта е ограничена в тази посока, но няма ограничение за скоростта, с която трябва да се движат автомобилите по главния път.  Института за пътна безопасност днес ще направи независим от институциите оглед на мястото на произшествието с лидера на партия ДОСТ Лютви Местан. Трябва да се преосмисли концепцията за този път, защото там очевидно има проблем на всяко кръстовище. Необходими са спешни мерки за обезопасяване и промяна на дизайна на тези кръстовища. Това заяви Диана Русинова, представител на института.", "date": "2019.04.16", "title": "Лютви Местан: Бях вече в дясната лента, когато ме връхлетя колата, идваща срещу мен"}
{"url": "https://www.faktor.bg/bg/articles/radev-vav-feysbuk-pozharat-v-notr-dam-e-boleznena-rana-v-sartseto-na-chovechestvoto", "text": "Съкрушителна е гледката на горящия символ на вяра, епохи и култура, оцелял през всичките повратности на историята. Това написа президентът Румен Радев във фейсбук. Вижте какво още написа той за горелия вчера символ на Европа: Виктор Юго е описал катедралата като \"Необятната каменна симфония, колосално дело на един човек и на цял народ, единна и сложна като \"Илиадата\". Всяка щета по Нотр Дам нанася болезнена рана не само в сърцата на французите, но и за всеки европеец, за цялото човечество. Нотр Дам е част от човешката история, тя е и олицетворение на най-красивите спомени и надежди от живота на тези, които са имали щастието да се докоснат до този Божи храм. Убеден съм, че френският народ ще надмогне болката със силата на вярата.", "date": "2019.04.16", "title": "Радев във Фейсбук: Пожарът в Нотр Дам е болезнена рана в сърцето на човечеството"}
{"url": "https://www.faktor.bg/bg/articles/novini/balgariya/petko-dyulgerov-pokazaniyata-mi-byaha-vzeto-pod-natisk-na-kompi-chudya-se-kak-vaklin-spi-noshtem", "text": "Това, което направи Ваклин е низка провокация, но съшита с бели конци. Три пъти съм се срещал, до тогава не го познавах. Той ми показваше някакви проекти, говореше ми за някакви хонорари. Искаше без документи Иванчева да предвижи реализацията на няколко проекта. Той искаше от Иванчева незаконни неща. С един строител дори се говореха как да махнат Десислав Иванчева.  Това разкри по Би Ти Ви Петко Дюлгеров, посредник между Александър Ваклин и кмета на \"Младост\" Десислава Иванчева, която получи присъда 20 години лишаване от свобода.  Показанията ми бяха взети под натиска на КОМПИ. Чудя се как Ваклин спи нощем. Аз показания пред съд не съм давал, отсече  Дюлгеров.", "date": "2019.04.16", "title": "Петко Дюлгеров: Показанията ми бяха взето под натиск на КОМПИ, чудя се как Ваклин спи нощем"}
{"url": "https://www.faktor.bg/bg/articles/petar-kardzhilov-prizovavam-vaklin-v-sada-za-da-dokazha-che-e-chast-ot-organizirana-prestapna-grupa", "text": "Демокрацията и справедливостта никога не е била толкова застрашена и опорочена. Това, което се случи с Десислава Иванчева и Биляна Петрова, е прецедент. Така пиарът на община \"Младост\" Петър Кърджилов определи произнесените вчера присъди  - за Десислава Иванчева 20 години лишаване от свобода и за Биляна Петрова - 15 години.  Няма доказателствена база, за която са поискали подкупа, за който са осъдени. Всичкото това светене като коледни елхи отпадна. Но очевидно този съдия е бил натиснат от силните хора у нас. Нито една от сумите, цитирани в обвинението - три по 75 000, не правят сумарно сумата, с която уж бяха хванати Иванчева и Петрова. КОМПИ е активиран по особен начин. Правовата държава и силно застрашена, коментира Кърджилов в студиото на Би Ти Ви.  Той разкри още, че Александър Ваклин е завел дело за клевета срещу него, защото бил казал, че е част от организирана престъпна група, оклеветявайки Иванчева и Петрова.  Призовавам Ваклин в съда, за да докажем, че е член на такава организирана престъпна група, каза на финала Кърджилов.", "date": "2019.04.16", "title": "Петър Кърджилов: Призовавам Ваклин в съда, за да докажа, че е част от организирана престъпна група"}
