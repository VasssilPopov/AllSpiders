{"url": "http://www.faktor.bg/bg/articles/lilyana-pavlova-napalno-sme-gotovi-za-predsedatelstvoto-na-es", "text": "Напълно сме готови за председателството на ЕС, заяви по БНТ министър Лиляна Павлова. Тази оценка се надявам, че лежи на обективни анализи. И нашата преценка е тази - напълно сме готови. Можем да го кажем със сериозност и отговорност и най-вече с високо вдигната глава, посочи Павлова. \"Председателството е шанс да се докажем като достоен партньор. Ако може да цитирам Юнкер, ние се държим като държава-учредител. Това означава да мислиш за останалите. Единни ще сме по-силни\" каза още тя и поясни, че не бива да създаваме свръхочаквания у европейските партньори на България. Министърът на българското европредседателство подчерта важността на приоритетите пред него и допълни, че самоцелното дискредитиране на управлението може да има пагубен ефект върху дългосрочния имидж на България. От първия ден на широкия дебат през изминалите 6 месеца еволюирахме до това какво реално може да направим. Много са въпросите, по които ще работим - първият и много важен е дабатът за бъдещето на Европа, бюджетът на Европа и бъдещата кохезионна политика, посочи Павлова.  Най-горещият картоф е темата миграция и сигурност. Дадохме мното важна заявка, че българското председателство ще бъде балканско председателство, посочи още тя.  Можем да променим клишето за нас, че сме най-бедни и корумпирани. България има много добри показатели, посочи Павлова. Много са темите и срещите и заседанията през тези 6 месеца. България трябва да представлява всички държави в ЕС, трябва да положим сериозни усилия, посочи тя.", "date": "2018.01.05", "title": "Лиляна Павлова: Можем да променим клишето за България"}
{"url": "http://www.faktor.bg/bg/articles/omurtag-petkov-dupka-v-byudzheta-na-es-nyama-da-ima-fondovete-ostavat-sashtite-sled-brekzit", "text": "Дупка в бюджета на ЕС след Брекзит няма да има, защото Великобритания ще внася пари в него до 2020 г. Това включва и еврофондовете, които идват към България, заяви пред БТВ Омуртаг Петков адвокат и председател на \"Британско българската бизнес асоциация\". По думите му, правата на европейските граждани в обединеното кралство няма да се променят. \"Тереза Мей даде да се разбере, че за заварените до 29 март хора няма да има никакви промени\".  Петков каза същото и за децата родени след тази дата. \"Това важи и за студентите. Таксите им в университетите няма да се увеличават\".  След датата на Брекзит - 29 март ще има две годишен период в който промени няма да се правят, каза експертът и посочи, че това вече е официално обявено от правителството на Британия. Според Петков, обаче ще има неясноти и несигурност в икономиката. \"Проблема е \"свободното движение на хора\", затова Брекзит е лоша новина\". Адвокат Петков заяви, че проблем пред бизнеса у нас е липсата на свободна конкурентна среда. \"Липсва усещането, че започнеш бизнес в България някой няма да дойде и да ти го отнеме\". Експертът е оптимистично настроен и посочи, че у нас и в момента работят 50 производители на електронни компоненти за едни от най-хубавите световни марки автомобили. \"България е на 7-мо място по аутсорсинг и това е постигнато последните 10 години\".", "date": "2018.01.05", "title": "Омуртаг Петков: Дупка в бюджета на ЕС няма да има - фондовете остават същите след Брекзит"}
{"url": "http://www.faktor.bg/bg/articles/velikobritaniya-voynata-sreshtu-islyamska-darzhava-navliza-v-nova-faza", "text": "Британският министър на отбраната Гавин Уилямсън предупреди, че опасността от групировката \"Ислямска държава\" \"далеч не е отминала\" въпреки разгрома й в Ирак, предаде Асошиейтед прес. Уилямсън посочи, че сега битката \"навлиза в нова фаза\" и изрази ангажимент от името на правителството си да се продължи съвместната работа с предвожданата от САЩ международна коалиция с цел преследване на остатъка от бойците на \"Ислямска държава\" в Сирия и на други места, предаде БТА. Министърът, който направи тези изявления на пресконференция в Багдад вчера, подписа декларация за намерение за британски инвестиции в размер на 10 милиона лири в иракските служби за борба с тероризма. \"Британското правителство е решено да спечели войната в интернет, като попречи на набирането на още фанатични бойци чрез разпространяваната пропаганда (на \"Ислямска държава\")\", заяви още той. Миналия месец Ирак обяви победа над \"Ислямска държава\" след повече от три години на ожесточени боеве с екстремистката групировка в западните и северните райони на страната.", "date": "2018.01.05", "title": "Великобритания: Войната срещу \"Ислямска държава\" навлиза в \"нова фаза\""}
{"url": "http://www.faktor.bg/bg/articles/novini/svyat/evropeyski-zimni-kurorti-byaha-blokirani-zaradi-novi-snegovalezhi", "text": "Някои от европейските зимни курорти бяха блокирани заради нови обилни снеговалежи, предават \"ББС\" и \"Фокус\".  Италиански медии съобщават за 10 хил. блокирани туристи в курорта Кервиния, разположен в близост до границата на Италия с Швейцария.  Същевременно в швейцарския курорт Аделбоден са изпратени екипи на армията, които да помогнат за възстановяване на комуникации на населеното място, което също е отрязано в следствие на снега.  Новините снеговалежи са причинени от бурята \"Елинор\", което по-рано предизвика отмяна на полети и прекъсване на електрозахранването в някои части на Франция.", "date": "2018.01.05", "title": "Европейски зимни курорти бяха блокирани заради нови снеговалежи"}
{"url": "http://www.faktor.bg/bg/articles/novini/svyat/trus-ot-4-8-po-rihter-v-tokio", "text": "Земетресение с магнитуд от 4,8 по Рихтер стана в района на японската столица Токио, информира БГНЕС.  По данни на националното метеорологическо управление епицентърът е бил в столичната префектура на дълбочина 80 км. Обявена беше опасност от вълни цунами, но няколко минути по-късно предупреждението баеше отменено.  Тъй като епицентърът е бил на сушата, трусовете са били усетени на цялата територия на Токио и в съседните префектури. Местната телевизия прекъсна програмата си за извънредни преки включвания - жителите бяха призовани да запазят спокойствие. Подземните трусове са били усетени в 16 префектури в централната част на Япония, допълва агенцията.", "date": "2018.01.05", "title": "Трус от 4,8 по Рихтер в Токио"}
{"url": "http://www.faktor.bg/bg/articles/zhan-klod-yunker-balgarite-zasluzhavat-priznanie-za-svoite-uspehi", "text": "През следващите шест месеца ще се говори постоянно за България, тя заслужава признание за своите успехи. Това каза в интервю за БНТ председателят на Европейската комисия. Жан-Клод Юнкер говори за българското председателство, шансовете ни за Шенген и еврозоната и коментира възможна ли е среща на върха Турция - ЕС през следващите шест месеца. Юнкер не скри своите симпатии към България и българите и каза, че това е така още от края на 90-те години когато участвал много активно в преговорите по присъединяване на страната към ЕС.  \"Имам добро предчувствие за председателството, защото правителството, и не само то, е добре подготвено. Нуждаете се от достатъчно самоувереност, каквато по неясни причини понякога ви липсва\".  \"За мен българите са един голям народ, който е направил и продължава да прави много за Европа. Уверен съм, че това председателство ще бъде успешно. Това е важно и за страната. През следващите шест месеца София ще бъде столицата на Европейския съюз, навсякъде ще се говори за България. Българите заслужават признание за своите успехи\", каза още Юнкер.", "date": "2018.01.05", "title": "Жан-Клод Юнкер: Българите заслужават признание за своите успехи"}
{"url": "http://www.faktor.bg/bg/articles/erdogan-poiska-izbori-v-siriya-bez-uchastieto-na-asad", "text": "Турция се обявява за произвеждане на избори в Сирия без участието на президента Башар Асад. Това заяви турският президент Реджеп Тайип Ердоган на съвместна пресконференция с френския си колега Еманюел Макрон в Париж, предаде ТАСС, цитирана от БТА. \"Нямаме за цел разрешаване на сирийската криза с Асад. Задачата ни се състои в това да бъдат организирани избори без Асад и в съответствие с демократичната воля на сирийския народ. Ще съдействаме за постигането на това, каза турският президент\". Ако Анкара остане на тази позиция това може да доведе до \"зима\" в отношенията й с Москва. Медии коментираха, че това изказване е по-скоро в услуга на европейските мераци на Турция и ще подлежи на преразглеждане ако Кремъл окаже натиск.", "date": "2018.01.05", "title": "Ердоган поиска избори в Сирия без участието на Асад"}
{"url": "http://www.faktor.bg/bg/articles/novini/balgariya/tsveta-karayancheva-botev-shte-zhivee-vav-vseki-balgarin-i-v-dushite-na-badeshtite-pokoleniya", "text": "Национален комитет за честване на 170-тата годишнина от рождението на Христо Ботев ще бъде учреден на 18 януари в Народното събрание, съобщи председателят на парламента Цвета Караянчева на тържественото честване на годишнината от рождението на поета в родния му град Калофер. С него бе поставено началото на поредицата чествания под патронажа на председателя на Народното събрание, с които през тази година България отдава почит пред паметта на Ботев, съобщиха от прецентъра на Народното събрание. Цвета Караянчева прие строя и поздрави почетния караул от представителни части на 61-ва стрямска механизирана бригада на площад \"Христо Ботев\". Тя поднесе цветя пред паметника на майката на поета Иванка Ботева и пред бюст-паметника на Христо Ботев в Националния музей \"Христо Ботев\". В словото си на тържествено събрание в Народно читалище \"Христо Ботев 1869\" председателят на парламента отбеляза, че 170 години след рождението на безсмъртния поет и революционер песните му, превърнали се в символ на стремежа ни за свобода и независимост, продължават да предизвикват най-съкровен трепет във всяко българско сърце. \"Ботев ще живее във всеки българин и в душите на бъдещите поколения\", добави още Цвета Караянчева. Кметът на Калофер Румен Стоянов заяви, че именно в родното място на Ботев може да се разбере най-добре поезията, да се отчете най-ясно значимостта на делото му, защото от тук е тръгнал неговия плам. По това каква частица от Ботев носим в сърцата си, зависи колко сме българи, заяви той пред присъстващите на тържеството.  Председателят на парламента разгледа музея на Ботев, където написа в книгата за посетители:  \"Преклонението пред подвига на Ботев е преклонение пред майка България, защото без Ботев днес нямаше да има Отечество. Ще го знаем и ще го помним, докато има българи“. Директорът на музея Ася Николова представи експозицията, в която са показани и малкото лични вещи на поета, запазени до днес и връчи на председателя на Народното събрание почетен плакет. Народни представители, кметът на Карлово Емил Кабаиванов, председателят на Общинския съвет на Карлово Теодор Шойлеков и Началникът на гарнизона бригаден генерал Пламен Йорданов бяха сред присъстващите на честването.", "date": "2018.01.05", "title": "Цвета Караянчева: Ботев ще живее във всеки българин и в душите на бъдещите поколения"}
{"url": "http://www.faktor.bg/bg/articles/makron-zayavi-che-lipsva-napredak-po-vaprosa-za-prisaedinyavaneto-na-turtsiya-kam-es", "text": "Френският президент Еманюел Макрон заяви, че липсва напредък по въпроса за присъединяването на Турция към ЕС, предаде ТАСС, цитирана от БТА. \"Що се отнася до отношенията с ЕС е ясно, че последните събития (в сферата на спазването на човешките права) не позволяват постигането на някакъв напредък по този въпрос\", каза Макрон на пресконференция в Париж с турския си колега Реджеп Тайип Ердоган. Френският държавен глава отбеляза, че е необходимо да се помисли възможно ли е преразглеждане на тези отношения (между Турция и ЕС) не в контекста на интеграционен процес, а евентуално като \"сътрудничество, партньорство\".  Той заяви още, че Франция вярва, че бъдещето на Турция трябва да бъде в Европа, информира Анадолската агенция.         Макрон призова да бъде сложен край на двуличието в отношенията между ЕС и Турция, както и за сътрудничество и открит диалог с Анкара във връзка с преговорите й за членство в ЕС.  \"Възможно е в крайна сметка да ни принудят да направим определени стъпки. Анкара обаче няма намерение постоянно да моли да бъде приета в състава на ЕС\", предупреди турският лидер.", "date": "2018.01.05", "title": "Макрон предлага сътрудничество и партньорство - не членство на Турция в ЕС"}
{"url": "http://www.faktor.bg/bg/articles/klipat-za-evropredsedatelstvoto-balgariya-skritoto-bizhu-na-evropa", "text": "България, която е скритото бижу на Европа, и в която няма как да не се влюбиш от пръв поглед - такъв образ на страната ни цели да изгради един от видеоклиповете за българското председателство на Съвета на Европейския съюз. Този клип и още един, посветен на приоритетите на председателството ни, бяха представени днес в НДК пред журналисти от министър Лиляна Павлова. Ролите на момчето и момичето във видеото, озаглавено „Няма как да не се влюбиш в нея от пръв поглед!“, се изпълняват от актьорите Бойко Кръстанов и Лорина Камбурова. Двамата персонажи се запознават във влак и започват пътешествие. Те се влюбват както един в друг, така и в България, в красотата и обичаите ѝ. При представянето министър Павлова коментира: \"За нас е важно да покажем, че има много неща, които ни обединяват и в същия момент пазим своята различност, своята българска идентичност, култура и традиции, но пък и в България има много неща, заради които си заслужава, това е другото основно послание, да се връщаш неведнъж.\" Видеото е продуцирано от Димитър Гочев, режисьор е Божидар Велинов, а сценаристи са Мирон Крумов и Мариана Събева.", "date": "2018.01.05", "title": "Видеоклип за европредседателството представя България като \"скритото бижу на Европа\""}
{"url": "http://www.faktor.bg/bg/articles/evelin-banev-brendo-kupi-sofiyskiya-hotel-rila-ot-vasil-bozhkov", "text": "Централният софийски хотел \"Рила\", построен през 1962 г. като представителен хотел на Централния комитет на Българската комунистическа партия, вече е с нов собственик, съобщи capital.bg. По информация на изданието досегашният собственик Васил Божков го е продал на осъдения за наркотрафик в Италия и Румъния Евелин Банев-Брендо. Сделката вероятно е била договорена през лятото, когато в управляващото дружество \"Хотел Рила\" влиза като прокурист представител на купувача. Собствеността на самата десететажна сграда с 15 хил. кв.м разгъната площ е в друга компания - \"Имо Рила\", която малко преди продажбата я апортира в новосъздаденото \"Рила пропърти транс\". Именно 100% от него придобива купувачът \"Рила център\" за 9.8 млн. евро. Това е малко под платените година по-рано от Божков 10.2 млн. евро. От Имотния регистър се вижда, че покупката е финансирана с 10 млн. eвро кредит от БАКБ, като паралелно със сделката имотът е ипотекиран в полза на банката. \"Капитал\" проследява връзката с Банев чрез фирмата купувач \"Рила център\" ЕООД, собствеността в която от 2017 г. се поделя между 36-годишната модна дизайнерка Яна Хадам, която има 15%, и неясна собственост на останалите 85%. Представляващ \"Рила център\" е 41-годишният Деян Лазаров, през Лазаров минават множество връзки с осъдения в Румъния и Италия за наркотрафик Евелин Банев-Брендо. В публикацията се проследяват няколко връзки между Лазаров и Банев. Например Лазаров в миналото е управлявал учредената от Брендо \"Евротренд\", сочена от прокуратурата като част от мрежата за пране от наркотрафик. Друга връзка между двамата се вижда през \"Билдинг проджект мениджмънт\", свързана с \"Интербилд\", която според МВР също е на Банев.", "date": "2018.01.05", "title": "Осъденият за наркотрафик Евелин Банев - Брендо купи от Васил Божков небезизвестния столичен хотел \"Рила\""}
{"url": "http://www.faktor.bg/bg/articles/validiraha-poshtenska-kartichka-po-povod-170-godini-ot-rozhdenieto-na-hristo-botev", "text": "Министърът на транспорта Ивайло Московски, кметът на София Йорданка Фандъкова и председателят на Общонародната фондация \"Христо Ботйов“ Боян Ботйов валидираха пощенска картичка и откриха мраморен бюст на Христо Ботев по повод 170 години от рождението на поета, предаде Novini.bg. Събитието се състоя в Регионалния музей за история на София. Автор на пощенската картичка е Стоян Дечев, който също взе участие в церемонията. Тя има колекционерска стойност, защото пресъздава за първи път портрет на Христо Ботев, нарисуван от известния български художник Александър Поплилов. С днешното събитие се слага началото на тържествата по случай годишнината на Ботев, които продължават утре в Калофер - родният град на поета-революционер. \" Христо Ботев е една от най-почитаните личности в българската филателия, с повече от 25 издадени пощенски марки. В годината на председателството на България на Съвета на Европейския съюз, със събития като днешното валидиране, изпращаме послание за нашите национални ценности. Днес посланието за енциклопедичната личност на Христо Ботев ще обиколи света чрез най-новата пощенска картичка“, заяви министър Московски.  \"Днешното събитие е едно от трите, с които в София ще стартират тържествата. Утре те ще продължат с поднасяне на венци и цветя пред паметника на Ботев в Борисовата градина, както и с множество инициативи в градската библиотека. Ботев написа \"Истината е свята, свободата е мила\" и остана във вечността, в списъка на националните ни герои, пред които се прекланяме и днес\", добави Йорданка Фандъкова.", "date": "2018.01.05", "title": "Валидираха пощенска картичка с лика на Ботев"}
{"url": "http://www.faktor.bg/bg/articles/eksperti-svobodniyat-pazar-na-tok-e-izkriven-no-tsenata-na-hlyaba-ostava-sashtata", "text": "Има изкривяване на свободния пазар на ток. Около това мнение се обединиха енергийните експерти Атанас Тасев и Константин Стаменов, които коментираха темата за либерализацията на пазара на електроенегия в студиото на БНТ.  Елементарното обяснение е конюнктура. Сега имаме некласически либерализиран пазар. Той все още не е достатъчно ликвиден, при което голяма част от дребните търговци, които влязоха в пазара с ниска цена, не успяха да издържат. Защото основният проблем е балансирането на електроенергията. Трябва да се научим да живеем в условията на пазар, коментира Тасев.  Според Константин Стаменов, председател на Българската федерация на индустриалните енергийни консуматори, проблемът се дължи на това, че няма достатъчно конкуренция от страна на производството на електроенергията. След като няма достатъчно конкуренция естествено, че могат да се получат изкривявания. Пазарът не е подреден, не е достатъчно либерализиран, не достатъчно ликвиден, не е достатъчно контролиран. Миналата година имаше сделки за 100 млн. лева в рамките на 17 секунди при непазарни цени. И се оказа, че няма механизъм, по който да бъдат санкционирани участниците в тези сделки, посочи енергийният експерт. Според Стаменов най-засегнати след скока на цената на тока за бизнеса са енергоинтензивните производства, но и малките производства като машиностроене и лека промишленост. Това обаче няма да се отрази на цените на млякото и хляба, заради голямата конкуренция. Той изтъкна още, че трябва да се подреди пазарът, да се довършат реформите, трябва да има прогнозируемост. Не може цялата икономика да зависи от един пазар, който не е подреден и не е прозрачен. Според Тасев начинът да се спрат спекулациите е да се въведе динамичен модел на електроенергийния пазар.  В момента, в който се въведе динамичния модел - тоест всички да излязат на пазара. Тогава 32 милиарда киловатчаса ще излязат на пазара. Разликата на преференциалната енергетика ще се покрива по един динамичен модел, който все още не е установен. Тогава вече ще има истинска конкуренция по отношение на доставчиците на енергия.", "date": "2018.01.05", "title": "Експерти: Свободният пазар на ток е изкривен, но цената на хляба остава същата"}
{"url": "http://www.faktor.bg/bg/articles/ikonomika/iss-vlizaveneto-na-balgariya-v-evrozonata-da-se-izvede-kato-natsionalna-tsel-i-vodesht-strategicheski-prioritet", "text": "Според Икономическия и социален съвет на България /ИСС/ присъединяването на страната ни към Механизма на обменните курсове (ERM II) и Еврозоната следва да се изведе като непосредствена национална цел и водещ стратегически приоритет на икономическата политика. ИСС публикува днес становище „Ускоряване на подготовката за присъединяване на Република България към Еврозоната“, разработено по собствена инициатива, съобщиха от Българската стопанска камара, цитирани от БТА. Становището е обсъдено и прието на заседание на съвета, състояло се на 21 декември 2017 г. Сред основните докладчици е Димитър Бранков, зам.-председател на БСК и член на ИСС от групата на работодателите. ИСС изразява позиция, че трябва да бъдат предприети всички необходими стратегически действия за възможно най-кратък времеви престой в т. нар. „чакалня на Еврозоната“ (ERM II) като резултат от предварителния процес на конвергенция към икономическите реалности в интеграционния център (Еврозоната).", "date": "2018.01.05", "title": "ИСС: Влизането на България в Еврозоната да се изведе като национална цел и водещ стратегически приоритет"}
{"url": "http://www.faktor.bg/bg/articles/nito-edna-obshtina-ne-e-obzhalvala-reshenieto-na-mosv-za-ekootsenka-na-proekta-za-dobiv-na-gaz-v-dobrichko", "text": "Въпреки протестите и общественото недоволство, до този момент нито една от общините в Добруджа не е обжалвала решението на екоминистерството, с което се позволява извършването на екологична оценка на проекта на американска фирма за добив на нефт и газ в района. Срокът за това обжалване изтича в понеделник, информира БНР. В решението на МОСВ е записано, че няма вероятност Цялостният работен проект на \"Парк плейс енерджи\" да окаже отрицателно въздействие върху популацията и местообитанията на защитени видове.  Американската фирма има сключен договор за търсене и проучване на нефт и газ с Министерството на енергетиката от 2014 година. Цялостният им работен проект се отнася до Блок 1-11 Вранино, заемащ площ от 397 кв. км., разположен на териториите на 28 населени места в четири общини - Каварна, Балчик, Шабла и Генерал Тошево.  В него попадат и три защитени по \"Натура 2000\" зони - \"Крайморска Добруджа\", \"Калиакра\" и \"Било\".  Предвижда се проучване и търсене на залежи от газ и нефт да се проведе във въглищните пластове, на дълбочина от 1200 до 2500 метра. Основните страхове на част от хората бяха, че ако започне добив на газ, питейната вода и земята ще бъдат замърсени. А главният поминък на местните - земеделието ще бъде застрашен. Тези опасения намерили израз в проведения референдум в Генерал Тошево се оказват безпочвени според оценката на МОСВ.", "date": "2018.01.05", "title": "Общините в Добричко не са обжалвали екооценката на МОСВ за добив на газ"}
{"url": "http://www.faktor.bg/bg/articles/sport/svetat/grigor-dimitrov-pobedi-britanets-klasira-se-na-polufinal", "text": "Лидерът в схемата на АТР 250 турнира в Бризбейн Григор Димитров се класира на полуфинал, където ще премери сили с  Ник Кириос. Шампионът от 2017 година се наложи над британеца Кайл Едмънд с 6:3, 6:7(3), 6:4 след два часа и 25 минути игра. Това беше седма поредна победа на Димитров тук и общо 16-а в състезанието в Австралия.", "date": "2018.01.05", "title": "Григор Димитров победи британец,  класира се на полуфинал"}
{"url": "http://www.faktor.bg/bg/articles/izvestni-lichnosti-organizirat-shestvie-v-podkrepa-na-ski-turizma", "text": "Известни личности организират шествие в подкрепа на ски туризма на 11 януари в София. Шествието е организирано от сдружение \"Бъдеще за община Банско\" и ще се състои в 18 ч. на ъгъла на бул. Витоша и ул. Партиарх Евтимий. Вижте съобщението: \"България е сред пионерите на белите спортове в Европа и е сред първите държави, които вземат участие в големи международни зимни спортни прояви още през 20 те и 30 те години на 20 ти век. Всички ние сме се радвали на успехите на поколения бележити български спортисти, като баща и син Попангелови, Георги Варошкин, Георги Димитров, Иван Лебанов, Валентин Божичков, Владимир Брейчев, Петър Панков, Екатерина Дафовска, Ирина Никулчина и стотици други, както и в последните години на Радослав Янков, Александра Жекова, Владимир Зографски, Алберт Попов и Камен Златков. Развитието на белите спортове и успехите през втората половина на 20 ти век бяха резултат и от развитието на ски инфраструктурата и зимният туризъм в България за мащабите на онези години и възможността хиляди българи да се докоснат до тази магия. Боровец, Пампорово и Витоша бяха синоним на българските ски дестинации и домакини на престижни спортни прояви. През последните десетилетия, независимо от отличните дадености на нашата родина, развитието на инфраструктурата за зимен спорт и туризъм чувствително изостава дори от много по-скромни като възможности държави в Европа. С голяма надежда и ентусиазъм от страна на всички любители на ски спорта, местната общност и инвеститори бе реализиран проекта за ски център в Банско и само за 15 години се превърна в световно разпознаваема българска ски марка. Плахите опити на държавата за създаване на по-добри условия за инвестиции и развитие на ски инфраструктура срещат яростна съпротива и де факто поставят пред невъзможност местните общности и инвеститори за реализация на каквито и да било проекти. Зимният спорт и туризъм е безалтернативен за устойчиво развитие на планинските райони, за възпитаване на нашите деца в дух на любов и уважение към природата, за борба с демографската криза и обезлюдаването на тези региони. Нека не допуснем самозвани “любители на планината и българската природа” да бъдат изразители на нашето мнение, нека кажем своето голямо и силно ДА на развитието на зимният спорт и туризъм за една по-модерна, просперищаща и здрава България. Нека заявим своята позиция и покажем, че истинските любители на планината и белите спортове сме много повече и се съберем на 11 Януари 2018 г., в 18.00 ч. на кръстовището на бул. Витоша и ул. Партиарх Евтимий. Ще проведем шествие по бул. Витоша до Министерски съвет.\"↵↵Апелът е подписан от Петър Попангелов, Радослав Янков, Александра Жекова, Ирина Никулчина, Христо Стоичков, Наско Сираков, Лъчезар Танев, Любо Ганев, Димо Тонев, Томас Лафчис, Мария Гроздева, Илиана Раева, Ути Бъчваров, Атанас Атанасов, Габриела Петрова, Георги Гетов, Тихомир Иванов", "date": "2018.01.05", "title": "Известни личности организират в София шествие в подкрепа на ски туризма"}
{"url": "http://www.faktor.bg/bg/articles/goranov-predlaga-merki-sreshtu-igrite-s-kasovi-belezhki-i-fakturi", "text": "Бензиностанциите не винаги издават касова бележка на клиентите, а понякога \"обединяват\" платеното от няколко души в документ само на един клиент, на когото издават фактура. За да пресече тази практика Министерството на финансите, ръководено от Владислав Горанов, предлага промени в наредбата за отчитане на продажбите с фискални устройства, съобщи econ.bg. В проекта са включени и други текстове с нови изисквания към софтуера, с който търговците отчитат продажбите, специални текстове за аптеките за отчет на лекарствата, покривани частично или изцяло от здравната каса, както и към електронните магазини. Органите на НАП са установили случаи на зареждане на течни горива на един клиент, без да се издава фискален бон. На следващия клиент се издава фискален бон, като се включва и продажбата на предходния клиент, информира министерството.  Друга практика е да зареждат различни клиенти, без да се издаде документ за продажба (фискален бон) на всеки клиент, а после се издава документ, който обединява продажбите. Така клиент може да получи фактура за артикули, които не е платил и да обяви пред проверяващите по-големи количества налични течни горива с недоказан произход и без платен акциз. Затова ведомството предлага в наредбата да се запише изрично, че \"фискален бон се издава за всяка продажба на течни горива на всеки клиент и че не се допуска обединяване на повече от две зареждания на горива, направени от един клиент в един фискален бон\". Измененията, които министерството предлага, ще премахнат предпоставките за некоректно данъчно поведение от определени задължени лица. Ще се попречи и да се ограничават правата на потребителите в бензиностанциите, се казва в мотивите.", "date": "2018.01.05", "title": "Горанов предлага мерки срещу \"игрите\" с касови бележки и фактури"}
{"url": "http://www.faktor.bg/bg/articles/kmetat-na-bansko-georgi-ikonomov-lazhat-za-nov-bum-na-stroitelstvoto", "text": "\"Няма да има нов бум на строителството, каквито неверни твърдения се тиражират\", каза кметът на Банско Георги Икономов на извънредна пресконференция, съобщи 24часа. Той уточни, че през 2012 г. община Банско започна процедура по изготвяне на Общ устройствен план. В процеса на проучване и изготвяне на плана, се установило, че между 2004 и 2010 г. (управлението на Сергей Станишев с БСП, НДСВ и ДПС), извън регулационните граници на града, са урбанизирани и застроени големи територии от 8 местности.  Общият устройствен план минава необходимите съгласувания, като е изготвена и приета Екологична оценка и влиза в сила на 28 декември 2016 г., припомни Икономов. През 2014 г. се възлага изработването на ПУП-ПРЗ за Селищни образувания на Банско. С проекта в землището на града се обхваща обща площ от 1894 дка. Към днешна дата 55,6% от площите са застроени със жилищни сгради и сгради за обществено обслужващи дейности. Около 34% са земеделски територии. Проектът за ПУП–ПРЗ предвижда урегулиране на цялата територия, което обхваща основно застроени земи, с цел осигуряване на транспортна и техническа инфраструктура за обслужването им.  Разработката не обхваща територии извън предвидените в ОУПО, не засяга територии на Национален парк \"Пирин\", предвижда буферни зони по границите с Парка и не е пряко свързана с инвестиционни намерения за бъдещи спортни съоръжения. Около 20% от незастроената територия е предвидена за изграждане на паркове и озеленяване, градини, транспорт и комуникации. Предвижда се урбанизиране на земеделските територии, които са разположени между вече застроени земи, като новите територии, отредени за жилищно застрояване и обществено обслужване са 382 дка. от общо 1894 дка. обхванати от разработката.  Градоустройствените показатели на новообразуваните УПИ са намалени с около 2 пъти от тези на вече застроените имоти, като плътността на застрояване е 30%, кинт 0,9 мин. озеленяване 50 на сто и максимална височина 10 м. (3 етажа), задължително е осигуряването на паркоместа за посетителите в границите на имота.", "date": "2018.01.05", "title": "Кметът на Банско Георги Икономов: Лъжат за нов бум на строителството"}
{"url": "http://www.faktor.bg/bg/articles/dnk-analiz-dokazva-rosen-angelov-e-ubietsat", "text": "ДНК анализ доказва, че Росен Ангелов е извършителят на шесторното убийство в Нови Искър. Той е действал сам и не е имал съучастник, уточни шефът на Националната следствена служба Борислав Сарафов на брифинг в Съдебната палата, предаде \"Нова\". Аутопсиите показват, че всяка жертва е убита с няколко изстрела, като в главата на всеки е произведен контролен изстрел, обясни още Сарафов. Росен Ангелов има три присъди. Едната е за кражба, втората – за изнасилване, а третата присъда е за това, че в село Луково е съблякъл дете на 12 години и блудствал с него. За това престъпление е осъден на осем години затвор. Той обаче не е изтърпял наказанието си, защото се е укрил. През 2009 г. е обявен за общодържавно издирване. Ангелов е обект на разследване и за кражба и обсебване. Обект е и на още едно наказателно производство, което тече в момента, което също е за блудство с лице под 14-годишна възраст.", "date": "2018.01.05", "title": "ДНК анализ доказва - Росен Ангелов е убиецът"}
{"url": "http://www.faktor.bg/bg/articles/mvr-razprostrani-aktualna-snimka-na-rosen-angelov", "text": "МВР разпространи актуална снимка на обявения за общо-държавно издирване Росен Ангелов. Хората, които го разпознават на актуалната снимка и имат информация за местонахождението му, могат да подават сигнали на тел. 112 или в най-близкото поделение на МВР при гарантирана анонимност. От МВР предупреждават, ако граждани забележат лицето, да не влизат в диалог и контакт с него, защото той е изключително опасен, а веднага да сигнализират на полицията. Според профила му от затвора той е хитър, лукав, прикрит, със завишено самочувствие, конфликтен, интригант, бързо адаптивен, упорит, високо интелигентен. Според затворническите власти той се опитва да прави добро впечатление, но възприема и най-малкият неуспех като разстойващ. Прякорът му е Горския човек. Като извършител той е действал сам и не е имал съучастници. Той се придвижва през гора и през планини, като взема всички мерки, за да не бъде установен и задържан. По думите на главния секретар на МВР издирваният Росен Ангелов е изключително опасен и въоръжен. Росен Ангелов има преднина, тъй като убийството е извършено на 31 декември през нощта, а е открито на 2-ри януари, като е взел всички мерки да се укрие. Мотивът за убийството е личен. Той е имал връзка с една от жертвите  - Кети Кюхова. Майката на убитата Кети е била наясно с тази връзка. По думите на гл. секретар на МВР лицето Росен Ангелов е с особен характер и ставал раздразнителен, когато е отхвърлен. Според властите Кети е била първата жертва, след това е убито семейството в къщата. Кети най-вероятно е превозена с автомобила и тялото и е било захвърлено. Убийството е извършено с едно оръжие. Ангелов е направил опит да заличава следите на местопрестъплението, събирал е гилзите от оръжието и е размествал телата на жертвите. Росен Ангелов е убил всички в къщата, включително кучето, като я е претърсил изцяло и е използвал ритници, за да разбива вратите.  Ангелов не може да напусне страната защото няма документи за самоличност.", "date": "2018.01.05", "title": "МВР разпространи актуална снимка на Росен Ангелов и предупреди да се избягва контакт с него"}
{"url": "http://www.faktor.bg/bg/articles/politsiyata-otkri-tyalo-vav-vodite-na-reka-iskar-tova-li-e-rosen-angelov-ili-nova-negova-zhertva", "text": "Тяло на мъж е открито минути преди 16 ч. във водите на река Искър, в района на Владо Тричков, предаде БНР.  Тялото е  намерено от полицейските екипи, които участват в издирването на обвинения за шесторното убийство Росен Ангелов, но към момента самоличността на намерения е неясна. В района има засилено полицейско присъствие.", "date": "2018.01.05", "title": "Полицията откри тяло във водите на река Искър - това ли е Росен Ангелов или нова негова жертва?"}
{"url": "http://www.faktor.bg/bg/articles/zadarzhaha-dvama-18-godishni-za-poslednoto-vzrivyavane-na-bankomat-v-sofiya", "text": "За последното взривяване на банкомата в София в квартал \"Люлин\" са задържани двама души. Това са 18-годишни младежи, които не са криминално проявени. Това каза на брифинг главният секретар на МВР главен комисар Младен Маринов. Припомняме, на 28 декември 2017 г. в 03.25 часа, в полицията е постъпил сигнал за нанесени щети по банкомат, монтиран в помещение със свободен достъп на бул. „Панчо Владигеров“. При огледа на място не бе констатирана липса на пари. \"Младежите споделиха, че мотивацията им е дошла от телевизията. Гледали са случаите на разбити банкомати, но са пропуснали последната серия, а именно тази за задържането на извършителя в Перник. По случая в Перник има един задържан, а другите извършители още се издирват. Но престъплението е разкрито и извършителите са разкрити“, допълни Маринов.", "date": "2018.01.05", "title": "Задържаха двама 18-годишни за последното взривяване на банкомат в София"}
{"url": "http://www.faktor.bg/bg/articles/viktor-nikolaev-s-nova-ekranna-partnyorka", "text": "Аделина Радева, която води централните новини на БНТ „По света и у нас“ и публицистичното предаване „Още от деня“, сменя медията. От 15 януари тя ще води сутрешния блок на Нова „Здравей България“ заедно с Виктор Николаев. Николаев остана без екранен партньор, след като Ани Цолова излезе в творчески отпуск. Аделина Радева натрупа сериозен опит в двете предавания и е едно от най-разпознаваемите лица на БНТ. За Аделина Радева отиването в Нова всъщност е връщане в Нова телевизия. Преди да започне работа в БНТ, тя бе кореспондент на Нова в Гърция. Очаква се новото лице на Нова да подпише договор следващия понеделник, но няма да влезе в ефир веднага. Новината все още не е потвърдена официално от нито една от двете национални телевизии. Но днес Радева се е сбогувала с колегите си. Неофициално от Нова разказаха, че \"оферти\" за работата са получили и колежките на Радева от БНТ - Поли Златарева и Добрина Чешмеджиева. Златарева води \"Още от деня\" заедно с Радева като двете се редуват през различните дни, а Чешмеджиева - \"Референдум\" във вторник вечер.", "date": "2018.01.05", "title": "Виктор Николаев с нова екранна партньорка?"}
{"url": "http://www.faktor.bg/bg/articles/novini/balgariya/ekspert-bansko-vzrivi-stranata", "text": "Северозападна България, в лицето на Видин, Монтана и Враца, излезе с идеята да се отдели от страната ни като автономна област и да се присъедини към Румъния.  \"Голяма част от хората в Северозапада работят в Румъния, поради по-високите заплати. Те не искат да са най-бедният регион в страната и не подкрепят правителството, което не защитава публичните им интереси. Не подкрепят и съдебната система\", обясни директорът на Центъра за анализи и оценка на туризма доц. Румен Драганов пред Bulgaria ON AIR.  Темата на разговора в студиото на \"България сутрин\" обхвана и наболелия казус с Банско и построяването на втори кабинков лифт.   \"Банско взриви страната. Имаме гигантско нарушение на закона от 2001 г. насам – навлизане в национален парк и разрушаването му. Намесват се финансови институции, които унищожават природата. Има престъпление и ние искаме да знаем кой е виновен\", отбеляза доц. Драганов пред Bulgaria ON AIR.  Според него министрите се гънат как да излязат от цялата ситуация, а казусът вероятно ще свърши с нечия оставка, която да изгърми като бушон.", "date": "2018.01.05", "title": "Експерт: Банско взриви страната"}
{"url": "http://www.faktor.bg/bg/articles/anna-zarkova", "text": "Убийството в Нови Искър ще бъде разкрито докрай, защото то е от битовите или конвенционални, както ги наричат криминалистите. Това е мнението на журналиста Анна Заркова, която коментира ужасяващото шесторно убийство в новогодишната нощ. \"Около него не мирише на много пари, на политика, на петрол и т.н., както мирише около всичките 150 неразкрити поръчкови убийства\", обясни Заркова в \"България сутрин\". Според нея миналото на заподозрения и издирван от полицията Росен Ангелов, се явяват потвърждение на версията, че именно той е убиецът. \"Още нещо се явява потвърждение на тази версия. Още от самото начало беше ясно, че това убийство е дело на някакъв психопат\", коментира Анна Заркова пред Bulgaria ON AIR. Междувременно акцията и блокадата на село Луково приключи. По данни на полицията издирваният мъж има или е наел вила в района. Според неофициална информация около тази вила са били намерени и кървави дрехи, но все още липсва потвърждение от страна на полицията. Към този момент следите на Росен Ангелов се губят. По данни на Bulgaria ON AIR мъжът е планинар и дори има слухове, че е бил част от Френския чуждестранен легион.", "date": "2018.01.05", "title": "Анна Заркова: Около убийството в Нови Искър не мирише на пари, политика, петрол, както мирише около 150 неразкрити поръчкови убийства"}
{"url": "http://www.faktor.bg/bg/articles/novini/balgariya/boyko-noev-nay-razrushitelna-za-armiyata-bi-bila-realizatsiyata-na-proslovutite-golemi-proekti-za-modernizatsiya", "text": "Без съмнение, потенциално най-разрушителна за армията би била реализацията на прословутите „големи проекти за модернизация”, засега на стойност 2,4 млрд. лева, които са в ярко противоречие не само със здравия разум, но и с чл. 86 на действащата Национална Отбранителна Стратегия. Разрушителна, защото би „изяла” целия допълнителен ресурс, който държавата е готова да даде за отбраната. Това каза Бойко Ноев - министър на отбраната в правителството на СДС, в служебното правителство на Ренета Инджова, заместник-министър на отбраната в правителството на Любен Беров и бивш посланик в НАТО, Белгия и Люксембург, в интервю за Агенция „Фокус“ за състоянието на въоръжените ни сили. По думите му трябва да се изготви цялостен, а не субективно-селективен план за модернизация на армията, който трябва да бъде приоритизиран така, че да осигурява едновременно и балансирано развитие на способности в целия отбранителен спектър, а не както досега на отделни “ниши”, за сметка на всичко останало. „Този план трябва да тръгва от дрехите и обувките на войника и средствата му за водене на бой и защита, за да стигне до основните платформи, които ще изискват и най-големи разходи. Твърде спорно е дали по-доброто решение именно днес е цялостната подмяна на бронираната техника на сухопътните войски (т.нар. “нова бронирана машина”), или модернизацията на част от съществуващия парк. Да не говорим за компрометирания подход за обновяването на флота“, коментира Ноев. По думите му въпросът за изтребителите наистина е приоритет и трябва да бъде изваден пред скоби. „Дългогодишната агония около поддръжката на МИГ-овете трябва да бъде прекратена и проектът за новия тип изтребител, наред с модернизацията на наземната ПВО да тръгнат по бърза писта за да можем след 2-3 години наистина да гарантираме въздушния си суверенитет, без извън-системни зависимости“, добави той.  Според него минимумът, отправната точка за днешната отбрана е около 2 млрд. лева. „Такива средства за 2018 г. вече не могат да бъдат осигурени. Но около 1.6 млрд. (бюджета на Министерство на отбраната плюс инвестиционните програми) по принцип са планирани и сега. Правилното им разпределение, на базата на една нова структура на силите и нов план за модернизация би могло още през втората половина на 2018 г. да даде първите позитивни импулси. Изхождайки от практиката за натрупване на бюджетен излишък през последните години, за 2019 и 2020 г. кумулативните разходи за отбрана могат да растат с по 200 млн. годишно“, добави той.", "date": "2018.01.05", "title": "Бойко Ноев: Най-разрушителна за армията би била реализацията на прословутите „големи проекти за модернизация”"}
{"url": "http://www.faktor.bg/bg/articles/novini/balgariya/kitayskiyat-prezident-voennite-da-badat-gotovi-za-voyna", "text": "Китайският президент Си Дзинпин призова военните да бъдат готови за война и да не се страхуват от смъртта при защита на държавата, предаде БГНЕС. Призивът на държавния глава към най-голямата бойна сила в света, части от който бяха разкрити едва късно в четвъртък, дойде по време на онова, което държавните медии характеризираха като рядко обръщение на китайския лидер до всички военни в страната.  Си Дзинпин стана най-могъщият лидер на Китай през последните десетилетия по време на конгреса на Комунистическата партия през октомври, а реториката от тази седмица и изображения на струпани на едно място войници и танкове изглеждат създадени, за да подкрепят новия му образ на силен лидер. Китайският военен персонал „не трябва да се страхува от трудности или смърт“, каза президентът пред хиляди военни по време на посещение за инспекция в сряда в армейско командване в северната провинция Хъбей, предаде агенция Синхуа. Президентът призова също така военните, едно временно изостанала военна сила, чиято бърза модернизация през последните години породи тревога в Азия и Вашингтон, да продължат да се развиват. Той призова армията да засили научните изследвания в областта на високотехнологичните военни средства и да се ангажира с „истинско бойно обучение“, съобщи Синхуа. „Създайте елитна и мощна сила, която винаги е готова за битката, способна да се бори и със сигурност да спечели, за да изпълни задачите, дадени от партията и хората в новата ера“, цитиран е държавният глава. Като началник на Централната военна комисия на Комунистическата партия, Си Дзинпин е главнокомандващ въоръжените сили на Китай, чийто личен състав наброява повече от две милиона. Синхуа определи обръщението на президента към войската „като първия път, когато комисията провежда мобилизационна среща за всички въоръжени сили“", "date": "2018.01.05", "title": "Китайският президент:  Военните да бъдат готови за война"}
{"url": "http://www.faktor.bg/bg/articles/novini/balgariya/de-psrofundis-zdrasti-na-predsedatelstvoto-sbogom-na-ilyuziite", "text": "От началото на тази година България е председател на Съвета на Европейския съюз и мнозина, особено в самата Европа, се питат – защо.  Ами защото ни е дошъл редът, бе, граждани, просто е. Не е по заслуги. Нито е заради добродетели. Още по-малко – за да оправим Евросъюза, който е закъсал, горкият, и има нужда от преливане на здрав разум, житейска мъдрост и дипломатически умения.   Около това председателство има няколко мита, които трябва да се развенчаят.   е, че председателството ще ни струва скъпо. Както винаги, и в този случай парите са нещо относително - на някои българи похарчените милиони ще им легнат скъпо, на други - евтино, а на трети ще им дойдат съвсем по размера на джоба. Да, сред странните свойства на парите не е само онова, че най-доброто им качество е тяхното количество. Помислете и за другия парадокс – кинтите, които за един са разход, за друг са приход. Особено сладко е да си онзи, който разходва чужди пари, а от тях получава свои. В този смисъл – колкото по-скъпо излезе председателството, толкова повече приходи, не мислите ли. Ако не – помислете, де.   е, че по време на председателството България ще управлява Европа. Ей сега ни паднаха, ще им разкажем играта, потриват ръце патриотичните оптимисти. Ще управляваме Европа, ама колкото клаксонът управлява автомобила.  За целта ЕС си има ЕК. А в следващите 6 месеца ние ще сме председател не на ЕС, а на Съвета на ЕС, важен орган, доколкото съгласува общите позиции по важните теми от европейския дневен ред, но не и място, където да развихрим управленските си умения и фантазии.  Нашата функция като председател е да създадем нормални условия, за да се съберат съответните министри, да си поговорят така, че взаимно да се чуват, да има кафе и закуски на пиш-паузата, да се напишат и подпишат протоколите от срещата – такива неща. Най-важното, което не трябва да допуснем, е някоя партньорска държава да се скара с друга фатално. Нали помните Бай Ганьо: „Като кажа така фф…..ф…..атално, сякаш фащам някого за гушата”. Та казвам, че трябва тънко и дипломатично да се опитаме не да създаваме, а да тушираме противоречията и да намираме разтегливи формули, за да ги опаковаме като общи позиции. Но няма как да командваме, да се разпореждаме, да хайдутуваме или други магарии да правим.   е, че някои приоритети на българското председателство като единството на ЕС, Брекзит, мигрантската криза, финансовата рамка на съюза, реално ще зависят по какъвто и да било начин от нас. Всъщност „българските” приоритети в случая са европейски, просто развитието им съвпада по време с нашето председателство - не ние сме ги измислили и няма ние да ги решим. В тези най-важни посоки дори няма да ни оставят да сътворим някоя глупост, ако сме чак толкова тъпи, та да се опитаме.   Това веднага стана ясно от поредния, но вероятно не последен, могъщ български гаф по другата ключова тема - „санкции срещу Русия”. Един ден министър Лиляна Павлова казва за ТАСС, че България ще постави като приоритет на председателството отмяната на европейските санкции срещу Русия, на другия ден сама излиза да се опровергае по българския телевизор, като заявява, че „по време на председателството ни въпросът за санкциите срещу Русия няма да бъде повдиган”.  Предполагам – не, направо бих се обзаложил, че между двете взаимно изключващи се изявления, Лиляна Павлова е имала недвусмислен и вълнуващ телефонен разговор, ако не със самия Брюксел, то с някой, който знае Брюкселите що значат.  Другата възможност е ТАСС, любимата на цял свят агенция за руска хибридна война, за пореден път да манипулира изявление на български министър или директно да лъже. Но ако е така, къде е острата реакция от страна на Лиляна Павлова спрямо ТАСС? Бих очаквал тя да обясни какво точно е казала, за да схване наивната българска публика как точно руснаците лъжат. Но такава министерска реакция няма, което ме навежда на мрачни мисли. Моята мрачност по темата  обаче не е от вчера. Преди няколко месеца във Варшава и премиерът Борисов, и президентът Радев, наблегнаха на това колко добре би било въпросните санкции да отпаднат и казаха, че по време на председателството си България трябва да работи за това.  Точно във Варшава да фффанат да говорят такива фффаталности, моля ви!  На всичкото отгоре пък сега, в новогодишното си обръщение, президентът Радев не обели и дума за никакво председателство, приоритети, ЕС, НАТО и другите основни български надежди и възходи, предвидени за през 2018. Този тип май наистина си живее в свят от празни мисли на един празен човек, но без дори намек за някаква чувство за хумор.  Господи, опази ме от възможността да попадна дори за миг в главата му. Но как да стане това, след като той е глава на цялата ни държава…..Но най-лошото, че никой от нас не знае какво е готов Радев да ни причини, като на някой най-висок европейски форум в София изръси някаква поредна антиевропейска глупост.  Щото той Крим не прощава - като е бил руски веднъж в главата ти, си остава руски завинаги, нали, независимо дали си само кандидат-президент или си станал вече цял президент.   И нищо, че Петро Порошенко онзи ден заяви очакването на целия украински народ по време на българското председателство да се засилят не само политическото асоцииране и икономическата интеграция, но и подкрепата за възстановяване на териториалната цялост на Украйна от страна на ЕС. Ама аз не съм чел тия работи да ги има записани някъде сред приоритетите на председателството ни – или бъркам.       За сметка на това, както става ясно,  гласи, че ще оправим Западните Балкани, тоест, ще дадем своя огромен принос в процеса на интеграция на страните от региона към ЕС.  Е, теоретично погледнато, би било хубаво България да има такава тежест пред европейските партньори, а дипломацията ни - такива умения и добри идеи, че да можем да си покажем поне върха на носа в решенията по въпросната тема. Но не е такъв случаят и няма защо да се напрягаме. На всичкото отгоре, ние не сме и най-добрия пример за напреднала /и напредничава/ европейска държава, който да ги вдъхнови – икономически сме на същото ниво като тях или дори по-зле; политически сме напълно подвластни на популизма и руските интереси; защитата на демокрацията, спазването на гражданските права, търсенето на истината и справедливостта, не са сред приоритетите на нашата правоохранителна и правораздавателна система, а институциите ни като цяло се крепят на простия факт, че няма кой да ги духне, за да се сринат върху собствената си некадърност и корумпираност.    Но, да, времето на българското председателство се оказа подходящ момент   Брюксел май най-после разбра какво гласи Русия тук и сега сякаш се готви за нов етап в текущата стратегическа битка за влияние. С помощта на София.  Въпросът е дали и доколко София наистина е готова да участва в подобна битка на страната на Европа? Да, подписването на договора за приятелство и сътрудничество с Македония е стъпка в правилна посока. Поредицата балкански срещи по важни въпроси от взаимен интерес, както и уредената вече балканска среща на върха в София като кулминация на нашето председателство, също са добри стъпки. Въпросът е кога кукловодите от Москва ще скръцнат със зъби на тукашните си кукли – а, стига, де.  Не бива да се залъгваме също, както мнозина правят, че ако нашето председателство мине добре, ако сме достатъчно послушни и примерни, Европа изведнъж ще стане много по-готова за приемането ни в Шенген и Еврозоната. Както често ни повтарят разни европейци, но ние сякаш не искаме да чуем, решението на този въпрос зависи всъщност не от европейската, а от българската готовност.  Ако питате мен, прави са холандските, германските и другите, които казват – колкото и добре България да охранява външната граница на Евросъюза, ако нейната полиция, прокуратура и съд не охраняват вътрешните граници на закона, човешките права, свободата и демокрацията, значи страната не е готова за нищо.  И са прави също, че не може да влезеш в клуба на най-богатите, ако си беден – каква е ползата за теб самия, ако постоянно ще се червиш, че не можеш да си платиш не само всекидневния масраф, но и членския внос дори.  Така че, призовавам ви, граждани – наистина да кажем здрасти на председателството, защото, въвлечени в подготовката и провеждането му, имаме шанс да станем повече европейци, отколкото сме в момента. Но да кажем и сбогом на илюзиите, че ако сами не си помогнем в своя европейски напредък, някой друг ще го направи.", "date": "2018.01.05", "title": "De Psrofundis: Здрасти на председателството, сбогом на илюзиите"}
{"url": "http://www.faktor.bg/bg/articles/kobra-i-zhandarmeriyata-tragvat-po-petite-na-ubietsa-ot-novi-iskar", "text": "И спецчастите от армията  - командоси от специалните сили на армията, отряд \"Кобра\" на МВР и жандармерията, се включват в издирването на Росен Ангелов в Искърското дефиле. Гранична полиция пък ще предостави свои високопроходими джипове, съобщи \"24 часа\". Това е било решено на съвещание в СДВР тази сутрин. На заседанието са участвали премиерът Бойко Борисов, главният секретар на МВР Младен Маринов, началникът на отбраната ген. Андрей Боцев и екипът, който разследва шесторното убийство от Нови Искър. Ангелов се издирва като основен заподозрян за убийството, обявиха преди ден от МВР. В дефилето има над 300 къщи, които са необитаеми през зимата и Ангелов може да се укрива в тях. Засилва се и полицейското присъствие във всички населени места от дефилето, за да се гарантира сигурността на хората, било решено още на съвещанието тази сутрин.", "date": "2018.01.05", "title": "\"Кобра\" и жандармерията тръгват по петите на убиеца от Нови Искър"}
{"url": "http://www.faktor.bg/bg/articles/novini/svyat/erdogan-namekna-che-mozhe-da-kupi-raketni-sistemi-ot-frantsiya", "text": "Президентът на Турция Реджеп Тайип Ердоган съобщи, че ще обсъди по време на посещението си в Париж сътрудничеството в сферата на отбраната заедно със своя френски колега Еманюел Макрон. Той подчерта, че страната му ще „предприеме важна стъпка“ заедно с френско-италианския отбранителен консорциум ЕУРОСАМ, предава Reuters. Ердоган не уточни каква точно ще бъде тази стъпка, но през ноември Турция подписа документ за изразяване на намерение с Франция и Италия за сътрудничество в общите отбранителни проекти. Източници от министерството на отбраната на Турция съобщиха, че е проявен интерес към ракетната система на ЕУРОСАМ – САМП-Т.  „Готови сме да засилим сътрудничеството си с Франция във всяка сфера, включително и в отбранителната индустрия“, заяви Ердоган в Истанбул, преди да замине във Франция. „Стъпката, която предприемаме по ЕУРОСАМ е важна и ще я обсъдим днес“, допълни той. Турският президент допълни, че ще обсъди с Макрон и теми като статута на Ерусалим, положението в Ирак и Либия, развитието на събитията в разделен Кипър, както и въпроси, свързани с ЕС.", "date": "2018.01.05", "title": "Ердоган намекна, че може да купи ракетни системи от Франция и Италия"}
{"url": "http://www.faktor.bg/bg/articles/dve-znakovi-sreshti-na-borisov-s-premiera-na-yaponiya-i-prezidenta-na-azerbaydzhan", "text": "В средата на януари премиерът Бойко Борисов ще проведе две знакови срещи -с японския си колега Шиндзо Абе и с президента на Азербайджан Илхам Алиев. Японският премиер планира обиколка в шест европейски държави, като по-голямата част от тях са от Източна Европа. Става дума за България, Румъния, Сърбия, Естония, Латвия и Литва. Ние сме втората държава, в която японският премиер ще посети по време на визита си в Европа. Голяма японска делегация начело с Абе трябва да пристигне у нас в края на другата седвиа. Все още се договаря точната дата и темите, по които ще се водят разговорите. Абе обаче ще пристигне у нас с два самолета, превозващи делегация от над 100 души, сред които представители на местния бизнес. Това е доказателство, че японците ще търсят поле за инвестиции у нас.  Междувременно японският посланик Масато Ватанбе пък е разговарял със зам.-министъра на икономиката Александър Манолев. По време на срещата станало ясно, че страната ни има интерес за навлизане на редица БГ продукти към японския пазар. Сред тях са родните вина, известни с високото си качество, розовото масло, млечните и рибните продукти. Стокообменът между България и Япония е достигнал стойност от 151 млн. долара, което пък е най-високото постигано ниво на взаимната търговия от 2008 година насам. Така предстоящата визита на Абе ще се използва за поощряване икономическите контакти между двете страни. През ноември 2017 година Япония и ЕС приключиха преговорите за споразумението за свободна търговия, което трябва да влезе в сила от 2019 година, а обиколката на Абе е потвърждение на тези договорки. На 15 януари пък Борисов заминава за Азербайджан по покана на Алиев. Поводът е официалното откриване на директната самолетна самолетна линия София - Баку, която трябва да заработи още от следващия ден. Тя бе договорена още през октомври при визитата на президента Румен Радев в Баку. Двамата ще проведат и среща, на която ще се обсъждат теми от взаимен интерес като доставките на природен газ и проекта за хъба „Балкан“.", "date": "2018.01.05", "title": "Две знакови срещи на Борисов - с премиера на Япония и президента на Азербайджан"}
{"url": "http://www.faktor.bg/bg/articles/novini/svyat/politiko-evropredsedatelstvoto-e-shans-za-balgarite-da-okazhat-natisk-na-svoya-politicheski-elit", "text": "Председателството на Съвета на Европейския съюз е голям момент за България и българите го знаят. Това се вижда и в медиите, които следят много внимателно въпроси като корупцията в страната и връзките с Русия. Така анализаторът Крисчън Оливър от авторитетното издание \"Политико\" коментира българското европредседателство, цитиран от \"Дневник\".  По думите му новините от България през последните две години не са били особено добри, и припомня бежанската вълна и банковата криза през 2014 г. Българите знаят, че сега са в светлината на прожекторите и всички ще гледат към тях много внимателно. По думите му в България цари широкото усещане, че хората не искат собствената им страната да изглежда зле, но в същото време смятат, че политическата класа е изключително лоша и трябва да бъде наказана и да бъде държана отговорна за неработещата съдебна система. Според Оливър българите харесват идеята, че ще бъдат в центъра на вниманието, което може би ще накара политиците да започнат да работят добре. Хората не искат страната им да бъде опетнена на световната сцена, защото това е завладяваща държава, към която всеки българин е привързан, и смятат, че политическата класа я съсипва, коментира експертът. По думите му съществува надежда, че ще има един технократски елит, който ще помага за ежедневните дейности, свързани с европредседателството. Това не са политиците, които се виждат всеки ден в София, а хората, които ще могат да помагат зад сцената, допълва Оливър. На въпроса дали политическите партии ще работят заедно, за да помогнат България да изглежда добре, или всъщност ще се борят помежду си и ще използват платформата на председателството, за да печелят политически точки у дома, Оливър отговаря, че вътрешните борби са голям проблем и печеленето на точки вероятно ще бъде по-важно от това всички да си сътрудничат.", "date": "2018.01.05", "title": "Политико: Европредседателството е шанс за българите да окажат натиск на своя политически елит"}
{"url": "http://www.faktor.bg/bg/articles/tuitar-blokira-profila-na-neonatsistka-nova-zora-v-gartsiya", "text": "Профилът на крайно дясната гръцка партия \"Златна зора\" в Туитър е блокиран, съобщи в. \"Екатимерини\". Това се случва две седмици, след като социалната мрежа въведе нови правила за употреба, за да се бори срещу расизма. „Златна зора“ излезе с официално изявление, в което се изтъква, че блокирането е организирано от „медиите и корумпираните политици, контролирани от новия световен ред“. В същото време от \"Туитър\" все още не са излезли с коментар дали блокирането е в резултат на новите правила. Неонацистката партия \"Златна зора\" се  ръководи от Николаос Михалолиакос. Нейните членове се противопоставят категорично на имиграцията, марксизма, глобализацията и мултикултурализма.  През есента на 2013 г. Михалолиакос и други депутати и активисти на формацията бяха арестувани по обвинения в образуване на престъпна организация и в извършване на убийства и изнудвания, както и в репресии над имигранти. Активистите на партията продължават са все още в затвора, в очакване на съдебен процес.", "date": "2018.01.05", "title": "\"Туитър\" блокира профила на неонацистка \"Златна зора\" в Гърция"}
{"url": "http://www.faktor.bg/bg/articles/izpravyat-na-sad-sobstvenik-na-firma-ukril-4-5-miliona-leva-danatsi", "text": "Дело срещу собственик на фирма /34 г./, обвинен за укриване на данъци от над 4,5 милиона лева, ще тръгне в началото на февруари, съобщиха днес от пресслужбата на Окръжния съд във Варна. Според прокуратурата престъплението е извършено в периода от 14 май до 14 ноември 2007 година. През това време собственикът на фирмата, регистрирана в Провадия, е избегнал плащането на данъчните си задължения, които са в особено големи размери. Престъплението е извършено чрез фалшиви справки-декларации, подавани в НАП.  От пресслужбата на съда уточняват, че мъжът е със средно образование, осъждан.", "date": "2018.01.05", "title": "Изправят на съд собственик на фирма, укрил 4,5 милиона лева данъци"}
{"url": "http://www.faktor.bg/bg/articles/izvadiha-trupa-na-udaveniya-mazh-vav-vlado-trichkov-ne-e-na-rosen-angelov", "text": "Приключи операцията по ваденето на тялото на удавения мъж във Владо Тричков, като все още няма данни за самоличността на намерения труп, който бе открит от полицейски служители. По непотвърдена информация не става въпрос за издирвания Росен Ангелов, а за друг човек.  Пред камерата на Канал 3 жител на Владо Тричков разказа, че преди месец и половина в района е изчезнал човек от Гниляне и негов близък е разпитвал за него. Към момента продължава и издирването на 56-годишния Росен Ангелов. Според експертизата той е единственият и категоричен извършител на шесторното убийство в Нови Искър. В района около Нови Искър и Луково е разположена бронирана техника, продължават издирвателните дейности в цялото Искърско дефиле.", "date": "2018.01.05", "title": "Извадиха трупа на удавения мъж във Владо Тричков, не е на Росен Ангелов"}
{"url": "http://www.faktor.bg/bg/articles/vremenno-se-promenya-dvizhenieto-v-sofiya-zaradi-ofitsialnoto-poseshtenie-na-kolegiuma-na-komisarite-na-ek", "text": "Временно се променя организацията на движението в София заради официалното посещение на колегиума на комисарите на ЕК във връзка с Българското председателство на Съвета на Европа. Това съобщиха от пресцентъра на Столична община.   Забранява се престоят и паркирането на пътни превозни средства, с изключение на автомобилите, превозващи участниците в мероприятията, както следва:   От 17.30 часа на 10 януари до отпътуване на делегациите на 12 януари на ул. „Ген. Гурко” между ул. „Г. С. Раковски” и ул. „Кн. Александър І”.  От 17.30 часа на 10 януари до приключване на мероприятията 11 януари:  - на ул. „Кн. Александър І” между ул. „Ген. Гурко” и бул. „Цар Освободител”;  - на ул. „Аксаков” между ул. „Дякон Игнатий” и ул. „Г. С. Раковски”;  - на ул. „Дякон Игнатий” между ул. „Ген. Гурко” и бул. „Цар Освободител”;  - на ул. „Кузман Шапкарев” между ул. „Иван Вазов” и ул. „Ген. Гурко”;  - на ул. „Славянска” между ул. „Г. С. Раковски” и ул. „Дякон Игнатий”;  - на ул. „Г. Бенковски” между бул. „Цар Освободител” и ул. „Иван Вазов”;  - на ул. „Иван Вазов” между ул. „Г. С. Раковски” и ул. „Дякон Игнатий”.  От 06.30 часа до приключване на събитията на 11 януари:  - на площад „Кн. Александър І”, срещу Национална художествена галерия;  - на пл. „Кн. Александър І” между бул. „Цар Освободител” и ул. „Московска”.  От 17.30 часа на 11 януари до приключване на мероприятията на 12 януари:  - на ул. „Доспат” между бул. „Витоша” и ул. „Баба Неделя”;  . на ул. „Баба Неделя”;  - на ул. „Д-р Христо Стамболски”.  По преценка на отдел „Пътна полиция” при СДВР ще се забранява влизането на пътни превозни средства, с изключение на автомобилите обслужващи мероприятията, както следва:  От 08.00 часа до приключване на 11 януари:  - по ул. „Ген. Гурко” между ул. „Г. С. Раковски” и ул. „Кн. Александър І”;  - по ул. „Кн. Александър І” между ул. „Ген. Гурко” и бул. „Цар Освободител”;  - по ул. „Аксаков” между ул. „Дякон Игнатий” и ул. „Г. С. Раковски”;  - по ул. „Дякон Игнатий” между ул. „Ген. Гурко” и бул. „Цар Освободител”;  - по ул. „Кузман Шапкарев” между ул. „Иван Вазов” и ул. „Ген. Гурко”;  - по ул. „Славянска” между ул. „Г. С. Раковски” и ул. „Дякон Игнатий”;  - по ул. „Г. Бенковски” между бул. „Цар Освободител” и ул. „Иван Вазов”;  - по ул. „Иван Вазов” между ул. „Г. С. Раковски” и ул. „Дякон Игнатий”.  От 08.00 часа на 12 януари до приключване на мероприятията:  - по ул. „Доспат” между бул. „Витоша” и ул. „Баба Неделя”;  - по ул. „Баба Неделя”;  - по ул. „Д-р Христо Стамболски”.  За времето от 11.00 до 12.00 часа на 12 януари се закрива спирка с код 0395 (Бул. Черни връх), под „Моста на влюбените”, след бул. „Черни връх”, посока бул. „България”.  Столична дирекция на вътрешните работи осигурява охрана на мероприятието, постове за контрол и регулиране на движението на възлови кръстовища за горепосоченото време и места.", "date": "2018.01.05", "title": "Временно се променя движението в София заради официалното посещение на колегиума на комисарите на ЕК"}
{"url": "http://www.faktor.bg/bg/articles/novini/balgariya/sdvr-kachi-vav-feysbuk-nova-snimka-na-izdirvaniya-za-shestornoto-ubiystvo-v-novi-iskar", "text": "В официалния фейсбук профил на столичната полиция беше качена нова снимка на издирвания за убийството на 6 души в Нови Искър Росен Ангелов. Фотосът е цветен и е придружен с кратко съобщение, че продължава издирването на заподозрения. \"Умоляваме гражданите, ако имат някаква информация за местонахождението на лицето или го забележат някъде, веднага да сигнализират на телефон 112, да пишат тук на лично или да отидат в най-близкото поделение на МВР при гарантирана анонимност!#СДВРстолична\", пишат от полицията.  56-годишният мъж бе обявен за издирване, след като стана ясно, че той е основният заподозрян за убийството в новогодишната нощ в Нови Искър. При касапницата загинаха 6 души. Жертвите са Кети Кюхова, мъжа ѝ Неделчо Юруков, неговият син Георги (20 г.), доведената му дъщеря Нанси (16 г.), приятелят на тийнеджърката (18 г.) и нейната баба по майчина линия (72 г.).", "date": "2018.01.05", "title": "СДВР качи във Фейсбук нова снимка на издирвания за шесторното убийство в Нови Искър"}
{"url": "http://www.faktor.bg/bg/articles/novini/balgariya/severna-koreya-e-priela-predlozhenieto-za-pregovori-na-visoko-ravnishte-s-yuzhna-koreya", "text": "Северна Корея е приела предложението за преговори на високо равнище с Южна Корея във вторник, предадоха световните агенции, като цитираха южнокорейската информационна агенция Йонхап. Тя се позова на министерството на националното обединение. На 2 януари Югът предложи на Севера среща на високо равнище в граничното селище Панминчжон на 9 януари, за да обсъдят участието на севернокорейски спортисти в Зимните олимпийски игри в южнокорейския курорт Пьончан другия месец, както и други въпроси от взаимен интерес за подобряване на двустранните отношения. Ден по-късно Северна Корея възстанови \"горещата линия\" в демилитаризираната зона на полуострова. Сега затворената комунистическа страна е изпратила послание, в което казва, че приема предложението на Юга за преговори във вторник.", "date": "2018.01.05", "title": "Северна Корея е приела предложението за преговори на високо равнище с Южна Корея"}
{"url": "http://www.faktor.bg/bg/articles/yulen", "text": "Хората на протеста вчера не бяха много, заяви Иван Обрейков, маркетинг директор на \"Юлен\" АД, в ефира на \"Здравей, България\" на  Нова телевизия във връзка с вчерашните протести в София и още 10 града в страната за опазването  на Национален парк \"Пирин\". \"Юлен\" е българско юридическо лице. То плаща данъците си в страната. Георгиус Георгиу реално погледнато е номиналният директор и собственик на \"Юлен\". Кипър е част от ЕС, както добре знаете.  Номиналният директор и собственик не държи за себе си, а държи за трето лице. Всички институции, които по закон трябва да знаят,  знаят тази информация. Реално те знаят кой е истинският собственик. Това е декларирано, но не можем да разкриваме тайна в ефир по ред причини. Една от националните телевизии в България също е регистрирана в офшорна зона\". За това бяха единодушни Иван Обрейков и  адвокатът Петър Петров . След това не се притесниха да заявят, че имало \"една група хора, които са се заклели да пречат на България срещу пари, да не цитирам имена\". Арогантността на гостите в студиото никак не им отиваше, апропо. Добре, че и те не обвиниха Австрия, че плаща, за да им развали рахата. Фирмата концесионер получи решение от правителството за изграждане на втори кабинков лифт в курорта, което предизвика поредица от протести в София и в цялата страна. Протести имаше и в Банско, но в защита на каузата за изграждане на втория кабинков лифт. \"Целта на фирмата ни е да вложим пари, така че хората да си почиват целесъобразно парите, които са вложили.  Ясно е, че започва предизборната кампания\", твърдяха двамата без да обяснят каква връзка виждат с изборите . \"Не сме монополисти на Боровец, на Пампорово, на Добринище. Имаме концесия  и си изпълняваме задълженията, като плащаме концесионна такса. Тя е съобразно приходите след всеки сезон. Ние не строим нищо. Можем да строим само спортно-технически съоръжения. Парк „Пирин“ трябва да се произнесе по случая. В Банско в момента има празни сгради. Няма да има нови писти. Територията, която стопанисваме, не забранява да се строят спортни съоръжения. От ЮНЕСКО нямат нищо против. Като изключим обжалването, са ни необходими 1-2 години за проекта на Банско. Ако не се обжалва, може и по-кратко. За изграждането на лифта са ни нужни 1,5 г. това е голямо съоръжение и сами си го изграждаме. Не мога да кажа дали се плаща на протестиращите\", твърдят от \"Юлен\".", "date": "2018.01.05", "title": "От \"Юлен\": Институциите знаят кой е истинският собственик"}
{"url": "http://www.faktor.bg/bg/articles/tihomir-stoychev-sluchayat-s-izdirvaneto-na-rosen-angelov-e-mnogo-blizak-sas-sluchaya-na-ganetsa", "text": "Случаят с издирването на Росен Ангелов е много близък с прословутия случай на Ганеца. Този човек беше разкрил външното наблюдение, тръгнал да бяга.  Дори се знаеше до последно къде е играл футбол, преди групата за външно наблюдение да направи гаф. Той ги беше разкрил, започнал да бяга и да стреля, след това се беше самопрострелял.\" Това коментира пред \"Здравей, България\" на Нова телевизия бившият директор на ЦСБОП Тихомир Стойчев по повод  шесторното убийство в Нови Искър.  \"Много информация излезе и много от версиите бяха много противоречиви. Сега се говори за криминално проявено лице. Да не се окаже, че се е самоубил много опасният голям планинар, заяви иронично той.  \"Цялата ни граница се пазеше с кучета, такива за охранителна работа, следови. Ние рушим нещо и после пак откриваме топлата вода\", заяви Стойчев, като припомни, че ловните дружинки преди години са били част от опазването на стопанската собственост, защото те са част от хората, които имат незаконно право да носят оръжие. Дали подобни престъпления има вероятност да бъдат предотвратени, Тихомир Стойчев заяви, че преди години е имало случай, когато лица от друг етнически произход са направили опит да изведат деца. Престъплението било пресечено и намерен техен съучастник, а се отказали, защото видели полицейско присъствие. \"Ако се беше спазило обещанието за засилено полицейско присъствие щеше да е различно, а ние ги виждахме единствено по пътищата и магистралите. Присъствието е силната превенция, силата на закона. Ние готвим криминолози, никой не ги търси да ги назначи\", допълни още бившият шеф на ЦСБОП, днешното ГДБОП.", "date": "2018.01.05", "title": "Тихомир Стойчев: Случаят с издирването на Росен Ангелов е близък със случая на Ганеца"}
{"url": "http://www.faktor.bg/bg/articles/nadezhda-neynski", "text": "За две години от как съм тук като посланик, се случиха много неща, че ми се струват като четири. Тава констатира първият ни дипломат в Турция Надежда Нейнски в интервюто си за Би Ти Ви.  Имаше драматични събития, но се случиха и добри неща по отношение на двустранните ни отношения. Не случайно желязната църква „Св.Стефан“ отваря врати точно сега. И това е в резултат на личния ангажимент на президента Ердоган, но и на изключителната отдаденост на родолюбиви българи и всички, които работиха за нейната реставрация, обясни още Неински.  По думите й турската държава е дала  4 милиона евро за възстановяването на българския храм, който първият ни дипломат определи като символ на различните вери, но и ясен знак за толерантността на вярата. Тя отбеляза, че определена заслуга има лични турският президент Ердоган. Надежда Нейински коментира и отношенията между България и Турция, като изтъкна, че съвременната дипломация е променила сериозно своите параметри - процедурността е отстъпила място на личните контакти, които опосредстват решаването на много сериозни въпроси . Според нея българският премиер Борисов е успял да влезе в този динамичен режимуспя да преодолее редица наслагания и неразбирателства или внушения. Това е една инвестиция, която дава различни плодове,  посочи Нейнски и добави, че външната политика на България на Балканите също е много успешна, а това дава нови възможности и за нас като общество и държава, посочи Нейнски. Като пример за добрите отношения между Турция и България българският посланик даде желязната църква, като разказа, че в личен разговор с турския президент Ердоган е заявила, че за нея от изключително значение е да види този български храм реставриран преди да завърши мандата й като първи български дипломат.  Аз през тези две години наблюдавах как независимо от известни неразбирателства и проблеми на деня ремонтът на църквата продължи. Всички хора, които работиха, вложиха в нея не просто труда си, но душата и сърцето си. В този смисъл, много е важно как държавите дефинират интересите си и как ги защитава. Когато има добър диалог между премиери, президенти, министри, тогава може в отворен порядък да се решават много проблеми. А привикванията на дипломати – означава, че всяка държава има правила, закони, конституция и това е само напомняне за тях, което е важно и в интерес за добрите двустранни отношения, коментира първият български дипломат. Надежда Нейнски изтъкна и още две много важни обстоятелства. Първото – че членство на Турция в ЕС е все още нейин приоритет, но кога ще стане това – зависи преди всичко от диалога, който води страната на Брюксел и как изпълнява критериите, необходими за влизане в Съюза. И второто – че с политиката си Турция прави изключително много за мигрантите и тяхната интеграция, като залага изключително на образованието, което е непосредствено свързано, но и гарант на сигурността.  Българският посланик засегна и темата с българите, които бяха обвинени в това, че са трафикирали хора, свързани с Гюлен. Тя подчерта, че нашите консули в Турция са в постоянен контакт с тях, но като всяка страна, която има съдебна система, следваща своя логика, е важно да покажем, че имаме отношение към нашите сънародници, които са с обвинения, но за които тепърва трябва да се доказва дали наистина са извършили някакво престъпление.", "date": "2018.01.05", "title": "Надежда Нейнски: Желязната църква бе възстановена с личния принос на Ердоган"}
{"url": "http://www.faktor.bg/bg/articles/advokat-rangelov-ubietsat-ot-novi-iskar-e-mnogo-opasen-za-vseki", "text": "Ако издирваният Росен Ангелов е извършителят на убийствата в Нови Искър, и е решил да се крие, вероятно е много далече. Той е опасен за цялото население, защото няма какво да губи, и всеки, който му се препречи, може да бъде потенциална жертва. Това коментира в ефира на Би Ти Ви бившият следовател и един от най-известните адвокати у нас Людмил Рангелов. 56-годишният Росен Ангелов, който се издирва за шесторното убийство в Нови Искър, е с тежко криминално минало. През 80-те години той е изтърпял присъда за педофилия, блуство и други сексуални престъпления.  Рангелов определи престъплението като „безпощадно“, а поведението на убиеца, като поведение на „социопат и психопат“. „Наистина е много опасен, този човек трябва да бъде намерен час по-бързо и да бъде неутрализиран“, посочи гостът. Той обаче каза още и че е възможно издирваният изобщо да не е в района, в който го търсят. С преднината от два дни сигурно е отишъл много далеч, освен това и се твърди, че е добър планинар. По думите на адвокатът мотивът е „личен, емоционален и ако наистина се окаже, че това е извършителят, той вероятно е свързан с негови отношения с убитата жена Кети Кюхова“.  Престъплението е „изцяло продиктувано от емоционални подбуди – страст, гняв, ревност – смята Рангелов. – За това говори обстоятелството, че има толкова много жертви. В най-лошия случай този човек има конфликт с Кети и Неделчо, останалите са невинни, (убил ги е), за да заличи свидетелите. А е възможно и да получи пълно удовлетворение, че до корен е изчистил всички близки хора на Кети Кюхова“, посочи адвокатът. Той обаче смята, че убиецът сигурно е допуснал грешки, защото не изглежда всичко да е прецизно премислено. Грешките може да се състоят в това някъде в помещенията или автомобила да има негови отпечатъци, дори следи от кръв или друг материал, който може да бъде използван за ДНК анализ при доказване той ли е извършителят на тежкото престъпление, аргументира се бившият следовател.", "date": "2018.01.05", "title": "Людмил Рангелов: Убиецът от Нови Искър е социапат, за всеки е много опасен"}
{"url": "http://www.faktor.bg/bg/articles/novini/balgariya/mediite-se-okazaha-vinovni-che-ubietsat-ot-novi-iskar-e-izbyagal", "text": "\"Полицията иззе доказателствата. Късно снощи приключи акцията. Видимо там  до 9:30-10 часа сутринта вчера е имало човек. Имаше включени електроуреди. Имаше включен компютър. Човекът, който е бил вътре се е уплашил от медиите, които рано оповестиха информацията за акцията.  Това \"гениално\" откритие направи кметът на Луково Румен Колев пред Нова телевизия. \"Вътре имаше затоплена храна. В къщата открихме и негови снимки . Те също са иззети. Предполагам, че той е следил новините и затова е избягал\", обясни кметът. Вероятно градският първенец е очаквал за случая да не се говори и \"убиецът\" да не знае, че го търсят.    \"Виждал съм го преди 10-12 години. Тогава го издирваха за блудство. Аз не знам, но е водил точно там някакви малки момичета. Знам, че след това беше в затвора. Не е живял никога тук. Обикновено идва и преспива, а след това си отива. Тук няма собствена къща тук. Не знам дали е плащал наем на някого. Мисля, че се е самонастанил в тази къща, понеже тя е луксозна и обзаведена. Не знам кой е собственик на имота\", добави кметът.", "date": "2018.01.05", "title": "Медиите се оказаха виновни, че \"убиецът\" от Нови Искър е избягал"}
{"url": "http://www.faktor.bg/bg/articles/novini/balgariya/valeri-simeonov-edno-si-bae-nabedeni-ekolozi-sa-na-hranilka-na-konkurentni-kurorti-na-chuzhdi-darzhavi", "text": "Набедени еколози, които са на хранилка на конкурентни курорти на чужди държави, протестират срещу изграждането на втори кабинков лифт в Банско. Това мнение изрази категорично вицепремиерът Валери Симеонов пред Bulgaria ON AIR. Не посмя да спомене имена, а предпочете да яхне обвиненията в стил БКП... Вчера в 10 града у нас се проведоха поредни протести срещу предвиденото от правителството ново съоръжение в курортния град, но в същото време се състоя и контрапротест. Според Симеонов протестите на природозащитниците са платени от чужди държави, които имат интерес \"да се провокира непрекъснато оспорване на нови инвестиционни проекти в България\". \"Протестите имат чисто икономическа причина. Те са финансирани с външни средства. Нямам доказателства, защото не съм заснел фактурите, а и такива плащания не се извършват в България\", коментира гостът в \"България сутрин\". Валери Симеонов добави, че в протестите съвсем не на място участват и политически партии.  \"Колегите от \"Да, България\", ДСБ и БЗНС можеше да си спестят това участие - рано е още за избори. Такива не се задават, за да се започва кампания\", настоя той и поясни, че изброените политически формации се обозначават с протестите в защита на парк \"Пирин\". \"Третата група са младите хора, които се увличат по лесно разбираеми и повърхностни лозунги\", каза още вицепремиерът за участващите в протести. \"В концесионната територия няма вековни гори! Те са обособени в биорезервати, които са ясно обозначени\", отсече Валери Симеонов и определи твърденията на природозащитниците като лъжливи и нелогични. \"Не може да изтъкнеш аргумент \"заплатите в региона падат\", което не е истина. Какво печели концесионерът от втория лифт? Нищо! В момента хиляди ски туристи си плащат карта за лифт и чакат между час и половина и 3 часа. Когато се пусне вторият лифт, ще чакат час и половина, но цената ще бъде същата\", смята вицепремиерът.  Един от тримата лидери на \"Обединени патриоти\" заяви, че е имал сериозен разговор по темата с премиера Борисов, като двамата били с обща позиция за Банско и другите ски курорти у нас. Симеонов увери, че коалицията е стабилна. Ще има проблеми и занапред, въпросът е да се намира диалог, уточни той. Вицепремиерът коментира и евентуалното приемане на Истанбулската конвенция, която разбуни духовете и разгневи Патриотите. \"Отговорно сме заели позиция, че в нея има капани  - определени членове, които няма как да приемем\", посочи Симеонов. По думите му един от тези капани е дефиницията за пол. Всички останали текстове са добри, най-вече срещу насилието над жени, смята той.  Валери Симеонов изрази увереност, че жестокото шесторно убийство в Нови Искър ще бъде разкрито. Припомняме, че в момента полицията издирва 56-годишния Росен Ангелов за кървавата баня в новогодишната нощ. \"Прекалено тежко е престъплението, прекалено много улики са оставени, доверявам се на полицията. В българското общество се насажда прекалено много паника и страх. Не трябва да се втренчваме прекалено много в негативните събития, защото ги има навсякъде\", коментира вицепремиерът.", "date": "2018.01.05", "title": "Валери Симеонов едно си бае: Набедени еколози са на хранилка на конкурентни курорти на чужди държави"}
{"url": "http://www.faktor.bg/bg/articles/na-bogoyavlenie-nebeto-se-otvarya-bog-chuva-molitvite-ni", "text": "Основателят на Фейсбук Марк Зукърбърг заяви, че най-голямото му \"лично предизвикателство\" през 2018 г. ще бъде да оправи нещата във Фейсбук, предаде Асошиейтед прес. От 2009 г. Зукърбърг, който е и директор на компанията, в началото на всяка година обявява цел. Миналите обявявани от него предизвикателства включваха да носи вратовръзка всеки ден, да научи китайския език мандарин и да яде месо само от животни, които лично е убил. Миналата година той посети всеки от американските щати, в които никога не беше ходил. Днес той написа, че иска да се съсредоточи върху предпазване на потребителите на Фейсбук от тормоз и държавна намеса и \"да гарантира, че прекараното във Фейсбук време е добре прекарано време\". Миналата година беше трудна за компанията. Тя трябваше да бъде изслушвана в Конгреса по въпроса за руска намеса в американските президентски избори чрез нейния продукт, а бивши служители и инвеститори отправиха критики за ролята й в света. Единият от проектите предвижда безплатен курс по интернет за тийнейджъри, пълнолетни младежи и хора от сферата на образованието за разпознаване и възпиране на разпространението на фалшиви новини. Ще бъде създадена и функция за изпращане на съвети към потребителите за информацията в интернет. На инициативите е предвидено да бъде даден ход през юни, когато кампанията за президентските избори в Бразилия ще навлезе в по-интензивна фаза.P Клодия Гърфинкъл, ръководител за Латинска Америка на партньорствата на Фейсбук в областта на медиите, заяви, че инициативите са плод на обсъждания с хора от научните среди, експерти по медийна грамотност, сайтове за проверка на факти и журналистически сдружения.", "date": "2018.01.05", "title": "Зукърбърг изненадващо призна: Фейсбук е най-голямото предизвикателство за мен през 2018"}
{"url": "http://www.faktor.bg/bg/articles/donald-tramp-ogan-i-yarost-e-palna-s-lazhi-greshni-interpretatsii-i-nesashtestvuvashti-iztochnitsi", "text": "След като се провали в опита да блокира публикуването й, държавният глава на САЩ Доналд Тръмп определи новата книга за предизборната му кампания и администрация във Вашингтон като „пълна с лъжи“, и базирана на измислени източници, предава AFP. Американският президент бе категоричен, че книгата на Майкъл Улф „Огън и ярост: В Белия дом на Доналд Тръмп“, е „пълна с лъжи, грешни интерпретации и несъществуващи източници“.  Авторът твърди, че е написал книгата на основа разкритията на съветници на 45-тия президент на САЩ.  По-рано бившият министър-председател на Обединеното кралство Тони Блеър също отхвърли като „пълна измислица\" твърдението на Улф, съгласно което той е предупредил съветниците на Доналд Тръмп, че по време на кампанията за президентските избори в САЩ през 2016 г. е следен от британското разузнаване.  В своята вече най-продаваната нова книга авторът пише, че бившият британски премиер е провел тайна среща със зетя на Тръмп и негов старши съветник - Джаред Къшнър. Улф твърди, че Блеър е изказал предположение, че \"британците наблюдават служителите в кампанията на републиканеца, подслушват телефонните им обаждания и вероятно дори следят самия Тръмп\". Според думите му, бившият британски лидер е споделил \"сочна информация\", която е \"развълнувала\" съзнанието на президента.", "date": "2018.01.05", "title": "Доналд Тръмп: „Огън и ярост\" е пълна с лъжи, грешни интерпретации и несъществуващи източници"}
{"url": "http://www.faktor.bg/bg/articles/dnes-oblachnostta-shte-e-razkasana", "text": "Днес облачността ще е разкъсана. Ще духа слаб, в източните райони до умерен югозападен вятър. Минималните температури ще са между минус 2° и 3°, а максималните – между 7° и 12°. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Боряна Маркова. По Черноморието ще е предимно слънчево. Ще духа слаб до умерен югозападен вятър. Максимални температури 9°-12°. Температура на морската вода 9-10°. Вълнението на морето ще бъде 1-2 бала. В планините облачността ще е разкъсана, намаляваща до предимно слънчево. Ще духа до умерен, по билата временно до силен вятър от северозапад, който привечер ще отслабва. Максималната температура на височина 1200 метра ще е около 7°, на 2000 метра – около 2°. През следващите дни затоплянето ще продължи. В събота над по-голямата част от страната ще бъде предимно слънчево. В неделя и понеделник ще има по-значителни увеличения на облачността, но ще е висока. В западната част на Дунавската равнина и в Горнотракийската низина ще има условия за мъгли и ниска облачност, на места ще са трайни, а дневните температури в тези райони ще остават под 10°.", "date": "2018.01.05", "title": "Днес облачността ще е разкъсана"}
