{"url": "https://faktor.bg/bg/articles/novini-balgariya-nikolay-nenchev-s-rusofilskiya-sabor-na-koprinka-i-pozdrava-na-prezidenta-balgariya-e-izpravena-pred-izolatsiya", "text": "„Изключително съм притеснен от съобщението на ТАСС, че българският президент е поздравил събора на движение „Русофили“ – организация, за която има сериозни съмнения, че е незаконно финансирана от чужда страна.” Това изтъква в свой коментар бившият военен министър и лидер на БЗНС Николай Ненчев, след съобщението на руската информационна агенция. „Всички знаем как се организират 20 000 човека! Не мога да не бъда много разтревожен. Мотото на днешното сборище е било \"Европа е по-силна с Русия\". Същевременно сме свидетели как Русия прави всичко възможно, за да разедини Европа! Крайно време е българският народ да осъзнае, че страната ни се намира в огромна опасност и може да изгуби всички придобивки от скъпо заплатения преход. Границите отново могат да бъдат затворени! България може отново да бъде изолирана!” предупреждава Ненчев.", "date": "2019.09.14", "title": "Николай Ненчев: С русофилския събор на Копринка и поздрава на президента България е изправена пред изолация"}
{"url": "https://faktor.bg/bg/articles/yotova-za-gabriel-tryabvashe-da-stane-zam-predsedatel-na-ek", "text": "Част от наименованията на ресорите, които предложи новият председател на Европейската комисия (ЕК), ще бъдат коригирани в посока на изясняване задачата на бъдещите комисари, прогнозира пред БНР вицепрезидентът Илияна Йотова, която е и бивш евродепутат. „За първи път в историята на Еврокомисията се направи толкова строга и подробна йерархична система. Никога досега не е имало толкова много заместник-председатели и ми се струва, че един от тези 8 заместници трябваше да бъде българският еврокомисар. България е един добър партньор в ЕС и това го доказахме за всички тези 12 г. членство. Във всички ресори, заемани от български комисари, никога не е имало най-малка сянка на гаф и несвършена работа“, изтъкна Йотова и отбеляза, че само двама от комисарите на Юнкер не са зам.-председатели и един от тях е Мария Габриел. Според нея нашият еврокомисар ще се справи с това да бъде заместник-председател, както и с ресора, който получи. „Твърде завоалирани са и бих казала доста поетични наименованията на сегашните ресори в ЕК. Още повече, когато има неизяснено портфолио, когато не са ясни параметрите, които ще работят следващите комисари, така много лесно се размива и отговорност“, каза вицепрезидентът. И допълни, че не може да се слага българският ресор в таблицата „повишение или понижение“: „Той е много сериозен и много ресурсен е, но не е от тези ресори, които ще предопределят политиката на ЕС оттук-нататък. Дали Евросъюзът ще продължи на солидарния принцип, или ще надделее схващането на все повече държави, че еврозоната трябва да стане едно ядро, а всички останали – периферия“.", "date": "2019.09.14", "title": "Йотова за Габриел: Трябваше да стане зам.-председател на ЕК"}
{"url": "https://faktor.bg/bg/articles/zoran-zaev-e-predlozhil-na-vmro-dpmne-da-posochi-nov-spetsialen-prokuror", "text": "Премиерът на Северна Македония Зоран Заев е предложил на опозиционната ВМРО-ДПМНЕ да посочи новия специален прокурор. Това заяви самият той в интервю за телевизия Сител, като подчерта, че все пак кандидатурата трябва да бъде приемлива за управляващите. „Със сигурност няма да гласуваме за Груевски или Панчевски, а ще настояваме да бъде безспорен професионалист“, заяви Заев. Той коментира случая „Рекет“ като заяви, че би желал да бъде приключен възможно най-бързо, за да може досегашният специален прокурор да бъде освободен. По отношение на искането на опозицията за предсрочни избори, премиерът на Северна Македония подчерта, че на страната трябва да бъде даден шанс да се възползва от постигнатото от правителството до този момент. „Имахме достатъчно предсрочни избори. Взехме най-смелите решения, уредихме споровете със съседите си, очакваме членство в ЕС и НАТО, нека да се радваме на облагите от тези процеси“, каза Заев.", "date": "2019.09.14", "title": "Зоран Заев предложил на ВМРО-ДПМНЕ да посочи нов специален прокурор"}
{"url": "https://faktor.bg/bg/articles/yordanka-fandakova-za-10-godini-zabravihme-krizata-s-bokluka-v-sofiya", "text": "За 10 години забравихме кризата с отпадъците, балирането им и площадките, на които гниеха и миришеше половин София. Това каза пред журналисти кметът на Столична община Йорданка Фандъкова във връзка с критиките от страна на кандидата за кмет на столицата Мая Манолова по отношение на отпадъците. \"Г-жа Манолова е чула част от истината, но може би не знае, че ние имаме разработен проект за изграждане на инсталация с използване на RDF - горивото от завода за отпадъци, с което да, наистина би могло да поевтинее парното, но този проект трябва да се развие, да се защити и да се получи финансиране, което се случва в момента. Вероятно също така не знае, че от 2009 г. започнахме проекта за рекултивация на проекта в Долни Богров, който предстои да завърши през следващите години. Бих се радвала много да чуя предложения за решения на проблемите. Спомням си много добре г-н Станишев преди години береше макове на поляната, на която днес сме изградили най-модерния завод за преработка на отпадъци, който е втората фаза на цялата инсталация и разбира се, предстои и трета фаза. Ще се радвам много, ако имаме възможност да видим и гората, която следва да израсне, след като приключи рекултивацията на депото на Долни Богров\", заяви Фандъкова. Във връзка с идеята на Манолова за референдум по темата за заравяне на отпадъците, Фандъкова припомни, че за 10 години е забравена кризата с отпадъците. Кметът на София Йорданка Фандъкова ще посети на 15 септември 43-то училище „Христо Смирненски“ на бул. „Сливница“ 45, за да провери реконструкцията на сградата /бившето Военно окръжие/ и готовността да приеме ученици от 16 септември.", "date": "2019.09.14", "title": "Фандъкова припомни на Манолова как Станишев береше макове на поляната, на която днес е най-модерният завод за отпадъци"}
{"url": "https://faktor.bg/bg/articles/parvo-poseshtenie-na-vanshen-ministar-na-indoneziya-v-balgariya-ot-25-godini-nasam", "text": "Вицепремиерът и министър на външните работи Екатерина Захариева ще се срещне индонезийския министър на външните работи г-жа Рътно Марсуди на 15 септември 2019 г. Това е първо посещение на външен министър на Индонезия в България от 25 години насам, уточниха от пресцентъра на българското външно министерство. Екатерина Захариева ще приеме Рътно Марсуди в Министерството на външните работи за разговор на четири очи в 15:30 ч., в 15:45 ч. ще се състоят пленарни разговори между двете делегации, а в 16:30 ч. министрите ще направят изявления пред медиите. Рътно Марсуди е първата жена - министър на външните работи на Индонезия, страна със стратегическо географско положение между Индийския и Тихия океан. Това е най-голямата мюсюлманска държава в света. 87 на сто от нейното 262-милионно население изповядват исляма. Индонезия е и третата най-многолюдна демокрация в света.", "date": "2019.09.14", "title": "Първо посещение на външен министър на Индонезия в България от 25 години насам"}
{"url": "https://faktor.bg/bg/articles/grupata-na-gerb-v-sos-bitkata-na-manolova-za-bokluka-zamirisa-na-cherveni-lazhi", "text": "Групата на ГЕРБ в Столичния общински съвет излезе с позиция, след като кандидатът за кмет на София Мая Манолова поиска референдум за преработването на боклука в столицата. Замириса на лъжи от изявленията на „независимия“ кандидат на БСП за кмет на София Мая Манолова, която по червена традиция открива предизборната си кампания с манипулации по темата отпадъци\", започва позицията на ГЕРБ, цитирана от пресцентъра на партията. \"Липсата на компетентност и непознаването на този въпрос ясно личи от направените изказвания, в които се повтарят старите тези на столетницата. Очевидно стриктно се изпълняват условията за подкрепа, поставени от Корнелия Нинова. Явно г-жа Манолова не знае, че в момента рекултивираме старото депо от времето на социализма край Долни Богров с цел превръщането му в зелена площ. „Заравянето на пари“ се извършваше до 2009г., когато 100% от отпадъка се депонираше или балираше и складираше в различни квартали с риск за здравето на софиянци. По това време управляващата БСП саботираше изграждането на завода с всички средства, а г-жа Манолова се изявяваше като нейно острие. Днес депонираме само 15% от отпадъците, а останалата част се оползотворява. Ефективното използване на РДФ ще се осъществи в София с изграждането на трета фаза от системата, която ще произвежда електрическа и топлоенергия. Целият процес по проектиране и изграждане на системата за третиране на отпадъци премина през обществени обсъждания с граждани, консултиране с европейските институции, водещи експерти, както и през оценка на въздействието върху околната среда. Чист, зелен и подреден град постигаме с прилагането в София на най-добрите и доказани европейски практики в управлението на отпадъците и развитието на кръгова икономика\", приключва позицията на ГЕРБ.", "date": "2019.09.14", "title": "Групата на ГЕРБ в СОС : Битката на Манолова за боклука замириса на червена лъжа"}
{"url": "https://faktor.bg/bg/articles/premierat-borisov-pozdravi-pozharnikarite-za-praznika-im", "text": "Хиляди служители на Национална служба „Пожарна безопасност и защита на населението” днес празнуват професионалния си празник. Днес се отбелязва също и годишнината от първия пожарникарски събор, който се провежда през 1905 г., когато се поставя началото на организираното пожарно дело в България. По този повод министър-председателят Бойко Борисов поздрави всички огнеборци в страната, с публикация във Фейсбук, с думите: \"Поздравявам всички български пожарникари по случай професионалния им празник. Благодаря ви за професионализма и смелостта във вашата благородна мисия - да ни защитавате дори с цената на живота си. Гарантирам, че държавата ще продължи да ви подкрепя\", написа премиерът.", "date": "2019.09.14", "title": "Борисов поздрави огнеборците за празника им: Благодаря за професионализма и смелостта"}
{"url": "https://faktor.bg/bg/articles/tass-prezidentat-radev-pozdravi-20-000-rusofili-na-yaz-koprinka", "text": "Около 20 хиляди души посетиха 16-ия национален събор \"Приятели на Русия\" край българския град Казанлък, пише кореспондентът на TACC в България, цитиран от Агенция Фокус. В събота хора от различни краища на страната се събраха на брега на язовир „Копринка“, много от тях учили или работили в Русия, както и руснаци, постоянно живеещи или работещи в България. В специален адрес до участниците в мероприятието българският президент Румен Радев написа: \"Вековните връзки между българския и руския народ издържаха на много политически бури и предизвикателства на времето. Те имат своите дълбоки исторически, културни и духовни корени, които минават през писмеността, православието и мечтата за свобода. Ето защо днешният празник не е просто носталгична среща на хиляди българи, свързали своята професионална или лична съдба с Русия, националният събор е повод да намерим модерно измерение на тези силни исторически връзки и знак, че отношенията между нашите два народа имат солидно бъдеще. Тук се поддържат не само традициите на приятелството и сътрудничеството, но преди всичко се изгражда мост към бъдещето. Укрепва се не само разбирателството между България и Русия, но и връзката между поколенията \".", "date": "2019.09.14", "title": "ТАСС: Президентът Радев поздрави русофилите на яз. \"Копринка\""}
{"url": "https://faktor.bg/bg/articles/sled-atakata-s-dronove-dobivat-i-iznosat-na-petrol-ot-sauditska-arabiya-sa-narusheni", "text": "Добивът и износът на петрол на Саудитска Арабия са нарушени, съобщиха три информирани източника, след като йеменските хуси извършиха нападения с дронове срещу два обекта на петролната компания Арамко, предаде БТА. Един от източниците съобщи, че е засегнато производството на 5 милиона барела петрол дневно - близо половината от сегашния добив на кралството. Саудитската петролна компания Арамко притежава най-големия в света нефтопреработвателен комплекс, намиращ се в източната част на Саудитска Арабия.", "date": "2019.09.14", "title": "След атаката с дронове добивът и износът на петрол от Саудитска Арабия са нарушени"}
{"url": "https://faktor.bg/bg/articles/kaloyan-pargov-za-desislava-ivancheva-ne-sme-dali-publichno-podkrepata-si", "text": "Манолова е лицето на консолидацията на \"лявото\". Тя промени омбудсманската институция с потенциала, който събра. Пред нея никой не гледаше сериозно на тази институция, но тя с активното си присъствие постави в центъра малкия човек и проблема му пред институциите. Тя изпълни с друг смисъл тази институция. Смятам, че Манолова има потенциала да предложи на софиянци промяна. Това каза в ефира на \"Офанзива\" по Канал 3 лидерът на БСП-София Калоян Паргов. \"Вотът на \"десния\" избирател е силно разделен. Дали тези избиратели ще подкрепят Манолова, зависи от нея самата с посланията, които ще отправи. В България има две основни политически сили – ГЕРБ и БСП. Те владеят своя електорат. Не мисля, че Демократична България може да окаже влияние с призивите си. БСП им е помагала за районните кметове на балотажа – пример е Прошко Прошков, който победи благодарение на БСП.  В момента имаме двама кандидати, които в момента са от ГЕРБ, но тогава от листата на Реформаторския блок на балотаж в общините \"Красно село\", \"Оборище\" и \"Витоша\", тогава бяха подкрепени от БСП. Така или иначе с нашата електорална тежест можем да формираме влияние\", каза лидерът на столичната БСП.  Мая Манолова може да разчита на нашата подкрепа и като избран кмет на София. За Десислава Иванчева не сме дали публично подкрепата си, разкри Паргов.", "date": "2019.09.14", "title": "Калоян Паргов с намек към \"Демократична България\" да им върнат жеста за София"}
{"url": "https://faktor.bg/bg/articles/politika-hlyab-i-pasti-ruskite-shpioni-v-balgariya-sa-dobre-izvestna-natsionalna-napast", "text": "За опасностите от постоянната руска намеса във вътрешните работи на България чрез лица и организации, които обслужват политически и бизнес интереси на Кремъл, предупреждавам отдавна. Изнасял съм и доклади по този въпрос на научни конференции. Правил съм го воден единствено от отговорност пред България. Цитирал съм многократно написаното от Георги С. Раковски и Христо Ботев, Захари Стоянов и Стефан Стамболов - нашите национални герои, които са ни предупреждавали за опасността от руските стремежи към Баланите и към земята ни. А от юношеските си години знам, че Васил Левски ни е казал   Тази история е известна. Опитали навремето едни българи да пробутат за другар на нашия Апостол на свободата такъв един шпионин, но той ги е отрязъл - и тях и него.  Ще започна с това, че в Европейскияj парламент действията на ДАНС и българската прокуратура спрямо български граждани, поставили се в услуга на чуждата ни руска държава, както и налагането на забрана на руските граждани ген. Леонид Решетников и олигархът Константин Малофеев да влизат на българска територия през следващите 10 години, се възприемат като много добра и дългоочаквана новина. Депутати от Европейската народна партия споделиха, че са очаквали тази новина още през миналия парламентарен мандат, т.е. след руската терористична акция в английския град Солсбъри. Приех това им мнение като информация, а в отговор им казах: по-добре късно, отколкото никога.  Всички евродепутати от Централна и Източна Европа знаят отлично, че Руската федерация води от години хибридна война срещу нашия Европейски съюз. Няма европейски народ, който да не е наясно, че Кремъл мрази Европа  не за друго, а защото не може, а вероятно и не знае как, да оправи Русия. От края на Втората световна война изминаха 74 години и е очевидно, че стандарта на живот на победените германци и италианци е несравнимо по-добър от този на руските \"победители\" в нея. Едните са напред във всичко, а другите - все на дъното, също по всичко. И понеже некадърността на кремълските управници стана причина да си затрият Съветския съюз, сега не им остава нищо друго освен да търсят \"реванш\". Затова и започнаха нова   С военното си нападение срещу Украйна те надминаха всички допустими граници на международната търпимост. Сътрудничеството с тях след тази агресия често води към престъпления. За което пък отговорност ще се търси рано или късно.  Изнесената информация за предприетите действия от българските специални служби и прокуратурата не е изненада. Смиреният тон на официалното руско изявление по въпроса е доказателство, че в този случай лукът наистина е сгазен. В Кремъл отлично знаят какви поръчения са изпълнявали в България Решетников и Малофеев, както и какви действия са осъществявали обвиненият в шпионаж Николай Малинов и компания. Затова и позицията на руското външно министерство бе примирителна: знаем отлично, казва тази позиция, какви ги вършим незаконно в България, но нека да \"затворим страницата\" и да не влошаваме отношенията  си. Това становище на Русия звучи като молба, като \"аман заман\". Защото в Кремъл са наясно как се възприема шпионският скандал у нас в САЩ и в държавите от ЕС. При това стана известно, че в разкриването на това престъпление е имало и партньорство със западните ни съюзници. За ЕС българският \"шпионски скандал\" е доказателство за правилността на санкционната политика тъй като е очевидно, че руснаците си позволяват да изграждат шпионски мрежи дори в традиционно приятелската към тях  България. Затова и така приглушено осукваше думите Мария Захарова. Но има и още нещо. В четвъртък Народното събрание прие доклада на Министерския съвет за състоянието на националната сигурност на България за 2018 г. В него се казва, че значителни рискове и заплахи за националната и съюзната сигурност генерира активното използване от руската страна на хибридни операции и заплахи за употреба на военна сила при защитата на интересите й. Тази констатация, съотнесена към българските участници в руската хибридна война срещу нас, автоматично насочва вниманието на прокуратурата към член 105 от Наказателния кодекс, който визира   или на чужда организация, за да и служат като шпиони.  Разбира се, тъй като сме демократична държава, този член не изпраща никого директно на ешафода, както това е ставало при комунистическия режим, а дава възможост, ако съответното лице \"доброволно се разкрие пред органите на властта\" да отърве пандиза. На това разчита и Мария Захарова. И съм сигурен, че главният обвиняем засега - председателят на НД \"Русофили\" Николай Малинов, ще пропее като пойна птичка, за да избегне това, което не би трябвало да избегне. Но такъв е законът.  Тук може би е мястото да припомня, че още в Доклада за заплахите за националната сигурост за 2015 г. се казваше, че у нас съществуват лица и организации, които съзнателно и срещу заплащане са се поставили в услуга на политиката на чужда държава с цел да \"формират обществено мнение чрез дезинформация, пропагандни кампании, медийна манипулация, използване на социални мрежи за лансиране на подвеждаща информация\". Тази \"чужда държава\" е Русия. Тя ползва всички тези методи за влияние у нас. Голямата цел на Кремъл, според същия доклад, е „възстановяване и разширяване на сферите на влияние...и оказването на натиск по отношение на външнополитическата ориентация на отделни държави\". В дневника, който си водя, съм отбелязал тази новина на 1 септември 2015 г. И съм записал още, че в Благоевград се е учредила фондацията \"Балкански институт за възстановяване и развитие\" с представител някой си Методи Митев, която веднага след учредяването си изстрелва дезинформацията, че „в момента повечето страни в Европа обмислят отмяна на санкциите срещу Русия”. Заедно с организацията на Николай Малинов и тази организация води от години антибългарска кампания. Именно тя лансира провокативната доктрина за т.нар. \"народна дипломация\", която цели да намери сред българското население предатели, които да се противопоставят на избрания от България европейски път, същият, за който мечтаят още Ботев и Левски - \"да бъдем равни с другите европейски народи\". За целта периодично се организират антибългарски и антиевропейски форуми. Любимо място за тях е руският анклав Камчия, възпят дори в песен като \"столица на дружбата\" между България и Русия. Собственик на анклава е град Москва. Тук се промиват мозъците на български деца и на \"научни\" форуми се приемат декларации към общественоста на Русия и България, в които се казва, че е дошло време   И се предлагат „практически крачки” за \"правилния избор\" - през \"славянските и православните ценности\" към превръщането на България в \"руски свят\". Един такъв форум преди три години завърши с предизвикателното: „Настъпи време, когато всеки трябва да направи своя избор!”   В началото на юни обвиненият в шпионаж председател на НД \"Русофили\" Николай Малинов взе участие в т.нар. Ливадийски форум в Крим. В окупираната от руските агресори Ялта той предложи да се създаде световен \"Съвет на ветераните русофили\" и за негов пръв член от България предложи бившия ни премиер Симеон Сакскобургготски. Но тъй като не стана публично известно какви са мотивите за тази номинация логично е предположението, че те включват същото, което много често репетира Румен Радев - противопоставяне на политиката на санкции наложени от САЩ и ЕС  на лица от обкръжението на Владимир Путин подкрепили руската инвазия в Укрйна. Ако това е така, то е крайно антиевропейско и недостойно, но затова пък се вписва отлично в хибридната война, която  Русия води срещу Запада.  Кремълските управници не спират да обработват общественото мнение с антизападна пропаганда. Но куриозното е, че самият руски политически и бизнес елит отдавна се е изнесъл на Запад - там са парите им и дечурлигата им. Това е цинизмът им: храчат те по Запада, подражават им и нашенските русофилски папагали, но плачат за западни инвестиции и пари, защото без тях ще я карат така, както векове са я карали - на водка, огурки и картошки. Близо 24 милиона души - три Българии, днес в Русия живеят в бедност и мизерия. Но защо ли българските русофили се фенове не на страдащия руски народ, а на господарите му? Има един отговор: нашите русофили филят единствено руските управници и подхвърлените им в копанята подаяния. Затова и хората в България ги наричат   Затова и обвиняемият днес Малинов е късал от залъка на някоя старица от дълбоката руска провинция, за да хърля пари у нас за антиевропейска пропаганда. А тя, старицата, сигурно преживява последните си дни, някъде там, зад Урал, в нищета. Затова пък Малофеев - \"спонсорът\",  се изживява като олигарх и приятел на Владимир Путин.  У нас бъка от обслужвачи на руската политика. Включиш сутрин телевизионен канал и започва облъчването. По националното радио от години там води проруска и антиевропейска пропаганда Петър Волгин. Защо го прави ли? Защото има пример и явно гръб. Пример му е президента, който също не престава да ръси руски опорни точки с повод и без повод. И направо изтърка плочата с \"вредата от санкциите\". При положение, че именно те са единственият мирен подход за усмиряване на мислещите се за неусмирими. Факт е, че още чул недочул за \"шпионския скандал\" Радев се опита да защити незащитимото. А то е, че   Тук е логично да си припомним, че лицето Решетников оформя заедно с Корнелия Нинова избираемия профил на днешния ни президент. С руски пари Малинов и Решетников работят по проект за национално предателство - геополитическа преориентация на държавата ни към Русия. Олигархът Константин Малофеев, според прокуратурата, се оказва само банкомат за реализиране на сценария.   Руската хибридна война срещу България атакува историческата и културно-духовната памет на българския народ. Целта и е да бъде промито съзнанието ни, да се подмени историческата истина с лъжа. Целта е окупацията на отечеството ни през 1944 г. от съветската армия да се нарече освобождение. Варварските репресии срещу народа ни осъществени след нея - \"борба срещу враговете\". Това е опит за промяна на националната идентичност, за превратно тълкуване на националното ни битие. Тази война русофилите водят и до днес срещу България. Това е война срещу демократичните институции, срещу гражданското общество. Война срещу членството ни в Европейския съюз и НАТО. Илюзия е, че всичко ще се оправи от само себе си, защото вече сме в НАТО и ЕС. Няма такъв \"филм\". И в конкретния случай ДАНС, прокуратура, следствие и съд, се нуждаят от подкрепа. Защото ние можем да се противопоставим на хибридната война само със законни средства. Защото не сме русофили. Обслужачите на руската политика у нас - политици, общественици, журналисти, целят да създадат „програмиран хаос”, социална деструкция, трудно преодолими конфликти в българското общество, да разделят постоянно българския народ, да изкривяват истината за неговото минало и да представят превратно настоящето му. Тяхната цел е ясна:    до окончателното ни излизане, според тях, от тези организации и прехвърлянето ни в обединението на Киргизстан и Беларус, на Таджикистан и Русия т.е. в т.нар. Евразийски съюз. Впрочем преди време зам.-председателят на руския парламент Пьотр Толстой (от партията на Владимир Путин „Единна Русия”) заяви, че Русия е готова да „изкупи напълно България”, след като вече е изкупила половината от българското Черноморие. По този повод тогава „Зюддойче цайтунг” коментира: „Проблемът  не е, че някой иска да купува България. Проблемът е, че има кой да я продава. При това евтино.” И направи извод: „Превземането на България е в  напреднал стадий“. За това превземане на отечеството ни работят руските шпиони в България.  Добре си спомняме също така, че санкционирания днес бивш ръководител на Информационното направление в Службата за външно разузнаване на Руската федерация ген. Леонид Решетников в предаването „Свободна зона” по TV+ изрази мнение, че „Румен Радев може да изиграе забележителна роля като инструмент за излизането на България от НАТО и ЕС”.  И посъветва нашата държава да поеме по \"пътя на българската, а не на европейската идея.” Чета сега коментари затова докъде може да се разпростре шпионският скандал. По принцип шпиони без височайша политическа подкрепа и прикритие няма. Както и няма шпиони без пари. Поучителен е дори \"случаят Вапцаров\". И като се проследи веригата на подкрепата и парите кълбото на аферата ще се разплете. Но възможно ли е българите замесени в настоящата шпионска афера да не са свързани с дипломати от Руското посолство. Не, не е възможно. Свързани са били. Съветвали са се, задачи са им поставяни, координация е осъществявана. Това е логиката на шпионската дейност. За подобна активност на руската дипломатическа мисия в София преди две години ни информира дори македонското контраразузнаване. Но тогава от ДАНС деликатно замълчаха. Вярно е, че мълчанието е злато, но дали затворените чекмеджета са пълни? Затова е добре, че сега прокуратурата информира обществеността за своите действия. И от известно време прави това и по отношение на други важни за обществеността свои действия - за първи път от 30 години бяха повдигнати обвинения на знакови фигури от олигархията, знамена на корупцията. Обективността изисква да я подкрепим, когато действа и да я критикуваме когато бездейства.  Възможно е шпионският скандал едва сега да започва. Факт е, че научихме това, което си знаехме и \"неофициално\", а именно, че у нас живеят   Те са се поставили в услуга политиката на чужда държава, която до вчера ни имаше за своя подвластна територия, нещо като губерния, а днес има мерак пак да я подкара по старому. Наш дълг е да не допуснем това. И този ни дълг към България е неотменим. Той идва с деня, когато за първи път сме отворили очи и сме погледнали към българското небе, когато се е случило чудото: \"гора зашуми, вятър повее\", когато Балканът ни е запял хайдушка песен, когато сме научили истината за руските и съветските, за комунистическите престъпления в България. Национален дълг, за да я има България.", "date": "2019.09.14", "title": "Руските шпиони в България са добре известна национална напаст"}
{"url": "https://faktor.bg/bg/articles/mariya-gabriel-radvam-se-che-balgariya-e-domakin-na-nay-golyamoto-sastezanie-za-mladi-ucheni", "text": "Радвам се, че България е домакин на най-голямото състезание за млади учени, които дойдоха от 39 държави от целия свят. Участниците в EUCYS не са бъдещето – те са най-доброто от днешния ден. Те имат уникална възможност да черпят знания от едни от най-изтъкнатите учени в света, от чийто опит всички ние имаме нужда. Обединявайки усилията на страните-участнички, това състезание на умовете насърчава все повече и повече млади хора да изберат образование и кариера в областта на науката и технологиите. Това написа във Фейсбук българският еврокомисар Мария Габриел след откриването на 31-ия Европейски конкурс за млади учени EUCYS в София. \"При откриването споделих как Европа ще продължи да инвестира в своите млади таланти, в научните изследователи, в иноваторите. Чрез новата програма \"Цифрова Европа\" и бъдещата \"Хоризонт Европа\" ще работим с тях за развитието на етичен изкуствен интелект, за разработването на иновации, за обединяващи мисии като борбата с рака. Искаме да увеличим тройно бюджета на програма Еразъм +, която е символ на качество, знания, талант. Така ще дадем възможност за образование и мобилност на 12 милиона души в следващия седемгодишен период 2021-2027 г.\", посочи българският еврокомисар. Габриел добави: \"Благодаря на Министерството на образованието и науката, на столичния кмет Йорданка Фандъкова, на Института по математика и информатика към БАН, на всички съорганизатори и участници за възможността да съпреживеем заедно днешното тържество на умовете. България и Европа имат нужда от своите таланти. С нетърпение очаквам да науча резултатите от конкурса, в който България се представя с три проекта в областите на информатиката, медицината и биологията\".", "date": "2019.09.14", "title": "Мария Габриел: Радвам се, че България е домакин на най-голямото състезание за млади учени"}
{"url": "https://faktor.bg/bg/articles/yasen-todorov-razkri-koy-organizira-protestite-sreshtu-ivan-geshev", "text": "Поведението на протестиращите срещу избора на Иван Гешев според мен е шизофренно, заяви в предаването \"Офанзива\" по Канал 3 следователят Ясен Тодоров.  \"Не можеш да претендираш, че си за демокрация и върховенство на закона и да използваш средства и уличен натиск срещу абсолютно законово-регламентирани процедури, извършвани от законово-регламентирани органи\", поясни той.    \"Аз не знам кои точно хора участват в тези протести, какви групички, но в крайна сметка каква е ситуацията? Имаме законно избран парламент, законодателна власт, правителство, имаме законно избрани органи на съдебната власт, включително ВСС и ръководители в отделните органи на съдебната власт. И някакви група хора, които са се опитвали да влязат в различни по тип избори, по никакъв начин не са стигнали до властта, не са получили доверието на българските граждани използват нерегламентирани, извън парламентарни средства, за да се докопат до властта и всъщност да свалят от власт законно избраните органи.\", каза следователят.   \"Това го видяхме и в изтекло видео в медиите, че всъщност тези протести са организирани, те по никакъв начин не са спонтанни, дали са платени по някакъв начин, това аз не мога да кажа, но организация при всички случаи има. Видно е, че тази организация идва от кръг от лица, които имат проблеми с правосъдието. Тук големият парадокс е, че на един площад се събират хора, които казват ние сме за върховенство на закона и редом до тях са хора, които имат проблеми със закона. И всички искат едно и също нещо, да махнем ръководството на прокуратурата. Аз не чух нито един професионален аргумент срещу кандидатурата, срещу която те протестират, аргументите са чисто политически\", категоричен е Тодоров.", "date": "2019.09.14", "title": "Ясен Тодоров знаел кой стои зад протестите срещу Иван Гешев"}
{"url": "https://faktor.bg/bg/articles/balgaro-makedonskata-komisiya-ne-postigna-saglasie-za-gotse-delchev", "text": "Без съгласие около личността на Гоце Делчев приключи седмото заседание на българо-македонската историческа комисия. След него съпредседателите от българска и македонска страна Ангел Димитров и Драги Георгиев обясниха, че дискусиите са били много емоционални. Като неуспешна и безплодна определиха срещата и двамата съпредседатели, съобщи БНР.  Според проф. Агнел Димитров основната разлика по темата с личността и делото на Гоце Делчев е в акцента, който се поставя от историците от София и от Скопие.  “Нашето желание е да се разгледа, анализира и да се оцени исторически от гледна точка на общото минало значението, ролята и дейността на Гоце Делчев в неговото историческо време. Нашите колеги поставят друг акцент – той е повече за отношението към Гоце Делчев в един по-късен исторически период“, посочи Димитров.  Напредък по темата за личността на Гоце Делчев няма, посочи и проф. Драги Георгиев, съпредседател от Северна Македония.  “Според нас Гоце Делчев трябва да бъде мост, личност, която ще създаде – условно казано, добросъседство. И ако очевидно съществува това добросъседство между Македония и България, това ще създаде допълнителен потенциал за това добросъседство и приятелски отношения“, каза проф. Драги Георгиев.  \"Метафората мост е доста популярна, тя не е лоша сама по себе си, макар че за мен е прекалено материална, когато става въпрос за хора, за личности, за общества. Лично на мен ми се иска, ако все пак останем на тази метафора, просто да има здрави основи“, отбеляза от своя страна българският съпредседател проф. Ангел Димитров.  Оказа се, че все още има спорни моменти и за Средновековието. От македонска страна настояват в учебниците да се формулира изразът “на територията на съвременните български земи“, което според българските историци е некоректно. Спор има и за формулировката “български земи“, обясни проф. Ангел Димитров.  “Ние не намираме никакъв проблем, когато се говори за български земи в конкретно историческо време, в което много ясно са очертани границите на държавата. По тази точка мисля, че можем да стигнем до някакви разумни разбирания, макар че нека да бъдем наясно, че в такъв вид формулировки може да бъде изразявано несъгласие от едната страна. Но в крайна сметка това са просто начини да не се изказва по един и същи начин нещо, което не носи различно съдържание“, каза Ангел Димитров.  “Дори и когато не става дума за средновековната българска държава, се включва и територията на Македония. И в този аспект чувствата при нас са малко по-други и настояваме по някакъв начин това да го поставим в по-друга рамка, да се опитаме да формулираме това по начин, който да не предизвиква негативни чувства у учениците в нашата държава“, каза проф. Драги Георгиев.  Според него споровете между двете страни няма да попречат на евроатлантическото бъдеще на Северна Македония.", "date": "2019.09.14", "title": "Българо-македонската комисия не постигна съгласие за Гоце Делчев"}
{"url": "https://faktor.bg/bg/articles/protest-za-po-chist-vazduh-v-ruse-blokira-krastovishteto-na-dunav-most", "text": "Протест в Русе срещу мръсния въздух блокира кръстовището на граничен пункт \"Дунав мост\". Мотото е \"Русе иска да диша\". Хората настояват да станат ясни причините за замърсяването на въздуха, както и да се налагат по-големи глоби, които да накарат фирмите да спазват законодателството. Друго искане на протестиращите - да се мият по-често улиците на града, се изпълни в движение - докато хората се придвижваха към \"Дунав мост\" колоната от автомобили беше посрещната от цистерна с вода. \"Аз съм всеки ден в парка, всяка сутрин. Мирише различно, но всеки ден мирише. Затова сме тук - за нас, за децата ни, за града ни. Очакваме реакция, очакваме независим тест на въздуха\", заяви пред БНТ Илияна Илиева.", "date": "2019.09.14", "title": "Протест за по-чист въздух в Русе блокира кръстовището на \"Дунав мост\""}
{"url": "https://faktor.bg/bg/articles/aslanov-bitkata-za-sofiya-shte-bade-osporvana", "text": "Битката за София ще бъде оспорвана и за първи път от много години се очаква балотаж. Това каза в интервю за „Фокус“ социологът Юрий Асланов.   На този етап се очертава основната битка да бъде между Йорданка Фандъкова и Мая Манолова, допълни Асланов. По думите му шансовете на Мая Манолова на балотажа ще бъдат измервани в хода на кампанията, тъй като на местни избори обикновено някои нагласи се променят доста бързо, и то в последните дни. Шансовете на двете основни кандидати изглеждат изравнени, обясни той. Юрий Асланов прогнозира, че ПП ГЕРБ има шансове да остане първа политическа сила в местната власт като цяло в страната.   „Като цяло в страната ГЕРБ запазва сравнително добра кондиция. Едва ли може да препотвърди постиженията си отпреди четири години и да получи чак толкова силно представителство, каквото имаше тогава в местната власт. Със сигурност резултатите за ГЕРБ няма да бъдат по-добри, ще бъдат по-слаби, отколкото бяха, но все пак ГЕРБ запазва шансовете си да остане първа политическа сила в местната власт като цяло в страната. Това обновяване е задължително условие, защото на много места има настроения срещу местните управи, а местното управление по една или друга причина малко или повече се свързва с името на ПП ГЕРБ и може би те го съзнават“, обясни социологът.   Според Юрий Асланов предизборните кампании стават все по-яростни и безскрупулни. Ще има много опити за личностно дискредитиране, за компрометиране на отделни кандидати с всякакви прийоми, както и не толкова почтени, каза още той. Според него обаче избирателят не се влияе вече толкова от подобни практики.  Подкрепата на БСП за независимата кандидатура на Мая Манолова цели привличането на по-широк електорат, каза социологът Юрий Асланов.   Според него подобна подкрепа би могла да донесе пробив за БСП в София по модела на президентските избори през 2016 година. Юрий Асланов добави, че Мая Манолова вече е припозната от левия избирател в столицата, тъй като в хода на предварителната кампания тя е получила най-много номинации.   „Досега поне тя винаги е защитавала каузи, които са присъщи за левите идеи, в защита на интересите на хора които са потърпевши от императивите на свободния пазар и на злоупотребата с пазара от страна на картели и монополи. Това е типично ляво послание, близко до лявата идеология. Не очаквам съществени различия и разминавания. Не може и да ги няма, доколкото тя е издигната от Инициативен комитет и е говорител на по-широк кръг от възгледи, убеждения, очаквания“, обясни той.   Юрий Асланов допълни, че София е заредена със специфичен политически ритъм и напрежение. Досега ГЕРБ успяваше да се възползва от слабостите на останалите политически формации в града, отколкото да използва някаква собствена сила, каза той и добави, че на тези избори ще се разбере, че тук нито една политическа сила не може да претендира за власт, ако не успее да даде отговор на хората, които вярват в най-разнообразни каузи, но ги обединява недоволството от начина, по който се урежда градоустройството.", "date": "2019.09.14", "title": "Юрий Асланов: ГЕРБ ще остане първа политическа сила в местната власт"}
{"url": "https://faktor.bg/bg/articles/pozhar-gori-v-rayona-na-rilskiya-manastir", "text": "Пожар е възникнал в района на Рилския манастир, горят сухи треви. Това съобщи за Агенция \"Фокус\" комисар Тошко Бързилов, началник \"Национален оперативен център\" към ПБЗН.  Работи се по ограничаването на пожара, огънят се простира на площ от 2 дка, коментира комисар Бързилов. По думите му около 9.00 часа е получен сигналът за пожара в района на Сухото езеро в Рила. „В момента огънят се разпростира на площ около 2 дка. На място има 15 служители на пожарната и 20 служители от Национален парк „Рила“. Работи се по ограничаването на пожара. Създадена е необходимата организация“, посочи той.  Ком. Бързилов добави, че обстановка към момента е добра. „Работи се преди всичко на ръка, защото наблизо няма воден източник. Водата се изнася на ръце с пръскачки на гръб. Теренът е труднодостъпен, защото пожарът е във високата част на Рила и затова е труднодостъпно за техника и работата е предимно на ръка“, каза още той.", "date": "2019.09.14", "title": "Пожар в района на Рилския манастир"}
{"url": "https://faktor.bg/bg/articles/evangelistkite-tsarkvi-ne-znayat-koy-e-rakopolozhil-pastora-pedofil", "text": "„След тежките обвинения в блудство с деца към британския пастор Даниел Хъл, днес от евангелските църкви в България се разграничиха от него. В официална позиция на Управителния съвет се казва, че Хъл не е служител на никое регистрирано вероизповедание в състава на Обединените евангелски църкви. Не ни е известно кой, в какво качество го е ръкоположил за духовен работник или го е упълномощил да провежда служби в района на град Сливен“, пише в позицията им. „Намираме за абсолютно недопустимо каквото и да е посегателство срещу детската личност. Осъждаме педофилията и я заклеймяваме като тежко престъпление ,намерило място в закона именно поради морала,който християнските ценности са вдъхновили в обществото ни\", пишат още евангелистите. Прокуратурата в Сливен обвини Даниел Хъл в блудство с четири непълнолетни момчета, на които пасторът плащал, за да мълчат. От две години той живее в квартал „Надежда“ в Сливен и проповядва в създадения от него Молитвен дом. Хъл е известен в квартала като богат човек, помагал финансово на всички. Поради тази причина хората от квартала не вярват в обвинението и го определят като много добър човек, който помага на всички.", "date": "2019.09.14", "title": "Евангелските църкви в България се разграничиха от британския пастор"}
{"url": "https://faktor.bg/bg/articles/vili-lilkov-ottegli-kandidaturata-si-za-obshtinski-savetnik-ot-dsb", "text": "„Оттеглям кандидатурата си за общински съветник в СОС за „Местни избори 2019“ . Причината за моето оттегляне е съпротивата на отделни членове на Председателството на ДСБ София срещу включването ми в листата на ДСБ София с нелепи и неполитически аргументи.“ Това пише в заявлението на проф. Вили Лилков, което беше публикувано в страницата на ДСБ във Фейсбук.  От заявлението става ясно, че Лилков не желае да става причина за \"излишни спорове\".", "date": "2019.09.14", "title": "Вили Лилков оттегли кандидатурата си за общински съветник от ДСБ"}
{"url": "https://faktor.bg/bg/articles/dimitar-ganev-ako-ima-konflikti-mezhdu-ninova-i-manolova-izbiratelite-nyama-da-podkrepyat-manolova", "text": "Рейтингът на Манолова като омбудсман може да е различен като кандидат-кмет. Пред Манолова стои особен и сложен баланс – от една страна, трябва да разчита на гласове от синьото либерално пространство и да не нанесе удар към БСП, защото техните поддръжници са лоялни към ръководството на партията. Ако има конфликти между Нинова и Манолова, избирателите няма да подкрепят Манолова. Това съобщи в предаването \"Офанзива с Любо Огнянов\", политологът Димитър Ганев. \"Победата на Манолова няма да доведе до предсрочни избори защото за Бойко Борисов е важно да изкара този мандат. ГЕРБ ще има най-много областни кметове – между 11 и 16. ГЕРБ ще изпита трудности със Спартански в Плевен, в Добрич има сериозен проблем със структурата си.  В Русе също. Там имаше напрежение. В Ямбол ще бъде твърде интересен – не се знае дали авторитетът  на кмета ще бъде достатъчен. В Пловдив ще има проблем, ще има балотаж, Атанасов е силен кандидат. Тотев спечели на фотофиниш на предните избори\", обясни той. Предсрочните парламентарни избори минават през служебен кабинет, а при тези отношения между президент и премиер е невъзможно Борисов да предостави властта в ръцете на Радев.  Подкрепата за Манолова се дължи и на БСП, повече от половината от доверието към нея като омбудсман се базира на симпатизанти на БСП. Един нов неин политически проект минава през тежък разрив с БСП, техният електорат е много лоялен. Пример е Първанов, чиято партия едва влезе в парламента. Ако спечели Манолова, ще има нов лидер в \"лявото\" пространство. Нинова може да види политически опонент. Следва кампания за нов председател на БСП, всеки си прави сметката в това отношение. Ако Манолова загуби, влизането й в битката за БСП ще е със спорен резултат. На изборите има победители и победени – дори ако  загубилият има 49 %, той губи.", "date": "2019.09.14", "title": "Димитър Ганев: Манолова ще гледа и към \"синьото\", но да внимава така да не нанесе удар по БСП"}
{"url": "https://faktor.bg/bg/articles/suhopatnite-voyski-i-vvs-uchastvaha-v-gaseneto-na-pozhari-do-rilskiya-manastir-i-kray-kotel", "text": "Пожар гори и в района на Сухото езеро в Рила на около 2000 метра надморска височина. Огънят е обхванал почти 5 декара суха растителност в труднодостъпен район над Рилския манастир. Сигналът е подаден тази сутрин от турист. В гасенето освен пожарникари участват и служители на Югозападното държавно предприятие и Национален парк „Рила\". В 15.24 ч. вертолет Ми-17 от авиобаза Крумово е излетял, за да окаже помощ в гасенето. Следобед левият фланг е бил овладян, а от другата страна засега огънят не може да бъде загасен заради силния вятър. Наложило се е да се гаси на ръка с пръскачки, заради труднодостъпния терен. Към момента борбата с огъня е спряна и ще продължи утре сутринта. Най-вероятната причина за пожара е човешка небрежност. 26 военнослужещи от 42-ри механизиран батальон в Ямбол от 6.30 ч. се включиха отново в гасенето на пожара, възникнал в местността \"Сухи дял\" в землището на Котел, съобщиха от пресцентъра на Министерството на отбраната.", "date": "2019.09.14", "title": "Сухопътните войски и ВВС участваха в гасенето на пожари до Рилския манастир и край Котел"}
{"url": "https://faktor.bg/bg/articles/reshetnikov-kazvat-che-az-sam-slozhil-radev-za-prezident-no-nikoy-ne-kazva-kak-sam-go-napravil", "text": "Шпионският скандал с Русия е част от голяма кампания, в която всеки член на НАТО трябва да участва, каза в интервю за БНР бившият директор на Руския институт за стратегически изследвания генерал Леонид Решетников. На въпрос как скандалът ще се отрази на планираното посещение на външния министър Екатерина Захариева в Москва Решетников отговори: „Засега влияе много лошо, но до октомври има още много време. Ако посещението е утре, то ще се провали. Трябва да контактуваме на всяка цена, но все пак да не го разваляме, преди да е започнало. Това е най-главното“. Решетников, който е сочен като основна фигура в шпионския скандал, смята, че в България е задействан американски план. „Предполагам, че България като член на НАТО трябва да се подчинява на някакви други наредби. И затова е тази атака, защото русофилите са все пак една голяма част от българския народ. Техните противници трябва да ограничат тяхната дейност“, каза той. На Леонид Решетников беше забранено да посещава България в следващите 10 години във връзка с делото за шпионаж срещу председателя на сдружението „Русофили“ Николай Малинов. В отговор на въпрос за евентуалната му намеса, пряко или косвено, във вътрешните работи на България, не в качеството си на пенсионер, а на директор на Руския институт за стратегически изследвания например, Решетников заяви: „Нашият институт е правил анализи за ситуацията на Балканите, за политиката на САЩ в този регион, за ситуацията в България, разбира се, всички институти това правят“. „При вас непрекъснато казват, че аз организирах избирането на г-н Радев за президент. Но никой не казва как съм направил това. Никой не обяснява на хората...Вече няколко години казват едно и също: „Решетников сложи президент на България“. Това е работа на спецслужбите“, каза още той.", "date": "2019.09.14", "title": "Решетников: Ако посещението на Екатерина Захариева в Москва е утре, то ще се провали"}
{"url": "https://faktor.bg/bg/articles/belgiyskiyat-vitsepremier-predlozhen-za-evrokomisar-po-pravosadieto-e-razsledvan-za-koruptsiya", "text": "Белгийският вицепремиер Дидие Рейндерс, предложен за еврокомисар по правосъдието, е разследван за корупция, съобщават днес местни медии. Отбелязва се, че разследването е по сигнал на бивш служител на контраразузнаването. Според говорител на Рейндерс подателят на сигнала е известен със стремежа си да злепостави вицепремиера. Според подадения сигнал Рейндерс и негов приближен участвали в раздаване на подкупи, пране на пари и продажба на предмети със съмнителна стойност на завишени цени. Посочен е случаят с изграждането на белгийското посолство в Киншаса, където се твърди, че спечелилият поръчката за строеж е дал подкуп, за да бъде избран. Бившият разузнавач твърди, че са били получавани подкупи също от търговци на оръжие и от един от кандидатите в президентските избори в ДР Конго. Отбелязват се също съмнителни прехвърляния на недвижима собственост през кухи фирми. Медиите уточняват, че предстои прокуратурата да прецени дали да предяви обвинения на вицепремиера и министър на външните работи и на отбраната. По-рано тази седмица Рейндерс бе предложен от новоизбрания председател на Европейската комисия Урсула фон дер Лайен за еврокомисаря, който занапред да изготвя годишни доклади за върховенството на закона в ЕС. Рейндерс, както и всички останали кандидати за еврокомисари, ще бъде подложен през октомври на изпит пред евродепутатите. Съмнения като изнесените днес в медиите се очаква да предизвикат въпроси от страна на Европейския парламент. Европейски издания отбелязват, че в списъка на предложените за нови еврокомисари има и други кандидати, срещу които се водят разследвания, затова наричат бъдещата комисия \"на презумпцията за невинност\". Френският кандидат за еврокомисар Силви Гулар е проверявана по обвинения, че като евродепутат е отклонила средства за плащането на вътрешнополитическа дейност. Румънският кандидат Рована Плумб е разследвана за съпричастие в престъпна сделка с недвижими имоти. Полякът Януш Войчеховски е разследван от европейската служба за борба с измамите със средства от ЕС (ОЛАФ). Той е подозиран, че е злоупотребил като евродепутат в продължение на 10 години със средства за пътни разходи. Самата Фон дер Лайен е разследвана в Германия и се очаква през декември да бъде разпитана за сключването на договори от министерството на отбраната, което до юли ръководеше, с външни консултанти, на завишени цени и без обективни основания.", "date": "2019.09.14", "title": "Белгийският вицепремиер, предложен за еврокомисар по правосъдието, е разследван за корупция"}
{"url": "https://faktor.bg/bg/articles/novini-balgariya-sled-shpionskiya-skandal-yazovir-koprinka-sviri-sbor-za-rusofilite", "text": "В разгара на шпионския скандал с шефа на движение „Русофили” Николай Малинов, българските поклонници на Русия у нас се събират отново на язовир „Копринка” край Казанлък. Това е 16-ят събор на русофилите в България, който днес ще премине под девиза „Европа е по-силна с Русия“. Според предвартелната програма се предвижда поклонение на Паметника на свободата на връх Шипка и поднасяне на цветя пред паметника на ген. Скобелев в Казанлък. Съборът край бреговете на язовир ще започне с концерт на лауреатите на седмия Национален фестивал на руската поезия, песен и танц „Пусть всегда будет солнце“, чийто заключителен етап беше в петък вечерта в Казанлък. Очаква се гостите да приемат и специална декларация в подкрепа на лидера на „Русофили” Николай Малинов, който тези дни бе обвнен в шпионаж в полза на Русия. Именно на събора край „Копринка” Корнелия Нинова представи преди четири години кандидатът им за президент Румен Радев. Тогава пред очите на бъдещия държавен глава русофили гориха знамената на НАТО  и ЕС, а престъпната проява се повтаря всяка година.", "date": "2019.09.14", "title": "След шпионския скандал язовир „Копринка” свири сбор за русофилите"}
{"url": "https://faktor.bg/bg/articles/krasimir-tsipov-dokladat-za-natsionalnata-sigurnost-za-parvi-pat-posochva-rezultati-ot-borbata-s-koruptsiyata", "text": "Докладът за националната сигурност, който бе приет от парламента, за първи път посочва резултати от борбата с корупцията, заяви в интервю за „Фокус“ Красимир Ципов, народен представител от ГЕРБ и член на комисията по вътрешна сигурност и обществен ред. Той уточни, че докладът се разглежда и приема в изпълнение на Закона за управление и функциониране на системата за защита на националната сигурност и актуализираната стратегия за националната сигурност. Неговата основна цел е да представи оценките за рисковете, опасностите и заплахите, ефективността на политиките за защита на националната сигурност и за действията, предприети от компетентните органи, каза Ципов.  „Заявката от страна на опозицията, че става дума за замитане на проблемите под килима, образно казано, определено не мисля, че трябва да фигурира в подобен вид дискусии. През изминалата година бяха постигнати сериозни резултати и значителен напредък в определени сфери, затова не мога да приема едно такова твърдение от страна на опозицията. За първи път именно в този доклад от тази година темата с корупцията фигурира със значителен обем. Посочени са резултатите, постигнати от Комисията за противодействие на корупцията и за отнемане на незаконно придобитото имущество (КПКОМПИ). Тези резултати са стотици милиони обезпечено имущество вследствие на осъществена престъпна дейност и десетки милиони отнето такова имущество“, обясни той.  Красимир Ципов допълни, че киберсигурността е друга важна тема, която се появява в доклада за първи път. Сред сериозните заплахи за националната сигурност Ципов открои престъпната дейност и сферата на пътната безопасност. Запазват се и негативните демографски тенденции, като правителството се опитва да предприеме необходимите мерки. Народният представител допълни, че докладът показва успехите на правителството в борбата с контрабандата на цигари, алкохол и горива.", "date": "2019.09.14", "title": "Красимир Ципов: Докладът за националната сигурност за първи път посочва резултати от борбата с корупцията"}
{"url": "https://faktor.bg/bg/articles/maya-manolova-obeshtavam-na-fandakova-che-shte-napravya-palna-reviziya-na-bokluka", "text": "Зад нас е сметището в Долни Богров, то бе затворено преди 20 години. Днес тук се заравя висококачествено гориво, което се получава от преработката на боклук. Заравяме пари, дневно се заравя около 300 тона RDF. Плащаме по два пъти - веднъж за преработка на боклука - 27 млн. лв годишно и втори път около 3 млн. лева за заравяне и 6 млн. лв  за горенето в циментовите заводи. През следващата година от 36 млн. лв бюджетът за това ще стана 50 млн. лв . Това става ясно от обществената поръчка обявена на 19 август и която ще бъде отворена на 20 септември. Тези поръчки, направени в последния момент, много намирисват. Намирисват на боклук и на други неща. Изводите могат да се направят, че същите фирми, който почистват сега - ще чистят и през следващия период. Те са от приятелския кръг. Общинското предприятие трябваше да бъде стабилизирано, отделиха се пари за техника и то ще чисти само най-трудния район \"Красна поляна\". Това заяви от Долни Богров кандидатът за кмет на София Мая Манолова, предаде Канал 3. \"Твърдя, че самата система в София е сбъркана. Това ли е кръговата система - харчим пари за преработка на боклук и се заравя. Обещавам на Фандъкова, че ще направя пълна ревизия на този сектор\", каза още тя. \"Ще направим референдум за боклука. Крайно време е да се намесят гражданите и да кажат дали искат да има завод за горене на боклук, какъв да бъде той и къде да е ситуиран. Решението на Фандъкова е заравянето на пари. В резултат на тези 200 млн. лв това е най-скъпият сектор в столицата. София чиста ли е? София прашна ли е? Ставаме заложници на същото - същите да чистят и да се заравят пари. Това е една дебела сметка, която плащат столичани\", каза още тя. \"Основното в кампанията ми е как се харчат парите на столичани, защото аз мисля, че те се харчат неефективно\", категорична бе Мая Манолова.", "date": "2019.09.14", "title": "Манолова се закани на Фандъкова за боклука"}
{"url": "https://faktor.bg/bg/articles/emil-radev-prosledyavane-na-finansiraneto-na-terorizma-e-vse-po-vazhen-instrument", "text": "Програмата за проследяване на финансирането на тероризма се превръща във все по-важен инструмент. На фона на атентатите, на които станахме свидетели през последните години, тя има ключово значение за получаване на надеждна, точна и навременна информация за дейности, свързани с планиране и финансиране на тероризъм. Това коментира евродепутатът от ГЕРБ/ЕНП Емил Радев в рамките на заседанието на Комисията по граждански свободи, правосъдие и вътрешни работи, на което Лоран Мюшел, директор по сигурността от ГД „Миграция и вътрешни работи“, представи петия съвместен преглед на Споразумението между ЕС и САЩ за проследяване на финансови потоци за предотвратяването на терористични актове, съобщиха от пресцентъра на ГЕРБ. Въпреки доброто сътрудничество между Европол и министерството на финансите на САЩ българският евродепутат и зам.-председател на комисията настоя екипите на ЕК, които оценяват приложението на споразумението, да изяснят дали има достатъчно гаранции за опазването на личните данни. „Целта е да не се стига до търсене на данни, които нямат връзка с финансирането на тероризма”, мотивира се Радев по време на изслушването. Споразумението за проследяване на финансирането на тероризма между ЕС и САЩ (TFTP) влезе в сила през 2010 г. Програмата позволява да се проследяват източници, за които има подозрения, че финансират терористична дейност.", "date": "2019.09.14", "title": "Емил Радев: Проследяване на финансовите потоци ще предотврати терористични актове"}
{"url": "https://faktor.bg/bg/articles/novini-balgariya-bsp-podkrepya-tezhak-rusofil-bit-ot-mareshki-za-kmet-na-varna", "text": "Градската конференция на БСП във Варна е взела решение да подкрепи за кмет на града лидера на крайно дясната русофирската организация „Възраждане” Костадин Костадинов. За това се похвали във фейсбук самият мераклия за градоначалник на морската столица. Ето какво написа Костадинов на личната си страница: „Решението на градската конференция на БСП във Варна да бъда подкрепен като независим кандидат за кмет на града определено изненада много хора. Тъй като от 2 дни вече събирам подписи за регистрацията си на центъра на града, мога да кажа, че моите съграждани още не могат да повярват, че това се случва, защото по този начин е сигурно, че във Варна, иначе отдавна отписана и продадена на управляващото статукво, ще има балотаж, който ГЕРБ и присъдружните му партии, структури и криминални групировки ще загубят. Ще се изразя много слабо ако кажа, че има ентусиазъм:) Масовото мнение на варненци е, че харесват това, което правя, и защитават каузите на Възраждане, но досега са смятали, че сме слаби и няма да можем да спечелим изборите. Е, от два дни насам това не е така:) Подкрепата за мен от страна на Възраждане, БСП и още 8 други партии дава кураж на нашите съграждани, че в нашия отдавна продаден на управляващата мафия град може да се случи изненада. Като онази през 1999 г., след която започна сриването на правителството на СДС, или като онази през 2013 г., която помете първото правителство на ГЕРБ. Гледам как пред нашия пункт пред Операта се редят хора на опашка, за да се подписват, и как непознати настояват да взимат бланки за подписи, за да събират самите те. Само за 4 часа събрахме повече от 300 подписа:) Мина един човек, който ми каза, че не споделя моите идеи, но ще гласува за мен:) Когато, изненадан от думите му, го питах защо, той ми отговори, че ме смята за честен и последователен експерт - нещо, което не може да каже за моя опонент от ГЕРБ. И заключи, че на местни избори не гласувал за идеология, а за личност:) Ето защо и моите опоненти са уплашени:) Варна има бюджет от 250 млн лв - представяте ли си да изтърват такава апетитна хапка за крадене? Нещо повече, представяте ли си да допуснат неконтролиран и независим политик като мен начело на такова знаково място като кметския пост във Варна? Драги сънародници, това за тях ще бъде тих ужас и сбъднат кошмар:) Ето защо са нормални платените негативни реакции и опитите да не получа в крайна сметка силната подкрепа от другите политически сили. Защото ще ви го кажа много просто - спечелването на кметската надпревара в морската столица ще е началото на революция в България. Изведнъж ще се окаже, че не всичко е наредено, не всичко е предопределено, не всичко може да се купи и продаде. Оттам насетне превръщането на нашия град, а и на нашата Родина, в нормални и спокойни места за живеене, създаване и отглеждане и на деца, ще бъде само въпрос на време. Защото аз не съм сам - такива като мен има из цялата страна. Ето това е, което най-много ужасява управляващия тоталитарен режим на ГЕРБ. За да стане това, са ми нужни само две неща - вашата вяра и вашата подкрепа! Всичко друго си го имам:) Подкрепете ме, и заедно ще успеем! Защото заедно можем всичко!”, призовава Костадинов. Топлата връзка между „Възраждане” и БСП е от преди две години, след като на 1 май Нинова и Костадинов застанаха рамо до рамо на протест срещу управляващите. По-късно Костадинов организираше русофилски агитки в подкрепа на Румен Радев, а миналата Коледа нападна българите, че не харесали новогодишната елха на посланик Макаров. До сега Костадинов е сменил няколко партии, но стана истински популярен, след като беше бит от депутата Васелин Марешки. Партията „Възраждане” пък е новият любимец на Руското посолство, което я и финансира, твърдят рубладжии. Подкрепата за Костадинов е поредното доказателство, че БСП начело с Корнелия Нинова е в тежка криза и дори за най-големите градове на страната не може да извади автентични социалисти, а и се налага да се крие зад хора от маргинални партии и независими.", "date": "2019.09.14", "title": "БСП подкрепя за кмет на Варна тежък русофил, бит от Марешки"}
{"url": "https://faktor.bg/bg/articles/koalitsiya-gerb-sds-se-registrira-v-oik-za-mestnite-izbori-v-stolitsata", "text": "Коалиция ГЕРБ - СДС се регистрира в ОИК за местните избори в столицата. Регистрацията в ОИК се налага, тъй като Изборният кодекс предвижда партиите и коалициите, регистрирани в Централната избирателна комисия, както и образуваните местни коалиции от партии, които ще участват в изборите за общински съветници и кметове в съответната община, да се регистрират в конкретната общинска избирателна комисия не по-късно от 55 дни преди изборния ден. На регистрацията присъстваха областният координатор на ГЕРБ в София Цветомир Паунов, председателят на Столичния общински съвет Елен Герджиков, общински съветници от ГЕРБ в СОС и Антон Койчев от СДС.  \"Амбицията ни е за пълна победа в София - тръгваме със самочувствие за добре свършена работа и успешен кмет в лицето на Фандъкова\", заяви Паунов пред журналисти след регистрацията. \"Току-що с колегите от СДС подадохме документи за регистрация в Общинската избирателна комисия на местна коалиция ГЕРБ - СДС. Най-голямата дясна партия в България с най-старата дясна партия в България направихме коалиционно споразумение за коалиционно съвместно явяване на изборите в София. Това е едно демократично обединение на десните партии, на партиите, които могат да променят града ни, партиите, които обединяват демократичната общност и с общи усилия ние тръгваме със самочувствието за добре свършена работа със София, за това, че имаме изключително успешен кмет в лицето на г-жа Фандъкова, изключителни общински съветници, които са свършили много работа в Столична община, кметове на райони и кметове на кметства. Имаме амбицията да продължим с активната работа за развитието и промяната на нашия град\", подчерта Паунов. Той посочи, че амбицията на ГЕРБ е за пълна победа в София както за кмет, така и за листата за общински съветници и кметове на райони. На въпрос дали е по-лесно да критикуваш, отколкото да защитаваш, Паунов отговори: \"Г-жа Мая Манолова подаде сигнала за Костинброд, за мащабните, огромните фалшификации, автобусите с двойни дъна. Ние никога не сме водили негативна кампания, никога не се сме залагали на компроматна кампания. Ние показваме всичко, което е направено в София. То е направено с много работа, с много голям експертен потенциал и с много общи усилия на целия екип на кмета г-жа Фандъкова\", допълни още Паунов.", "date": "2019.09.14", "title": "Коалиция ГЕРБ - СДС се регистрира в ОИК за местните избори в столицата"}
{"url": "https://faktor.bg/bg/articles/novini-balgariya-zam-predsedatel-na-sos-manolova-sledva-stsenariy-na-bsp-umishleno-byaga-ot-publichni-vrazki-s-levitsata", "text": "Мая Манолова изпълнява сценарий на БСП.Това каза общинският съветник от ГЕРБ и заместник-председател на Столичния общински съвет Николай Стойнев пред журналисти, предаде репортер на Агенция \"Фокус\". По думите му Манолова упорито се опитва да избяга от връзките си с БСП.  \"Всяка предизборна кампания темата за отпадъците е водеща. ще ви припомня и 2011 и 2015 г., когато те твърдяха, че няма да бъде изграден такъв завод. В момента функционира модерен завод, който осигурява адекватно третиране на отпадъците, така че от 100 % депонирането да падне на 15 %.  Тя следва стриктно сценария, който БСП е написала\", заяви още Стойнев.", "date": "2019.09.14", "title": "Зам.-председател на СОС: Манолова следва сценарий, упорито се опитва да избяга от връзките си с БСП"}
{"url": "https://faktor.bg/bg/articles/novini-balgariya-stoi-li-maya-manolova-zad-istanbulskata-konventsiya-ili-bsp-i-kornela-sa-obiknoveni-bolsheviki-maniatsi-na-vlastta", "text": "Един знаменит американски съветолог, Мартин Малия, определя кратко и ясно болшевиките като \"маниаци на властта\". Той има предвид, че са готови на всякакви фортификации и претъркулвания, само и само да се доберат до властта, която е фетиш № 1 за тях. Сетих се за това определение на този мой любим изследовател покрай казуса за Истанбулската конвенция, подкрепената от БСП Мая Манолова и Корнела, която беше готова да обяви война на целия свят заради тази конвенция. Какви са фактите? В официална своя позиция отпреди година и половина, Мая Манолова застава категорично в подкрепа на Истанбулската конвенция. Корнела и повечето от БСП са категорично против тази конвенция. Имам няколко въпроса: 1. Мая Манолова продължава ли да споделя същото мнение за Истанбулската конвенция, както през януари 2018 г. 2. Ако да, то тогава трябва да го заяви ясно и открито, за да няма неяснота по този въпрос; 3. Корнела продължава да е готова на война с всеки, който дори само загатне, че подкрепя тази конвенция. В същото време Корнела и БСП издигат Манолова за кмет на столицата. Това означава ли, че те са готови да приемат техният кандидат да започне да провежда политики в синхрон с Истанбулската конвенция, ако слънцето залезе на изток и тя стане кмет на София; 4. Дали пък този парадокс не е доказателство, че БСП и Корнела са обикновени болшевики, \"маниаци на властта\", които в името на овладяването на даден властови рубеж, са готови на всичко, вкл. да подкрепят нещо, което доскоро са отричали.  във връзка с Истанбулската конвенция 4 януари 2018 г.", "date": "2019.09.14", "title": "Стои ли \tМая Манолова зад Истанбулската конвенция или БСП и Корнела са обикновени болшевики, \"маниаци на властта\"?"}
{"url": "https://faktor.bg/bg/articles/razpitvaha-zhan-mari-lyo-pen-4-chasa-sazdaval-fiktivni-rabotni-mesta-v-evroparlamenta", "text": "90-годишният Жан-Мари льо Пен, основател на крайнодясната партия „Национален фронт\", която е преименувана в момента на „Национално обединение\"; бе обвинен от френските съдебни следователи в присвояване на държавни средства. Следователите са разпитвали политика четири часа. Обвиненията на Льо Пен са свързани със „създаването на фиктивни работни места” в Европарламента (ЕП). Делото тече от 2016 година. Съдът на ЕС уведоми Льо Пен, че е длъжен да върне на Европарламента 320 000 евро, които е получил необосновано под формата на заплати за помощниците му.", "date": "2019.09.14", "title": "Разпитваха Жан-Мари льо Пен 4 часа, създавал фиктивни работни места в Европарламента"}
{"url": "https://faktor.bg/bg/articles/pregovaryasht-za-donbas-podozira-tayno-sporazumenie-v-polza-na-rusiya", "text": "Представителят на Киев в контактната група за Донбас Леонид Кучма не изключи, че френският президент Еманюел Макрон и германският канцлер Ангела Меркел на срещата от високо равнище на \"Нормандската четворка\" ще тласнат украинския лидер Владимир Зеленски към \"неприемливи\" отстъпки към Русия, предава РИА Новости. Кучма изрази мнение, че на Зеленски ще му е трудно на срещата на „нормандската четворка“, защото „той ще бъде един срещу трима души“. Според представителя на Киев в контактната група, лидерите на Русия, Франция и Германия ще се опитат да убедят Зеленски да се съгласи с \"всички искания, които Москва налага\", включително предоставяне на широки правомощия на представителите на непризнатите от международната общност Донецка и Луганска народни републики, както и провеждане на избори на територии извън контрола на украинските власти.  По-рано в Берлин бяха проведени преговори със съветниците по външна политика на лидерите на Германия, Франция, Русия и Украйна при подготовката за срещата, като времето и мястото за нея все още не са определени.", "date": "2019.09.14", "title": "Преговарящ за Донбас подозира тайно споразумение в полза на Русия"}
{"url": "https://faktor.bg/bg/articles/neizpalneno-obeshtanie-mladezhi-v-neravnostoyno-polozhenie-ne-poluchiha-stipendiya-ot-prezidenta", "text": "Когато благотворителността се превърне в евтин ПР и детските мечти са изхвърлени в кофата за боклук. Защо, г-н президент, постъпихте така? От г-жа Нинова ли се научихте? Тази година президентството организира абитуриентски бал на младежи в неравностойно положение. Тържеството беше част от благотворителната инициатива „Подкрепи една мечта“. „Знам, че 13 от вас вече са взели решение да се борят да продължат своето образование. Надявам се да станете повече, защото знаете, че образованието отваря нови врати, дава нови възможности“, казва тогава президентът. Той посочва, че тези от младежите, които продължат напред с образованието, могат да разчитат на президентската институция за стипендии. С тези гръмки слова бяха залети всички сайтове и телевизии във връзка с благотворителността на г-н Радев, която се оказа поредната му пр кампания. На същия този бал, той допусна жесток гаф като не беше помислил, че глухонемите деца няма да разберат и дума от неговата реч без преводач, който не беше осигурен на мероприятието. Едно от децата, присъствало на това събитие, с днешна дата е студентка в Софийския университет „Св. Климент Охридски“. Мечтата й е да стане учителка и да помага на глухите дечица, каквато е нейната сестра, какъвто е и нейният приятел. Тя не е получила тази така прокламирана еднократна стипендия от президентския бал, нито пък някой я е потърсил. Румен Радев, президентът на България, „главата на нацията”, се подигра за пореден път с деца, които са избрали да останат в родината и да работят в полза на обществото. Същият преди няколко дни от трибуната на парламента декламираше заучените си фрази, които звучат като изтъркана грамофонна плоча и биха били валидни за времето, в което неговите поддръжници управляваха. Може би в този момент е забравил какво е обещал на завършващите ученици в неравностойно положение през май, ако септември бъдат приети в университет. Или просто образованието не му е приоритет. Ако бях на негово място, аз бих се срамувала от постъпката си. Ако случайно Ви вълнува, детето, което показахте по всички сайтове на Вашия „благотворителен” бал, г-н Радев, много скоро ще завърши образованието си и ще помага на деца със слухови увреждания, а Вие се огледайте за нов костюм и рокля на първата дама.", "date": "2019.09.14", "title": "Неизпълнено обещание: Младежи в неравностойно положение не получиха стипендия от президента"}
{"url": "https://faktor.bg/bg/articles/fandakova-motivirana-sam-i-izlizame-s-konkreten-plan-za-sofiya", "text": "„Позволете ми да започна с един поздрав към всички. Днес е Кръстовден – един от 12-те велики християнски празници. Поздравявам всички, които имат имен ден днес. Тъй като преданията казват, че от днес се обръща времето от лятно към есенно и София влиза в есенен режим. Разбира се, наред със задръстванията, високия трафик, идва началото и на учебната година. Идва и новият театрален и културен сезон на София\", заяви пред БНТ кметът на София Йорданка Фандъкова. По думите й културната сфера е много близка и важна за духа на София и възможностите софиянци да се срещнат с най-доброто в сферата на културата. Фандъкова напомни, че в началото на работата е направена театралната реформа и че салоните вече са пълни. \"През последните 10 години наложихме скоростно промяната, каквато София не познаваше\", заяви още тя. „Днес тя ни се струва като нещо естествено, но всъщност не е. Тя се дължи на много работа, на много ясен план, на много конкретни проекти. За да продължи със същата скорост развитието на София, е нужно да продължим промяната на града“, каза кметът. Тя посочи, че има обновен екип от хора, които са постигнали сериозни успехи в различни сфери, които са готови да работят за София. „Това ме мотивира, мотивира ме работата за София. Ние излизаме с конкретни проекти и план за действие“, подчерта Фандъкова. Тя посочи, че за 10 години е имало и допуснати грешки и пропуски. „Сменяла съм хора от екипа, разделяла съм се с хора, това е било публично ясно тогава, когато има грешка или загубено доверие. В момента ние имаме промяна и пренастройване на приоритети, тъй като по много от тях вече има сериозни резултати. Новите проекти имат нужда от нова енергия и нови хора“, каза Фандъкова. Тя отчете, че това не означава, че хората, които са работили много сериозно, няма да продължат. По думите й наред с новите детски градини в момента строим общо 10 училищни сгради и 5 нови физкултурни салона. „16 септември започва началото на учебната година. Откриваме тази година учебната година в нова сграда на Първа английска езикова гимназия и 112-то училище. Огромна спортна зала, ремонтиран физкултурен салон, т.е. вече английската гимназия има две спортни зали. Поканила съм Данчо Йовчев, надявам се да оцени това, което е направено. За две години удвоихме капацитета на английската гимназия. Строим в момента общо 10 училищни сгради с 5 нови физкултурни салона. Това е наред с новите детски градини, които строим. Това е резултат и посока. Посоката е да правим всичко възможно да поддържаме духа на София, да възпитаваме нашите деца. Инвестициите в децата и хората са най-важните инвестиции“, допълни още Фандъкова. \"Не е тайна за никого, че нашите опоненти работят с внушения и без конкретика\", каза кметът на София във връзка с твърденията за некачествени ремонти, Фандъкова посочи: „Не бих се лишила от нито един проект, защото тези ремонти и проекти са важни за града. Няма как да променяме града, инфраструктурата, огромните ями, дупки, арматурата, която стърчеше от трамвайните релси по „Граф Игнатиев“. Няма как да оставим града в това състояние“. Тя отчете, че интензивната работа е съпътствана и с много проблеми. „По отношение на ремонта на „Граф Игнатиев“, който съм сигурна, че нашите опоненти ще използват максимално в кампанията – имаше проблеми в проекта от 2013 г. Тогава беше широко обсъждан. Впоследствие се оказа, че има доста проблеми. Наложи се лично аз и гл. архитект да се намесим, за да могат да се коригират части от проекта, затова това, което имаме готовност да направим с гл. архитект е да предложим още едни допълнителни механизми за контрол и за носене на отговорност на всички нива. Подготвили сме искане за законови промени, които да дадат възможност да се носи не само финансова отговорност. Вие знаете, че аз съм кметът, който не се колебае да наложи огромни санкции. Тук има нужда от професионална отговорност“. По думите й целта е браншовите организации да могат да дават, но и да отнемат лицензи. „Кампанията тръгна по начин, който предполагах“, каза тя и изтъкна, че тя не е особено чиста. „Видяхме няколко подобни елементи. Нямам по никакъв начин илюзията, че кампанията ще бъде лесна. Не приемам битката на някои кандидати на живот и смърт, битката за власт. За мен никога тази позиция не е била позиция на власт. Това е позиция, която ни позволява да работиш за промяна, за развитие, за хората. По този начин винаги съм гледала на тази работа. Разбира се, много, много работа. По този начин ще провеждам заедно с целия екип кампанията\", коментира Фандъкова.", "date": "2019.09.14", "title": "Фандъкова: Мотивирана съм и излизаме с конкретен план за София"}
{"url": "https://faktor.bg/bg/articles/silno-zemetresenie-v-turtsiya", "text": "Две силни земетресения разтърсиха Турция.  Първият трус е бил регистриран в 9.00 часа тази сутрин североизточно от столицата Анкара. Той е бил с магнитуд 4.7 по скалата на Рихтер, предаде БГНЕС. Епицентърът му е бил в провинция Чанкъръ, североизточно от турската столица, на дълбочина 14 км под повърхността. 3 минути по-късно той е бил последван от второ силно земетресение в същия район със сила 4.8 по Рихтер, съобщи турската Агенция за борба с бедствията. Дълбочината на този трус е 4 км. Двете земетресения са предизвикали паника в населените места в непосредствена близост до епицентъра. До момента няма данни за жертви, пострадали хора и нанесени сериозни материални щети.", "date": "2019.09.14", "title": "В рамките на 3 минути два силни труса разлюляха Турция тази сутрин"}
{"url": "https://faktor.bg/bg/articles/analizatorat-pol-byutchar-nay-smushtavashtata-figura-v-novata-ek-e-ungarskiyat-kandidat-za-evrokomisar", "text": "Според анализатора на програмите за европейски политики и институции от Центъра за европейска политика Пол Бютчър най-смущаващата фигура, която може да забави назначаването на следващата Европейска комисия, е унгарският кандидат за еврокомисар Ласло Трочани. Бютчър смята, че името на ресора на Маргаритис Схинас  - „Защита на европейския начин на живот“, което предизвика доста полемики, ще бъде променено. Какво още казва анализаторът и за новия ресор на българския еврокомисар Мария Габриел - . \"Много от новите еврокомисари имат ресори с твърде необичайни наименования. И може би най-необичайното беше това на Маргаритис Схинас - „Съхраняване на европейския начин на живот“. Разбирам, че зад тези странни наименования стои идеята на новата председателка Урсула фон дер Лайен да постави политически насоки, които смята за изключително важни за новата Комисия и които бе заложила в документа си. На всяка от тях е посветена отделна глава, като една от тях носеше именно заглавието „Защита на европейския начин на живот“. И именно ресорът, поверен на Схинас, звучеше така, като че ли е насочен към миграцията и на който доста хора реагираха с безпокойство. Те сметнаха, че защитата на този начин на живот означава защита от мигранти. Лично аз мисля, че тя едва ли би искала това да се интерпретира по този начин. Това портфолио включва много и различни неща, които насочват към Европа, която закриля и оттук идва думата „защита“. Да, тук има елемент за граничен контрол, но и друг вид защита - на икономиките, както и на данни, които са уязвими откъм заплахи. Наименованието му обаче беше грешка и може би не е най-доброто начало за комуникацията на новата Комисия. И за мен това е по-скоро проблемът, а не нещо като опит миграцията да бъде заложена в него\", заяви в интервю за БНР Пол  Бютчър. \"Няколко кандидати ще имат големи проблеми при изслушването в парламентарните комисии. Единият от тях е унгарският - Ласло Трочани. Той винаги ще бъде спорна номинация, тъй като унгарското правителство има различия с Европейския съюз по много въпроси, особено по върховенството на закона. А Трочани бе министър на правосъдието в кабинета на Виктор Орбан, и то точно когато започнаха проблемите на Унгария в тази насока. А фактът, че му се дава ресор „Разширяване“, е особено спорен, защото ролята на комисаря по разширяването до голяма степен е в това да гарантира, че страните от Западните Балкани отговарят на европейските ценности по отношение върховенството на закона. Много зле изглежда, когато еврокомисар отива в страна от Западните Балкани, за да налага върховенство на закона там, а самият той идва от страна, която е критикувана в същата област от Брюксел. Така излиза, че има едно върховенство за страните от Западните Балкани и друго за страните-членки на ЕС. Така портфолиото „разширяване“ попада, в известен смисъл, на опасна територия. Много е важно да изпращаме окуражаващи сигнали на страните от Западните Балкани, защото последните, които получиха оттук, бяха в смисъл, че каквото и да правят, няма да започнат преговори за присъединяване. Такъв е примерът с Македония и Албания, които очакваха зелена светлина преди няколко месеца и не я получиха. И това стана поради проблеми във вътрешната политика, най-вече във Франция и Холандия. Не изглежда добре такъв ресор да отива при възможно най-спорния еврокомисар, защото се изпраща послание, че разширяването не е вече толкова важно за ЕС. А е особено опасно това да се казва на Западните Балкани точно в този момент. Така че не само самият той е спорен кандидат, а и фактът, че му е дадено такова портфолио. Затова вероятно му предстоят тежки моменти при изслушването, защото някои биха могли да възразят само заради кабинета, който той представлява, както и заради това дали той самият е подходящ за този ресор. А той определено не е\", продължи анализаторът. \"Другият спорен въпрос е ресорът на Румъния - „Транспорт“. Връзките на румънските политици и по-точно на управляващите с Брюксел в момента са малко странни. Признавам, че не съм достатъчно добре запознат с конкретната кандидатка. Струва ми се, че този ресор й е даден просто за да й се даде важно портфолио, което обаче да не е политически чувствително, както би било правосъдието или икономиката. Така понякога се постъпва с кандидатите, които може да са смущаващи в известна степен.\" На въпрос \"Виждате ли ресора на българския еврокомисар „Иновации и младеж“ като понижение спрямо настоящия „Дигитална икономика и общество“, Пол Бютчър отговори: \"Не знам дали новият ресор включва дигитализацията, но ако тя казва, че да, аз й вярвам. Но, според мен, факта, че й е дадено ново портфолио, отчасти се дължи на това, че дигиталното бе разширено и издигнато до ранга на ресор на заместник-председател и то като носещо толкова различни теми в себе си. Вестагер ще бъде тази, която ще подготвя Европа така, че да е в крак с дигиталната ера. А този ресор е огромен и покрива и други. Според мен портфолиата бяха така пренаредени, че да няма повече отделно „дигитализация“, а то да се простира в ресорите на повечето еврокомисари, в т.ч. и в ресора „Иновации и младеж“, както и този, който отговаря за него, да има опит. Фактът, че Мария Габриел е един от най-младите еврокомисари, я прави подходяща за такъв ресор. Не бих искал да спекулирам дали това е крачка напред или назад за нея. Но бих казал, че в Комисията Юнкер ролята на дигитализацията остава мялко неясна - имаше дигитална икономика в ресора на Мария Габриел и отделно единен дигитален пазар, което бе пък в този на Андрус Ансип. На моменти не бе ясно кой въпрос към кого да бъде отнесен - например, когато ставаше дума за борба срещу дезинформацията, планът бе представян от 4-ма еврокомисари - Габриел, Ансип, Джулиан Кинг, отговарящ за съюза за сигурността и Вера Йоурова за правосъдието. И в известна степен има смисъл тези ресори да се обединят под шапката на един заместник-председател, както и да се направят специфични портфолиа за останалите, като, например, „Иновации и младеж“. Така че промяната в ресора на Мария Габриел е доста осезаем показател за преструктурирането на начина, по който ще работи цялата Европейска комисия.\"", "date": "2019.09.14", "title": "Най-смущаващата фигура в новата ЕК - унгарският кандидат за еврокомисар"}
{"url": "https://faktor.bg/bg/articles/erdogan-poiska-poveche-pari-ot-evropa-za-bezhantsite", "text": "Германия е готова да приема една четвърт от мигрантите, които достигат Италия по море. Това посочва министърът на вътрешните работи Хорст Зеехофер пред германския вестник \"Зюддойче цайтунг\" в контекста на предстоящи срещи по въпроса за миграцията. Същевременно, в друго интервю за \"Ройтерс\", турският президент Реджеп Ердоган предупреди, че страната му може да пусне бежанци към Европа. Турция ще бъде принудена да позволи на сирийските бежанци на нейната територия да напуснат страната. Това ще се случи, ако Европа не предостави по-голяма финансова помощ на Анкара и не подкрепи плановете й за зона за сигурност, където да бъдат настанявани бежанците. Това заяви турският президент Реджеп Ердоган в интервю за \"Ройтерс\", дадено от двореца \"Долмабахче\" в Истанбул. В него той изтъква, че в Турция се намират повече от три и половина милиона сирийски бежанци - разходите за тях са 40 милиарда долара, докато помощта от Европейския съюз е едва шест милиарда евро. Реджеп Ердоган, президент на Турция: Не можем да се справим с тази тежест. Някой трябва да плати за това. Иначе ще отворим вратите си и ще ги пуснем да отидат, където поискат. От думите му става ясно, че следващата седмица ще обсъди с американския си колега Доналд Тръмп установяването на 450-километров коридор на турско-сирийската граница. Реджеп Ердоган, президент на Турция: Този мирен коридор е много важен. Няма да позволим коридор на терора по нашите граници. В понеделник Ердоган ще бъде домакин на среща с президентите на Русия и Иран. В центъра на разговорите ще бъде ситуацията в Сирия и предотвратяването на нова бежанска вълна към Турция.", "date": "2019.09.14", "title": "Ердоган: Не можем да се справим с бежанската тежест, някой трябва да плати"}
{"url": "https://faktor.bg/bg/articles/atakuvaha-s-dronove-nay-golyamata-petrolna-rafineriya-v-sauditska-arabiya", "text": "Най-голямата петролна рафинерия в Саудитска Арабия - \"Арамко\", е била атакувана с дронове. Избухнал е пожар, който е обхванал две от съоръженията. По-късно пламъците са овладени, потвърди саудитското вътрешно министерство. Засега не е известно кой стои зад нападението. Започнало е разследване. Рафинерията преработва значителна част от петролния износ на Саудитска Арабия.", "date": "2019.09.14", "title": "Дронове атакуваха най-голямата петролна рафинерия в Саудитска Арабия"}
