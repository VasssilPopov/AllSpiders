{"url": "https://www.faktor.bg/bg/articles/novini/balgariya/zapochna-remontat-na-stolichnata-ul-graf-ignatiev", "text": "Нова организация на движението ще посрещне прибиращите се в София в самия център на града заради започващия голям ремонт на зоната по улица „Граф Игнатиев”.  Промяната важи за редица централни отсечки в района, включително улиците „Алабин”, „Ангел Кънчев”, „Солунска” и бул. „Витоша”. Спира се и движението на трамваите през участъка.  Осигурена е алтернативна автобусна линия, която ще минава по ул. „Гурко”. Цялото трасе ще е от бул. „Христо Ботев” до Зоологическата градина. Автобусите вървят от тази сутрин, вече са обособени и местата на спирките. Закриват се и голяма част от местата за почасово платено паркиране в район.  Строителните дейности ще се провеждат поетапно, като по-голямата част от тях ще са през тази година. В", "date": "2018.05.07", "title": "Започна ремонтът на столичната ул. „Граф Игнатиев”"}
{"url": "https://www.faktor.bg/bg/articles/zhalt-kod-za-buri-i-gradushka", "text": "Днес ще се развива купеста и купесто-дъждовна облачност, мощна в часовете след обяд и преди полунощ. По-значителни като количества ще са валежите в западната половина от страната- 20-25 л/кв.м. На много места ще има краткотрайни и интензивни валежи, придружени с гръмотевични бури. Очакват се и градушки. По-значителни количества валежи ще има на места, главно в западната половина от страната. Ще духа слаб, в източните райони до умерен вятър от север-североизток. Максимални температури - между 21° и 26°. В планините ще се развива купесто-дъждовна облачност и на много места ще има краткотрайни и интензивни валежи, придружени с гръмотевични бури. Вятърът ще бъде от североизток до умерен. Максимална температура на височина 1200 метра около 16°, на 2000 метра – около 9°.", "date": "2018.05.07", "title": "Опасно време днес: Жълт код за бури и градушка"}
{"url": "https://www.faktor.bg/bg/articles/novini/svyat/vladimir-putin-vstapva-v-dlazhnost", "text": "Руският президент Владимир Путин, който беше преизбран на 18 март за четвърти мандат, встъпва в длъжност днес. Церемонията започва 12 ч. на обяд наше време. В Големия Кремълски дворец президентът ще прочете клетва от 33 думи, ще получи символите на властта и ще държи реч.  След като излезе от двореца, ще се срещне с доброволци от предизборната му кампания. След церемонията новият стар президент ще предложи състава на следващото правителство.  Путин ще управлява до 2024 г.", "date": "2018.05.07", "title": "Владимир Путин встъпва в длъжност"}
{"url": "https://www.faktor.bg/bg/articles/novini/balgariya/intenziven-trafik-po-patishtata-v-kraya-na-praznichnite-dni", "text": "В края на дългия уикенд очакваме интензивен трафик по магистралите и основните пътища и днес.  Повече от половина милион българи са пътували за трите майски празнични дни, сочат изчисленията. Голяма част ще се прибират от Гърция, затова очакванията са най-натоварена да бъде магистрала „Струма”, особено в следобедните часове.  За улеснение на пътуващите на влизане в София са обособени две ленти на движение при Драгичево и Владая. Ограничено ще бъде и движението на камиони над 12 тона следобед.", "date": "2018.05.07", "title": "Интензивен трафик по пътищата в края на празничните дни"}
{"url": "https://www.faktor.bg/bg/articles/novini/svyat/havayskiyat-vulkan-kilauea-izrigna-otnovo", "text": "31 къщи са разрушени от хавайския вулкан Килауеа, който изригна отново през последните часове.  Над 1700 души са евакуирани. Вулканът бълва лава на височина от над 60 метра.  Около 240 души прекараха изминалата нощ в подслони. Повечето получиха разрешение да се върнат за минути до домовете си, за да приберат свои домашни любимци, лекарства и документи.  Учените предсказват още седмици и дори месеци вулканична активност и земетресения.", "date": "2018.05.07", "title": "Хавайският вулкан Килауеа изригна отново"}
{"url": "https://www.faktor.bg/bg/articles/novini/balgariya/tehnicheska-neizpravnost-prichinila-zapalvaneto-na-ukrainskiya-avtobus-na-trakiya", "text": "Техническа неизправност е причината за вчерашния инцидент с украински автобус на автомагистрала \"Тракия\". Това съобщиха от пресцентъра на МВР. А втобусътсе запали на магистралата на 5-и км след изхода на София, в посока Варна, около 15 ч. вчера. Няма пострадали сред 24-мата пътници. Шофьорът на автобуса е загасил пожара, а водачи на преминаващи автомобили и служители на близка бензиностанция са му помогнали.  Заради пожара бензиностанцията остана затворена цели 3 часа от съображения за сигурност.  В автобусът са пътували художници, които се връщали от пленер на остров Тасос.", "date": "2018.05.07", "title": "Техническа неизправност причинила запалването на украинския автобус на \"Тракия\""}
{"url": "https://www.faktor.bg/bg/articles/gratski-politsai-zadarzhaha-zhurnalista-lyubcho-neshkov-i-balgarski-sveshtnik-na-myastoto-kadeto-e-zaginal-gotse-delchev", "text": "На 4 май журналистът Любчо Нешков е бил задържан при пътуването си до мястото, където загива Гоце Делчев – несъществуващото вече село Баница, на около 20 км от гръцкия град Серес. Това разказа той самият пред Би Ти Ви.  Нешков  е бил придружен от свещеник и 86-годишния журналист Иван Николов. \"По никакъв начин аз и двамата ми спътници не сме нарушавали нито закона, нито реда или каквото и да било\", каза Нешков в предаването „Тази сутрин“ по bTV. Той разказа, че тримата са отишли на мястото, на което е било селото, а днес е останала само камбанария и остатъци от олтара на църквата „Св. Димитър“. Именно край нея през май 1903 г. загива Гоце Делчев. Там е и погребан до 1917 г., когато останките му са пренесени в България, а след 1945 г. са в църквата „Св. Спас“ в Скопие. „В момента, в който решихме да запалим свещ, чухме как тряскат врати и се говори на висок глас“, разказа журналистът. Били двама мъже. Единият категорично е разбирал български, твърди Нешков. „Поискаха ни личните документи, взеха ги и се започна едно безумно... може би час и половина на това място да ни питат едни и същи въпроси – защо сме тук, защо на това място, какво е значението на тази църква...“, разказа той. След като решиха да ни отведат в полицейското управление, се обадих на консула ни в Солун. Той първо не можа да повярва, че наистина се е случило. Минути, след като бяхме в полицейското управление, бяхме изпратени от шефа на полицията до тротоара с добри пожелания, доразказа гостът. „Това не е хрумване на селския полицай или на тези двама, не е дори хрумване на шефа на полицията в Серес. Това е централна директива, която важи особено около 4 май, когато всичко се проверява. И тази гръцка директива, забраната е с цел забрава – хората да забравят какво е било там, кой е живял, кой е загинал дори, независимо, че е загинал в битка срещу поробителя“, убеден е Нешков. „Доколкото знам този въпрос (за толерантността) ще бъде поставен в Европейския парламент от евродепутата Андрей Ковачев, защото по-антиевропейско поведение в момента на Балканите ние не сме виждали“, добави той.", "date": "2018.05.07", "title": "Гръцки полицаи задържаха журналиста Любчо Нешков и български свещник на мястото, където е загинал Гоце Делчев"}
