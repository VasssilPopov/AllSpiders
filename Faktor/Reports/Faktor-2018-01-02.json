{"url": "http://www.faktor.bg/bg/articles/novini/balgariya/mon-obmislya-da-prati-hartienite-dnevnitsi-v-minaloto", "text": "Според закона от 2018 г. училищата могат да поддържат само електронни дневници, а не паралелно с хартиените, както досега, съобщава Би Ти Ви. Дигиталните варианти се въвеждат постепенно във все повече училища в България. Електронният дневник събира оценките, отсъствията, забележките на учениците и ги изпраща на родителите. Те от своя страна също могат да комуникират и с училищното настоятелство. „Информацията от хартиения дневник стига до родителя чрез ученическата книжка на ученика, а това не винаги се случва”, признава Надежда Николчева, директор на 31 СУЧЕМ, София.   Фирмите, които разработват продукта, твърдят, че са защитени срещу хакерски атаки. „Потребителят, който си знае потребителското име, парола, оставил е телефонния си номер и след това въведе кода, който му е изпратен, едва тогава може да прави промени по данните”, казва софтуерният разработчик Любомир Ваньов. Ако е необходимо, бележките могат и да се разпечатат на хартия. Експерти на просветното министерство все още работят по официалното въвеждане на електронните дневници.", "date": "2018.01.02", "title": "МОН обмисля да прати хартиените дневници в миналото"}
{"url": "http://www.faktor.bg/bg/articles/dimitar-margaritov-pazarat-beshe-spokoen-po-praznitsite-samo-100-signala-v-kzk", "text": "Само сто сигнала за нередности по време на голямото пазаруване в празничните дни. Това обяви пред БТВ Димитър Маргаритов - председател на Комисията за защита на потребителите, като допълни, че пазарът е бил спокоен и много от сигналите всъщност не са били за нарушения. Относно често срещания случай, когато някой получава или подарява подарък, но желае да го върне в последствие, Маргаритов каза: \"Когато търговеца е поел ангажимент да върне закупеното не бива да има отмятане, защото това вече е нелоялна практика\". Той посочи, че през годината КЗП е направила 35 хиляди проверки, като в около три хиляди случая са наложени санкции. Като \"фрапантни\" Маргаритов описа нарушенията, когато цената на стока, обявена за намалена, е всъщност по-висока от стойността й в предходните месеци. \"Това е нелоялна практика и санкцията може да бъде до 30 хиляди лв. при първо нарушение и до 50 хиляди при следващо\". Председателят на КЗП обяви, че комисията печели две трети от делата срещу нарушителите, но отбеляза, че не всички актове се обжалват. Най-уязвими са възрастните хора. Договори по телефона вече не може да се сключват. Така може да се договарят само условия. Според Маргаритов това е много важно да се знае. Той посъветва, когато дойде куриер за подпис на договор за покупка направена по интернет или по телефона да се чете внимателно и да не се бърза с подписването, защото може да има условия добавени без наше знание.  За случая от коледа, когато туроператора \"София тур и Холидей\" фалира и така провали почивките на клиентите си Маргаритов каза категорично, че те ще получат обезщетенията си в пълен размер, тъй като фирмата има валидна застраховка. \"Хубавото този път е че хората не бяха заминали, защото е имало и такива ситуации\". По думите му, човек трябва добре да преценява и да се информира, защото има оферти, които не звучат реално. Председателят на КЗП заяви, че законодателството в тази област ни е напълно синхронизирано с европейското.", "date": "2018.01.02", "title": "Димитър Маргаритов: Пазарът беше спокоен по празниците"}
{"url": "http://www.faktor.bg/bg/articles/56-zhurnalisti-na-svetovni-medii-u-nas-za-otkrivane-na-evropredsedatelstvoto", "text": "Представители на 56 световни медии пристигат у нас за откриването на българското председателство на Европейския съюз. Журналистите ще бъдат на посещение в България от 10 до 14 януари, става ясно от  В календара на европредседателството е посочено, че журналистите ще бъдат на посещение у нас от 10  до 14 януари. На 10 януари ще имат възможност да присъстват на заседанието на Министерски съвет. От „Дондуков“ 1 обясниха, че ще могат да се запознаят и разговарят с всички български министри. На следващия ден –11 януари представителите на международната журналистическа общност ще бъдат на официалната церемония, която ще се проведе в Народния театър „Иван Вазов“. Извън официалните мероприятия, журналистите са поискали да разгледат забележителностите на София. Част от тях са пожелали да ги заведат в циганска махала в София, вероятно квартал „Факултета“, за да видят как живеят българските роми. Други пък настоявали да разгледат българската столица, но без придружители от държавни институции. Вероятно част от чуждите журналисти ще нощуват в правителствената резиденция „Бояна“.", "date": "2018.01.02", "title": "56 журналисти на световни медии у  нас за откриване на европредседателството"}
{"url": "http://www.faktor.bg/bg/articles/zapochvat-izvanredni-proverki-na-yazovirite-sled-trusa-v-gartsiya", "text": "Във връзка със земетресението с магнитуд над 5 по скалата на Рихтер в Гърция, което беше усетено и в България, със заповед на председателя на Държавната агенция за метрологичен и технически надзор, ще бъдат извършени приоритетни проверки на язовирите на територия на страната, където то е било усетено. Това съобщиха от пресцентъра на ДАМТН.  Сформирани са допълнителни екипи от София, които ще подпомогнат регионалния Югозападен отдел на ДАМТН. Ще бъдат извършени извънредни проверки на язовирните стени и съоръженията към тях. Екипите ще бъдат съсредоточени в общините Петрич, Сандански, Струмяни, Кресна и Гоце Делчев. Агенцията е информирала и собствениците да следят състоянието на управляваните от тях язовири и поддържа постоянен контакт с кметовете на населените места от региона.", "date": "2018.01.02", "title": "Започват извънредни проверки на язовирите след труса в Гърция"}
{"url": "http://www.faktor.bg/bg/articles/izrael-ogranichi-otstapvaneto-ot-suverniteta-na-yerusalim", "text": "Израелският парламент прие закон, който забранява на правителството да отстъпва израелския суверенитет над която и да било част от Йерусалим без одобрението на поне 80 от 120-те депутати, съобщи Асошиейтед прес, цитирана от БТА. Законът бе приет с 64 на 51 гласа и още повече намалява шансовете за решаване на израелско-палестинския конфликт чрез създаване на две държави. Целта е да се затрудни преминаването под палестински суверенитет на някои райони на Йерусалим в рамките на бъдещо мирно споразумение, отбелязва Франс прес. Освен това законът променя дефиницията за община в Йерусалим, което позволява някои квартали на града, с палестинско мнозинство, да бъдат обявени за общини под израелски контрол. Самият закон обаче може да бъде отменен с обикновено мнозинство, което го прави до голяма степен символичен. Кнесетът прие законодателния акт на фона на силното напрежение след признаването от президента на САЩ Доналд Тръмп на Йерусалим за столица на Израел на 6 декември, отбелязва АП.", "date": "2018.01.02", "title": "Израел усложни евентуално разделяне на Йерусалим"}
{"url": "http://www.faktor.bg/bg/articles/novini/balgariya/novo-zemetresenie-v-gartsiya", "text": "По първоначална информация трусът е бил с магнитуд от 4 по скалата на Рихтер. Земетресението е било усетено и в България. Регистрирано е в 19.36 часа (наше време).  Трусът е почувстван силно в жилищата по високите етажи в Благоевград. Европейският сеизмологичен център съобщава, че земетресението е доловено и в Македония. Епицентърът му е на 10 километра североизточно от границата на Гърция с Македония, при Стар Дойран и на 8 километра северно от село Патарос, и на 144 югоизточно от Скопие, предаде БГНЕС.", "date": "2018.01.02", "title": "Ново земетресение в Гърция"}
{"url": "http://www.faktor.bg/bg/articles/tsatsarov-v-novi-iskar-zaradi-zloveshtoto-ubiystvo", "text": "Главният прокурор Сотир Цацаров пристигна в Нови Искър в къщата, където бяха намерени пет трупа, съобщава \"24 часа\". Касае за семейство - баща, неговият син, дъщерята на съпругата, нейният приятел и майката на съпругата в семейството. Застреляни са с по един изстрел. Това каза на извънреден брифинг от мястото на петорното убийство в Нови Искър обвинител номер едно.  \"Застреляно е и кучето на семейството. Не се знае кога е извършено убийството. Обявена е за издирване майката на убитото момиче. За убития мъж и изчезналата жена това е втори брак. Това е тежко криминално престъпление, извършено хладнокръвно\", допълни главният прокурор.  \"Разследва се криминалното минало, телефонните връзки, разпитват се съседи. Близък на семейството е подал сигнал, първите които са влезли в къща са полицейски служители\", каза още Сотир Цацаров.  \"Обявен за издирване е автомобил BMW X5, както и жена, която е живеела на семейни начала с убития мъж. Тя липсва на местопрестъплението. Няма намерено оръжие\", поясни главнит секретар на МВР гл. комисар Младен Маринов.  \"Разследва се и убийство, и самоубийство\", каза още директорът на Националната следствена служба Борис Сарафов.  Една от версиите, че бащата е избил семейството си и после се е застрелял.  Според СДВР полицаи отишли на адреса след получен сигнал, че няма връзка със семейството. Пред журналисти вътрешният министър Валентин Радев съобщи, че полицията работи по всички версии. Премиерът Бойко Борисов също е уведомен за тежкия случай.", "date": "2018.01.02", "title": "Цацаров от Нови Искър: Жертвите са разстреляни с по един куршум (обновена)"}
{"url": "http://www.faktor.bg/bg/articles/novini/svyat/egipet-udalzhava-izvanrednoto-polozhenie-v-stranata-s-tri-mesetsa", "text": "Египет ще удължи извънредното положение в страната с три месеца, считано от 13 януари, предават \"Ройтерс\" и Агенция \"Фокус\", позовавайки се на данни от държавната агенция MENA.   Извънредното положение бе въведено през април, когато 45 души бяха убити след двойно нападение срещу две църкви. Според съобщението на президента Абдел Фатах ас Сиси, мерките са предприети за да се позволи на силите за сигурност да „предприемат нужните мерки за борба срещу опасностите на тероризма“, както и с цел „защита на всички части на страната“.", "date": "2018.01.02", "title": "Египет удължава извънредното положение в страната с три месеца"}
{"url": "http://www.faktor.bg/bg/articles/novini/balgariya/komisiyata-po-dosieta-shte-osveti-agentite-na-ds-v-razuznavatelnite-sluzhbi-na-balgarskata-narodna-armiya", "text": "Ясни са проверките за принадлежност към тоталитарните комунистически служби, които Комисията по досиетата ще извършва през 2018 г., информира сайта desebg.com. В своя отчетен доклад за второто полугодие на 2017 г. пред Народното събрание председателят на независимия държавен орган Евтим Костадинов е изброил предстоящите направления, по които ще се работи. Проверките се извършват съгласно закона за досиетата. В началото на 2017 г. беше разширен кръгът на лица, подлежащи на задължителна проверка по закона. Една от новите проверки е по линията на лицата, получили или за онези за които предстои да получат допуск до класифицираната (секретна) информация. Комисията ще проверява, установява и обявява принадлежност към ДС или разузнавателните служби на БНА в следните категории лица, заемали или заемащи ръководни постове: по чл. 3, ал. 1, т. 5 от закона за досиетата (обществените посредници на общините и техните заместници) – промени от 2017 г., ДВ, бр. 13 – проверката не е започнала; по чл. 3, ал. 1, т. 7 (съдебните заседатели) – промени от 2017 г., ДВ, бр. 13 – към настоящия момент са събрани списъците и започва проверка; по чл. 3, ал. 1, т. 14 (главният секретар, генералните директори, заместник генералните директори, главните директори, заместник главните директори, директорите, заместник-директорите, началниците и заместник-началниците на районни служби, бази гранично-полицейски кораби, гранични контролно-пропускателни пунктове, районни центрове 112 и началниците на участъци, отдели и сектори в МВР) – събрани са списъците и започва проверка; по чл. 3, ал. 1, т. 16 (директорът, заместник-директорите, директорите на дирекции, началниците на отдели и началниците на сектори в служба \"Военна информация\", председателят, заместник-председателите, директорите на дирекции и началниците на отдели в Държавна агенция \"Разузнаване) – двете служби отказват да предоставят списъците към момента; по чл. 3, ал. 1, т. 18 (главните архитекти на общини и на райони за градовете с районно деление, кметските наместници –  промени от 2017 г., ДВ, бр. 13 – проверката не е започнала); по чл. 3, ал. 2, т. 1 (собствениците и ръководителите на рекламни агенции; собствениците на агенции и дружества за осъществяване на връзки с обществеността) – проверката не е започнала. Предстои да се изяснят агенциите и дружествата; по чл. 3, ал. 2, т. 3 (председателите и заместник-председателите на университетски и факултетски общи събрания) – промени от 2017 г., ДВ, бр. 13 – проверката не е започнала; по чл. 3, ал. 2, т. 5 (председателите, заместник-председателите, членовете на ръководни и контролни органи на политически партии или коалиции съгласно съдебното решение за регистрация – към настоящия момент се събират списъци. Редица партии, включително и парламентарно представени, все още не са предоставили списъци; други юридически лица с нестопанска цел, както и учредителите на юридически лица с нестопанска цел – проверката не е започнала); по чл. 3, ал. 2, т. 6 (ръководителите и членовете на управителните органи на религиозни общности) – Към настоящия момент Българската православна църква не е предоставила списъци; по чл. 3, ал. 2, т. 7 (председателите, заместник-председателите и членовете на адвокатските съвети, контролните съвети и дисциплинарните съдилища на адвокатските колегии) – промени от 2017 г., ДВ, бр. 13 – проверката не е започнала; по чл. 3, ал. 2, т. 8 (председателите и членовете на управителните и контролните органи на лицензираните спортни организации) – промени от 2017 г., ДВ, бр. 13 – проверката е започнала. Проверени са 34 федерации и проверката продължава; по чл. 3, ал. 2, т. 9 (членовете на управителните, контролните и надзорните органи на преобразувани и приватизирани държавни и общински предприятия и членовете на управителните, контролните и надзорните органи на дружества, както и еднолични фирми, еднолични търговци и физически лица, придобили акции или дялове в приватизирани държавни и общински предприятия или обособени части от тях; членовете на управителните и контролните органи на приватизационните фондове) – промени от 2017 г., ДВ, бр. 13 – завършена е проверката на приватизираните предприятия в областните градове. Събира се информация за останалите приватизирани предприятия по общини. Предстои поетапна проверка на приватизираните държавни предприятия и купувачите по тях. Предстои проверка на приватизационните фондове; по чл. 3, ал. 2, т. 10 (членовете на управителните, контролните и надзорните органи и прокуристите на инвестиционни посредници и на инвестиционни дружества) – проверени са около половината дружества, проверката продължава; по чл. 3, ал. 2, т. 12 (едноличните търговци – предприятия, осъществяващи електронни съобщения; членовете на управителни, контролни и надзорни органи и прокуристите на юридически лица - предприятия, осъществяващи електронни съобщения) – проверката не е започнала; по чл. 3, ал. 2, т. 15 (членовете на управителни и надзорни органи на държавни или общински дружества, на дружества с 50 и повече на сто държавно или общинско участие или на техни дъщерни дружества, в които притежават 50 или повече на сто от капитала) – нова от 2017 г., ДВ, бр. 13 – проверката на държавните дружества е започнала. Проверени са дружествата на МВР, Министерство на отбраната, Министерство на външните работи, Министерство на енергетиката, Министерство на младежта и спорта, Министерство на труда и социалната политика и Министерство на финансите. Проверката продължава; по чл. 26, ал. 1, т. 4 (лица, които са посочени като длъжници или са били членове на управителен или контролен орган на предприятие, посочено като длъжник в бюлетина по чл. 3, ал. 2 от Закона за информация относно необслужвани кредити – проверени са длъжници към 30 банки и проверката продължава; както и физически лица, еднолични търговци, членове на управителни, контролни и надзорни органи на търговски дружества, на политически партии и на неперсонифицирани правни субекти по чл. 62, ал. 12 от Закона за кредитните институции – промени от 2017 г., ДВ, бр. 13 – извършена е проверка на физически лица с депозити, на физически лица с кредити и на юридически лица с кредити по чл. 62, ал. 12, т. 2 от ЗКИ); по чл. 27, ал. 1, т. 5 (орган по проучване по отношение на лице, за което се извършва проучване за надеждност съгласно Закона за защита на класифицираната информация) и на лица по § 18 от ПЗР на ЗИД на ЗЗКИ – след последните промени в ЗЗКИ от 14 октомври 2016 г., ДВ, бр. 81, към момента са проверени 20 237 лица.", "date": "2018.01.02", "title": "Комисията по досиета ще освети агентите на ДС в разузнавателните служби на българската народна армия"}
{"url": "http://www.faktor.bg/bg/articles/koshmar-v-novi-iskar-otkriha-pet-trupa-sas-sledi-ot-nasilie", "text": "Столичната полиция изяснява обстоятелствата около тежък криминален случай  - пет трупа, по които личат следи от насилие, открити в къща в Нови Искър, съобщиха от пресцентъра на МВР. Сигнал за роднини, с които няма връзка, е получен в столичната полиция днес следобед – мъж съобщил, че не може да се свърже по телефона със свой близък, с който обичайно са в редовен контакт. Спешна помощ съобщиха за Нова ТВ, че по телата на жертвите имало следи от насилие. Към адреса в Нови Искър са изпратени патрули от Второ РУ-СДВР. В къщата са открити общо пет тела – по първоначални данни - двама мъже, две жени и момче. На място се извършва оглед. Предстои изясняване на причините, довели до смъртта на обитателите на имота.", "date": "2018.01.02", "title": "Кошмар в Нови Искър: Откриха пет трупа, със следи от насилие"}
{"url": "http://www.faktor.bg/bg/articles/politsiyata-izdirva-keti-nikolova-kyuhova-veroyatno-vav-vrazka-s-ubiystvoto-v-novi-iskar", "text": "Във връзка с тежко криминално престъпление, извършено на територията на град София, полицията издирва Кети Николова Кюхова, на 44 години, съобщава СДВР. По информация на Би Ти Ви тя се издирва във връзка с убийството в Нови Искър. Хората, които разполагат с информация за търсената жена, ще помогнат за издирването й като позвънят на тел. 112 или в най-близкото поделение на МВР.", "date": "2018.01.02", "title": "Полицията издирва Кети Николова Кюхова - вероятно във връзка с убийството в Нови Искър"}
{"url": "http://www.faktor.bg/bg/articles/maskirani-obraha-benzinostantsiya-zadignaha-pari-vinetki-i-lotariyni-bileti", "text": "Стотици се наредиха пред Българската народна банка за пуснатите в обращение 2 монети, посветени на българското европредседателство на Съвета на Европейския съюз.  Едната е възпоменателна и е изработена от чисто сребро с частично позлатяване. Стойността й е 10 лева, а тиражът й е ограничен до едва 3000 броя.  Другата монета е разменна, със стойност 2 лева и тираж 500 000 броя. 50 000 от разменните монети и 1000 от възпоменателните са закупени от Министерството на българското европредседателство. Те ще бъдат използвани като подаръци за участниците в събитията на Съвета на Европейския съюз у нас.", "date": "2018.01.02", "title": "Опашка пред БНБ за новата двулевка, посветена на българското европредседателство"}
{"url": "http://www.faktor.bg/bg/articles/nad-50-vtorichni-trusa-sled-zhestoko-zemetresenie-v-gartsiya", "text": "Над 50 вторични труса са регистрирани след земетресението от 5,5 по Рихтер, което бе регистрирано тази сутрин около 6,24 часа близо до границата с България и Македония.  След 11,30 часа те дори са с магнитуд около 3 по Рихтер. Най–силно земният трус бе усетен в Петрич. Земетресението беше усетено и в София.  Няма данни за разрушения и нанесени щети.", "date": "2018.01.02", "title": "Над 50 вторични труса с висок магнитут след жестокото земетресение в Гърция"}
{"url": "http://www.faktor.bg/bg/articles/rusentsi-napraviha-petitsiya-za-osvobozhdavaneto-ot-taksa-most", "text": "Русенци зпочнаха петиция, с която се настоява за освобождаване от такса „мост“ на автомобилите от Русе. Само за ден са събрани над 100 подписа и кампанията активно продължава в интернет. Акцията е провокирана от предложението на румънската Национална компания за управление на пътната инфраструктура, която предвижда колите с гюргевска регистрация да не плащат такса, когато преминават Дунав мост в посока Гюргево-Русе. Решението ще бъде гласувано от румънското правителство този месец. Петицията, чийто автор е русенецът Левен Колев, иска реципрочно действие от българска страна. „Смятам, че така е редно и хората от два съседни града трябва да пътуват свободно, без да се ограничават с множество такси. Все пак живеем в граничен регион и често пътуваме до Гюргево и Букурещ. Трябва двете съседни държави да сме по-отворени едни към други, трябва дори да си знаем езиците, защото Русе и Гюргево са два партньорски града“, обясни Левен пред БНТ. Русенци подкрепят идеята, защото отдавна смятат, че таксата за преминаване на Дунав мост трябва да отпадне за жителите на двата града. В момента на излизане от България се плащат 4 лв., а при излизане от Румъния – 3 евро. Петицията ще бъде отворена за подписи до края на февруари, след което ще бъде внесена в правителството и при омбудсмана.", "date": "2018.01.02", "title": "Русенци с петиция за освобождаване от такса \"мост\""}
{"url": "http://www.faktor.bg/bg/articles/pusnaha-za-prodazhba-novite-vinetki-v-3-hilyadi-punkta", "text": "Новите винетки вече може да бъдат закупени в 3 хиляди разпространителски пункта в цялата страна. От тях 372 са с денонощен режим на работа -  големите бензиностанции, офисите на \"Български пощи\", областните пътни управления и граничните контролно-пропускателни пунктове. Това съобщиха официално от пътната агенция. В дистрибуторската мрежа в момента има над 2 млн. винетки, от които 900 хил. бр. са годишни за леки автомобили. До края на януари по пунктовете ще има 5 млн. бр. Пълен списък на пунктовете за продажба е достъпен на интернет страницата на агенцията. Оттам припомнят, че на 31 януари 2018 г. изтича валидността на годишните винетки за 2017 г. До края на ноември 2017 г. са продадени 6 985 024 винетки за общо 338 619 953 лв. От тях близо 244 млн. лв. са от шофьорите на леки автомобили, а около 95 млн. лв. от камионите над 3.5 тона. През 2018 г. - за трета поредна година, цените на всички винетки за леки автомобили са непроменени. Годишната е 97 лв., месечната 30 лв., а седмичната 15 лв. От тази година за пръв път ще има и тримесечна винетка за леките коли. Цената й е 54 лв. Тя ще позволи на хората, които карат автомобилите си предимно през лятото или по време на по-дълга отпуска, или пък не живеят постоянно в страната, да използват по-краткосрочен стикер. За пръв път годишната винетка за всички превозни средства ще важи за срок от една година от датата на купуването й, т.е. ако шофьор си вземе стикер например на 3 март 2018 г., когато тръгва на път за националния празник, той ще важи до 2 март 2019 г. Необходимо е да се изиска и касова бележка с вписан регистрационен номер на превозното средство, която трябва да се пази.", "date": "2018.01.02", "title": "Пуснаха за продажба новите винетки в 3 хиляди пункта"}
{"url": "http://www.faktor.bg/bg/articles/nap-pusna-onlayn-spisatsi-na-podlezhashtite-na-zapechatvane-targovski-obekti", "text": "От началото на годината в интернет страницата на НАП са достъпни списъци на подлежащите на запечатване търговски обекти и тяхното местонахождение, съобщават от приходната агенция. В специално създадена рубрика може да се извърши справка за всеки обект, в които органите по приходи на НАП са установили данъчни нарушения, за които се налага принудителната административна мярка \"Запечатване на обект\".  Мярката може да бъде наложена за срок до 30 дни независимо от предвидените в закона глоби или имуществени санкции.  През 2017 г. бяха отчетени опити на търговци да заобикалят запечатването на обект като административна мярка. Това ставаше чрез прехвърляне на стопанисването на обекта в рамките на ден на друго юридическо лице, включително преназначаване на персонала, прехвърляне на касовите апарати, преподписване на договори с наемодатели и доставчици.  С последните промени в Закона за ДДС бе прието, че подлежащият на запечатване обект ще бъде затворен независимо от евентуална промяна в субекта, който го стопанисва, което значително ще намали опитите за заобикаляне на закона, допълват от НАП. Условието за това е към момента на запечатване на обекта или обектите, които се стопанисват от трето лице, то да знае, че обектът ще бъде запечатан.  Обявяването на подлежащите на запечатване обекти в сайта на НАП води до презумпцията, че всяко трето лице знае факта на предстоящото запечатване. До същата презумпция води и поставянето на трайно закрепено съобщение на търговския обект, подлежащ на запечатване, допълват от НАП.", "date": "2018.01.02", "title": "НАП пусна онлайн списъци на подлежащите на запечатване търговски обекти"}
{"url": "http://www.faktor.bg/bg/articles/kola-padna-v-10-metrov-izkop-za-metroto", "text": "Лек автомобил \"Форд Фиеста\" падна в 10-метров изкоп за метрото на булевард \"Монтевидео\" в столичния квартал \"Овча купел\". По първоначална информация колата е управлявана от жена, а във \"Форд\"-а е пътувала и нейна приятелка.  Очевидци посочват, че двете жени са оцелели при тежкото пътно транспортно произшествие, но са откарани от екип на Бърза помощ за пълен медицински преглед, информира Булфото.", "date": "2018.01.02", "title": "Кола падна в 10-метров изкоп за метрото"}
{"url": "http://www.faktor.bg/bg/articles/razsledvasht-mitnichar-prisvoil-nad-200-000-evro-po-tri-dela-vodeni-ot-nego", "text": "Състав на Хасковския окръжен съд потвърди мярката за неотклонение \"задържане под стража\" на Свиленградския районен съд спрямо разследващия митнически инспектор Димитър Манчев, който е обвинен за присвояване на 100 000 турски лири, веществено доказателство по досъдебно производство.  Манчев, който е работил в Свиленград към поделението на митница Бургас, бе задържан преди Коледа. Причината бе предполагаемата злоупотреба с турските парични средства, предмет на валутно престъпление.  Днес бе делото пред въззивната съдебна инстанция. Прокурорът Антон Стоянов посочи в заседанието, че по досъдебното производство срещу служителя са били събрани данни, според които обвиненият е присвоил общо над 200 000 евро по три водени от него дела. Защитата поиска домашен арест за Манчев. Преди да стане разследващ митничар, той е бил подполковник от българската армия и е участвал в мисии в Афганистан, за което е получил медал от НАТО, изтъкнаха адвокатите му. Съдът обаче прие аргументите на държавното обвинение, че той може да се укрие или извърши друго престъпление, предаде БТА. Решението не подлежи на обжалване.", "date": "2018.01.02", "title": "Арестуваният митнически инспектор се оказа подполковник с медал от НАТО"}
{"url": "http://www.faktor.bg/bg/articles/misteriya-balgarka-i-germanets-sa-namereni-martvi-na-nova-godina-v-gartsiya", "text": "Гръцките власти са открили мъртви 30-годишен германец и 23-годишна жена от български произход в къща на остров Кефалония. Първоначалните данни насочват към версията за двойно самоубийство. Двойката била наела къща на западния остров Кефалония на 26 декември. Собственикът на къщата открил телата на туристите вечерта на Нова година. Разследването продължава, телата са откарани в град Патра за аутопсия.", "date": "2018.01.02", "title": "Мистерия! Българка и германец са намерени мъртви на Нова година в Гърция"}
{"url": "http://www.faktor.bg/bg/articles/obshtestvo/zakon-i-red/bashtata-v-novi-iskar-udushil-semeystvoto-i-se-zastrelyal", "text": "Бащата от мъртвото семейство в Нови Искър е удушил другите и после се е застрелял, съобщи \"24 часа\".  Той е единственият от убитите с огнестрелна рана и тя е в главата. Мъртви са децата му Нанси и Георги и приятелят на Нанси - Боби Иванов, по прякор Схемата.  Дете е намерило петте трупа на 12-годишното момче, момиче и младеж на 18 и 20, мъж и жена на около 50-60 години.   Малчуганът е отишъл да търси своя приятел Георги, който е сред убитите. След като се натъкнало на гледката, детето подало сигнал. На мястото властите извършват огледи, като там е и главният секретар на МВР Младен Маринов. Основната версия, по която се работи, е убийство и самоубийство.", "date": "2018.01.02", "title": "Бащата в Нови Искър удушил семейството и се застрелял"}
{"url": "http://www.faktor.bg/bg/articles/novini/balgariya/l-pavlova-po-vreme-na-predsedatelstvoto-ni-vaprosat-za-otmyana-na-sanktsiite-sreshtu-rusiya-nyama-da-bade-povdigan", "text": "\"В рамките българското председателство на Европейския съюз ще бъдат обсъдени 120 законодателни проекта в различни области като енергетика, социална политика и други. По време на европредседателството в София са насрочени около 300 събития за следващите 6-месеца\", заяви ресорният министър Лиляна Павлова пред БНТ. \"Най-тежката задача, бих казала, пред нас е темата сигурност и миграция. Най вече темата за това колко е ефективна дъблинската система и как укрепваме и правим по-ефективни външните граници\", коментира тя. \"Очакваме сериозни и тежки дебати по въпроса с мигрантите, енергийния пакет и Брекзит. Ако говорим за бъдещето на Европа през следващите 20 години, дебатът минава през темата за миграцията и темата за бъдещия бюджет на Европейския съюз, след излизането на Великобритания, когато бюджетът ще намалее с 22 милиарда евро. Трябва да се търси баланса – как с по-малко пари да бъдем по-ефективни\", заяви министърът. \"Кохезионната политика изобщо не би трябвало да е под въпрос, въпросът е как да продължи. Ако задълбочим различията между регионите, това ще доведе до турбуленция в Европейския съюз\", каза още Павлова.  Министърът уточни, че по време на председателството ни въпросът за отмяна на санкциите срещу Русия няма да бъде повдиган.  \"За нас темата за Западните Балкани е ключова. Българското председателство е балканско председателство. Можем да останем в историята с разширяване на европейската интеграция. За нас е важно да направим един честен анализ на държавите от Западните Балкани докъде са стигнали в стъпките си към Европейския съюз, за да може да се върви напред\", заяви Павлова.  \"Част от нашата стратегия е да променим имиджа на България. Имаме уникален шанс да покажем нашите традиции, култура, история. В сряда ще представим 4-минутен клип, в който ще покажем богатството и красотата на България. Трябва да сме горди от това, че сме българи и че има какво да покажем на нашите приятели от Европа\", каза още Лиляна Павлова.", "date": "2018.01.02", "title": "Л. Павлова: По време на председателството ни въпросът за отмяна на санкциите срещу Русия няма да бъде повдиган"}
{"url": "http://www.faktor.bg/bg/articles/novini/balgariya/1000-dushi-sa-preminali-prez-pirogov-v-parvoto-denonoshtie-na-2018-g", "text": "Около 1000 души са преминали през спешното отделение на „Пирогов” в първото денонощие на новата 2018 година. Общо за празничните дни са прегледани 4600 пациента, от които 800 са останали за лечение в болницата. „В сравнение с предишните празници беше по-спокойно, но броя на тези, които останаха за лечение, беше по-голям процентно в сравнение с другите празнични дни”, поясни д-р Асен Балтов, директор на болницата. Най-тежките случаи от последните дни са били хора, пострадали от пиратки в новогодишната нощ. Системата за видеонаблюдение в болницата вече е напълно изградена, като камерите работят и в момента. Предстои да се изгради център за видеонаблюдение, където ще се прави мониторинг на болницата.", "date": "2018.01.02", "title": "1000 души са преминали през „Пирогов” в първото денонощие на 2018 г."}
{"url": "http://www.faktor.bg/bg/articles/novini/balgariya/v-siderov-ne-sme-vlezli-vav-vlastta-zaradi-liftove-parzalki-i-kurorti", "text": "\"Не сме влезли във властта заради лифтове, пързалки и курорти и да уреждаме въпросите на една офшорка\", коментира ултиматума на Валери Симеонов да напусне правителството ако правителството не гласува втория лифт на Банско лидерът на \"Атака\" Волен Сидеров. \"Вместо да се занимаваме с концесии, да видим защо се повиши цената на водата. Това изяде повишението на пенсиите. Не ми говорете за Банско, интересува ме какво става с доходите на българите и ще го напомням на коалиционните си партньори непрекъспнато\", заяви той. По думите му, председателят на КЕВР Иван Иванов трябва да подаде оставка заради това, че е допуснал драстичното повишение на цената на водата. \"Доган каза нещо, което всички виждат - че това управление няма алтернатива. ДПС съзнават, че не могат да влязат във властта, но се опитват да внесат раздор в коалицията\", каза още той.", "date": "2018.01.02", "title": "В. Сидеров: Не сме влезли във властта заради лифтове, пързалки и курорти"}
{"url": "http://www.faktor.bg/bg/articles/novini/svyat/opozhariha-nad-1000-koli-vav-frantsiya", "text": "Хулигани подпалиха в новогодишната нощ във Франция 1031 автомобила, съобщи френското министерство на вътрешните работи.  На миналата Нова година бяха повредени или унищожени 931 коли.  Според министерството при справяне с безредици правоприлагащите органи са арестували 510 души. В град Шампини група от няколко десетки хулигани нападнала полицейски патрул. Трима от нападателите са задържани, останалите се издирват, пише БТА.", "date": "2018.01.02", "title": "Опожариха над 1000 коли във Франция"}
{"url": "http://www.faktor.bg/bg/articles/novini/balgariya/todor-kantardzhiev-ochakvam-pik-na-gripa-v-kraya-na-yanuari-nachaloto-na-fevruari", "text": "Всяка година има грипна епидемия. Мерките, които обикновено препоръчваме, са ограничение на ходенето на децата на училище. Сега заболеваемостта доста е намаляла, въпреки, че някои сайтове плашат хората с гръмки заглавия. Очаквам пик на грипа в края на януари, началото на февруари. Това заяви професор Тодор Кантарджиев, директор на Националния център по заразни и паразитни болести и национален консултант по микробиология.  Ако децата са по парковете, това ще забави грипа, смята той.", "date": "2018.01.02", "title": "Тодор Кантарджиев: Очаквам пик на грипа в края на януари, началото на февруари"}
{"url": "http://www.faktor.bg/bg/articles/novini/balgariya/danachnata-kampaniya-zapochva-dnes", "text": "Днес започва данъчната кампания.  Декларации подават хората, които имат да обявяват доходи от хонорари и наеми, както и тези, които искат да ползват данъчни облекчения.  Тази година за пръв път може да се ползва 1% отстъпка от данъците до 500 лева, ако 80% от доходите от заплата са похарчени по банков път. За целта е необходима единствено декларация, без банкови извлечения.  За да ползвате 5% отстъпка трябва да платите задълженията си към хазната до 31 януари.  Това, което родителите, ползващи данъчни облекчения, трябва да знаят, е, че ако имат дори 1 – 2 лева стари задължения, губят цялата си отстъпка.  Крайният срок за деклариране и издължаване към хазната изтича на 30 април.", "date": "2018.01.02", "title": "Данъчната кампания започва днес"}
{"url": "http://www.faktor.bg/bg/articles/novini/svyat/sled-bunt-v-brazilski-zatvor-nad-100-zatvornitsi-izbyagaha", "text": "Девет затворници загинаха, а 14 бяха ранени при бунт в затвор в бразилския щат Гояс.  По време на безредиците избягали 106 лишени от свобода, предадоха агенциите, като се позоваха на местни медии.  Към момента 29 от избягалите са върнати обратно. Има и 127 души, които също избягали от затвора, но доброволно се върнали, когато безредиците приключили.  След оказана медицинска помощ ранените отново били върнати в учреждението за лишаване от свобода.  По време на бунта, който започнал заради бой между две враждуващи банди, в затвора избухнал пожар. След около два часа безредиците били потушени.", "date": "2018.01.02", "title": "След бунт в бразилски затвор: Над 100 затворници избягаха"}
{"url": "http://www.faktor.bg/bg/articles/ostatakat-ot-zimata-se-ochakva-da-e-mek-temperaturite-stigat-do-18-gradusa", "text": "Остатъкът от зимата се очаква да бъде мек, без големи снеговалежи. Това съобщи в \"България сутрин\"  на Bulgaria ON AIR синоптикът Симеон Матев.  \"Следва кратко застудяване, след което ще имаме още по-високи температури от тези 15 градуса, с които стартира новата година вчера\". Гостът представи карта, в която се показва влиянието на циклонарния вихър, който довежда до валежите в момента над Западна България.  Затова Матев предупреди шофьорите да внимават, тъй като има опасност от поледици. \"Поради нощното изстиване е възможно падащият дъжд да замръзва и да се образува опасна поледица, но това е в рамките на следващия един час\", обясни той. Синоптикът подчерта, че температурите бързо ще се покачват и още по обяд днес ще изгрее слънце. Той информира още, че температурните амплитуди, които наблюдаваме цяла зима, ще продължат.  По думите му атмосферната циркулация облагоприятства бързата смяна на различни въздушни маси, като в четвъртък това ще доведе до дъжд и сняг над Западна и Централна България. \"В петък температурите се повишават, а в почивните дни ще имаме пролетни стойности от 17-18 градуса\", заключи гостът на телевизията.", "date": "2018.01.02", "title": "Остатъкът от зимата се очаква да е мек,  температурите стигат до 18 градуса"}
{"url": "http://www.faktor.bg/bg/articles/novini/balgariya/eksperti-rabotodatelite-ne-sa-sklonni-da-razvarzhat-kesiite-i-sega-sa-protiv-minimalnata-rabotna-zaplata", "text": "\"Не съм сигурна, че ще имаме усещане за по-богати, защото нищо съществено няма да се промени в 2018 г. от това, което беше в 2017 г., по простата причина, че реалният сектор е на тавана на капацитета си, а не се очакват инвестиции\", коментира пред бТВ икономистът Мика Зайкова.  \"Само от потребление няма как да направим голямо богатство. Износът върви, да, но стоките, които продаваме, са с ниска добавена стойност\", каза още тя. Според колегата ѝ Илия Лингорски за доходите в бюджетната сфера вече е ясно какво ще се случва, защото Бюджет 2018 вече е приет.  На въпрос дали и работодателите ще \"развържат кесиите\" Зайкова заяви, че \"това са мечти\".  \"Те и сега възразяват срещу минималната работна заплата. Не забравяйте, че 37% от излизащите от гимназиите са функционално неграмотни, т.е. очаква се да попълнят редиците на нископлатените работници и работещите бедни\", прогнозира Зайкова. \"Борбата за по-висока минимална работна заплата си е борба на Министерството на финансите, тя не трябва да е на профсъюзите, защото това не е мярка за вдигане на доходите, а за събиране на повече в хазната. Профсъюзите трябва да се борят за вдигане на средните заплати или на заплатите в определен тип сектор, професия и т.н. Оттам може да дойде диалог с работодателите за повишаване на доходите\", смята Лингорски. \"Минимална работна заплата от 510 лв. за бизнеса означава малко повече разходи, а за хазната – малко повече пари. Но за реалните доходи не означава почти нищо, защото минималната работна заплата е средство за изсветляване на парите, които много често бизнесът плаща не изцяло на светло, счетоводно, пред службите\", посочи той. Според Лингорски, новият икономически бум в Европа, който ще се случи при излизане от кризата, ще бъде воден от Източна Европа.  По думите на Зайкова предпоставка за това обаче е да намалим корупцията и сивата икономика.", "date": "2018.01.02", "title": "Експерти: Работодателите не са склонни \"да развържат кесиите\", и сега са против минималната работна заплата"}
{"url": "http://www.faktor.bg/bg/articles/novini/balgariya/politolog-dps-i-dogan-zaemat-lyubimata-si-pozitsiya-na-mediator", "text": "Политологът Стойчо Стойчев е на мнение, че въпреки излизането на Великобритания от Европейския съюз, е рано да се вещае края на общността.  \"Има държави, които искат да се оттеглят, да излязат или да не участват в общия процес на интеграция, но същевременно има едно ядро от държави, което към момента поддържа една по-тясна форма на интеграция\", коментира Стойчев в предаването Денят ON AIR. Политологът смята, че от съществено значение е до колко успешна ще е единната европейска валута. Журналистът Росен Петров пък коментира пред Bulgaria ON AIR, че отслабването на Европейския съюз е едно от нещата, които почетният председател на ДПС Ахмед Доган е прогнозирал още през 2015-та година.  Доста забавно твърдение, което той разви. \"Общо взето неговите прогнози се сбъдват. Помните 2015-та година, когато той изказа известни геополитически опасения, всички се сбъднаха.\", подчерта Петров в студиото на Денят ON AIR. Според политолога Любомир Стефанов във вътрешнополитически план ДПС и Доган заемат любимата си позиция на медиатор. \"Предсрочни избори през настоящата година няма да има, тъй като ДПС е заинтересовано настоящата констелация да се запази.\", обясни Стефанов пред Bulgaria ON AIR. Гостите в студиото се обединиха около мнението, че управлението на Борисов в момента няма алтернатива. Политологът Мария Пиргова обясни, че в третия кабинет на Бойко Борисов има все повече концентрирана власт в самия премиер. \"Институциите не функционират, върви едно корупционно преразпределение на средства, най-вече европейски, което засяга все повече и повече граждани, които получават средства по партиен път\", каза Пиргова в студиото на Денят ON AIR.", "date": "2018.01.02", "title": "Политолог: ДПС и Доган заемат любимата си позиция на медиатор"}
{"url": "http://www.faktor.bg/bg/articles/novini/balgariya/i-dnes-intenziven-trafik", "text": "Очаква се и днес интензивният трафик след празниците да продължи. Според информация на КАТ само в понеделник в София са влезли около 300 000 автомобила.  След коледните и новогодишните празници по входните артерии на столицата, по магистралите и на граничните пунктове „Кулата” и „Калотина” се образуваха задръствания.  От \"Пътна полиция\" предупреждават, че е възможно засиленото движение да продължи. Остават в сила препоръките за внимателно шофиране и спазване на дистанция.", "date": "2018.01.02", "title": "И днес интензивен трафик"}
{"url": "http://www.faktor.bg/bg/articles/novini/balgariya/rabotim-za-darzhavata-do-4-may", "text": "Четири месеца ще работим тази година, за да попълним държавната хазна, са изчислили анализаторите от Института за пазарна икономика, които всяка година правят сметката на българина за услугите, които ползва от държавата.  Тази година денят на свободата от правителството ще настъпи на 4-ти май.  Ако условно приемем, че дотогава сме работили само за хазната, след това ще работим единствено за себе си, като ще преразпределяме 36% приходи, коментира Петър Ганев от института пред БНР. \"Винаги се въртим около тези 35, 36, 37% преразпределение, като прибавим европейските средства - около 40. По-скоро се наблюдава това разминаване между какво приемаме в бюджета и какво се случва в края на годината, каза той. Икономистите говорят за завъртането на кръга от приемането на бюджети с дефицит, а в края на годината все се оказваме в излишък. Така се случи и тази година, когато, въпреки раздаването на пари през декември, хазната е на излишък от около 800 милиона лева\", ожбясни той и добави, че вече е време да се преустанови. \"Пари в бюджета има. Въпросът е доколко ефективно ги харчим, тъй като видимо и за социалните системи ще има повече пари. Около 500 милиона повече в здравеопазване, 500 милиона повече в образование. Тези пари важно е дали достигат до повече хора\", коментира икономистът.", "date": "2018.01.02", "title": "Работим за държавата до 4 май"}
{"url": "http://www.faktor.bg/bg/articles/rossiyskaya-gazeta-reshenieto-na-vaprosa-za-antiruskite-e-sred-prioritetite-na-balgarskoto-predsedatelstvo-na-es", "text": "България от 1 януари 2018 г. става председател на ЕС. Според министъра на българското председателство Лиляна Павлова при посредничеството на София продължават преговорите за излизането на Великобритания от ЕС, разработката на миграционната политика, подготовката на дългосрочно финансово споразумение, формиране на обща европейска отбранителна политика и единен цифров пазар, пише Российская газета, цитирана от \"Фокус\". Припомняме, че вчера министърът на европейското председателство Лиляна Павлова заяви пред ТАСС България смята за необходимо включването в дневния ред на предстоящите дебати в Европейския съюз на въпроса за санкциите срещу Русия  „В рамките на нашето председателство ще се проведат 300 срещи в България и 1500 срещи на висше експертно равнище в Страсбург и Брюксел. Ние очакваме, че през тези шест месеца страната ще бъде посетена от 25 хил. гости“, допълни Павлова.", "date": "2018.01.02", "title": "Российская газета: Решението на въпроса за антируските санкции е сред приоритетите на българското председателство на ЕС"}
{"url": "http://www.faktor.bg/bg/articles/novini/balgariya/do-12-gradusa-dnes", "text": "През деня облачността ще е променлива и на места от запад на изток ще превали слаб дъжд. Ще се появи слаб до умерен западен, в източните райони – южен вятър. Максималните температури ще са предимно между 7° и 12°. Атмосферното налягане е по-ниско от средното за януари; до обяд ще се понижава, след което ще започне да се повишава. Над планините облачността ще е променлива, на места със слаби снеговалежи. Ще духа умерен до силен западен вятър и с него температурите ще се понижат. Максималната на височина 1200 метра ще е около 5°, на 2000 метра – около минус 1°.  Над Чeрноморието облачността ще е променлива, но валежи са малко вероятни. Ще духа слаб до умерен юг-югозападен вятър. Ще се задържи топло с максимални температури между 10° и 13°. Температурата на морската вода е 8-10°. Вълнението на морето ще е 1-2 бала, преди обяд на север от Калиакра временно до 3 бала.", "date": "2018.01.02", "title": "До 12 градуса днес"}
{"url": "http://www.faktor.bg/bg/articles/novini/balgariya/shest-zemetreseniya-v-rayona-na-doyranskoto-ezero", "text": "Шест земетресения на територията на Гърция и Македония бяха регистрирани тази нощ, съобщава БНР. 13 минути след полунощ е регистриран първият трус със сила 4.1 по Рихтер, три мунути по-късно е усетено второ земетресение със сила 4.2. В рамките на час са регистрирани още 4 труса, също със сила около 4 по Рихтер. Земетресенията са регистрирани в района на Дойранското езеро, по границата между Гърция и Македония.  Най-силното от тях, от 5,2 степен по Рихтер беше усетено в 6:24 в Югозападна България, както и в столицата.  Епицентърът е на около 30 км югозападно от Петрич. Трусът е усетен и в България. Данните на Европейския сеизмологичен център сочат, че земетресението е с дълбочина 10 км.", "date": "2018.01.02", "title": "Шест земетресения в района на Дойранското езеро"}
