{"url": "http://www.faktor.bg/bg/articles/novini/balgariya/chudotvorna-ikona-ot-ukrayna-pristigna-vav-varna-za-blagoveshtenie", "text": "В навечерието на Благовещение варненци посрещнаха чудотворната икона на Пресветата Богородица Скоропослушница от украинския град Ананиев. Тя ще остане изложена за поклонение в Катедралния храм \"Свето Успение Богородично\" във Варна до Възкресение Христово. Иконата е била изписана на Света гора Атон през 1893 г. в манастира \"Св. вмчк Пантелеймон\" и е била осветена в Дохиарската света обител, където още през X век се е прославил оригиналния чудотворен образ на \"Скоропослушница\". През 1915 г. иконата е дарена на съборния храм, посветен на св. Александър Невски в град Ананиев в Украйна. В този знаменит ден хиляди вярващи се стичат, за да посрещнат великата светиня от Света гора. Множество хора са намерили утеха, решение на житейски трудности и изцеление от тежки болести. Всичко това се свидетелства и от даровете на благодарност, окачени пред иконата. В навечерието на Благовещение жителите и гостите на град Варна ще имат възможност да се поклонят пред честния образ на Приснодевата и да попросят нейното застъпничество пред Бога.", "date": "2018.03.24", "title": "Чудотворна икона от Украйна пристигна във Варна за Благовещение"}
{"url": "http://www.faktor.bg/bg/articles/kak-zaplahite-splotyavat-evropa", "text": "Русия и САЩ представляват в момента еднакво голяма заплаха за европейците. И те започват да разбират, че само ако са заедно имат шанс да устоят на ударите на старите врагове и бившите приятели, пише за Дойче веле Барбара Везел. Дебатът около покушението с нервнопаралитичното вещество в Солсбъри бе по-дълъг и по-разгорещен от очакваното. В крайна сметка обаче всички бяха единодушни: \"най-вероятно\" за атаката срещу Скрипал е отговорна Русия. Британската министър-председателка използва данни от тайните служби, за да убеди европейските си колеги в тази теория. Руската агресия е насочена срещу цяла Европа, подчерта Тереза Мей. Германската канцлерка застана твърдо на страната на Великобритания и даде повод на страни като Гърция или Италия да се преосмислят резервите си спрямо една по-настъпателна политика към Русия. Редица правителствени ръководители дори обявиха, че в отговор на смъртоносната атака, извършена на европейска земя, възнамеряват да изгонят руски дипломати от страните си. Това би била и възможно най-суровата дипломатическа мярка. Изглежда, че британската министър-председателка възприема тази европейска подкрепа като лична победа. Само че тя греши. Година преди излизането на страната й от ЕС, Тереза Мей още веднъж усети силата на европейската солидарност: европейските й колеги застанаха категорично зад нея срещу Путин. В бъдеще тази задружна подкрепа ще й липсва безкрайно. Защото, въпреки всички уверения на Мей, че и след Брекзита ще има чудесно партньорство по въпросите на сигурността, когато Великобритания се превърне в трета страна и вече няма да участва в срещите на върха на ЕС, Лондон ще усети драматичен спад във влиянието си. В Брюксел европейските правителствени ръководители очертаха и договорените следващи стъпки в преговорите за Брекзит. Бе постигнато политическо единодушие за това как трябва да изглежда преходният период за британците, както и за това, че основата на бъдещите двустранни отношения ще бъде едно споразумение за свободна търговия. Това е възможно най-малкият общ знаменател на международните отношения. Само че, както се казва почти със съжаление, червените линии на британците в момента не позволяват нищо повече. И все пак те биха могли да променят мнението си. В преговорите за Брекзит вече има и утвърдена схема: първоначално британската страна предявява големи претенции, след което обаче свежда глава - когато види, че ЕС няма да промени курса си. Прозрението, че накрая Обединеното кралство няма да излезе победител, явно вече е достигнало и до Острова. Европейската солидарност се запазва и по отношение на заплахите на американския президент. ЕС реагира с предупреждение за ответни мерки, после изпрати посредници във Вашингтон и в крайна сметка спечели малко време. Но за обсъждането и решаването на съществуващите проблеми в двустранната търговия е необходимо повече време. Освен това европейците не са съгласни да водят преговори с опрян в главата пистолет. ЕС продължава да се застъпва за свободна, но контролирана световна търговия и същевременно се опитва да защитава собствените си интереси. Европейците предупреждават американския президент, че не може да има победител от търговските войни - всички страни са губещи. Само че Тръмп не обича да се вслушва в думите на другите, а следва собствените си импулси. В този смисъл в момента той е най-голямата заплаха за растежа, благоденствието и социалния мир в Европа.  Фактът, че от Белия дом си тръгнаха съветници с богат икономически опит, не вещае нищо добро. Търговската война със САЩ - в една или друга форма - не е предотвратена, а изглежда само отложена. Буреносните облаци над САЩ се сгъстяват и във външната политика. Назначението на \"ястреба\" Джон Болтън за съветник по въпросите на националната сигурност застрашава разговорите със Северна Корея. Както и ядрената сделка с Иран. Европейците вече обмислят какво от това биха могли да спасят, ако САЩ се оттеглят от споразумението. Това именно е и заплахата за нова международна криза. Същевременно войната в Сирия продължава, а с похода си срещу кюрдите турският автократ Реджеп Ердоган само я усложнява. Международното положение е толкова тревожно, че успява да сплоти европейците. Първите стъпки за реформиране на еврозоната бяха отложени за лятото, защото ЕС в момента се занимава с нещо друго. А именно: да оцелее в тези буреносни времена. Европейските правителствени ръководители разбраха, че само когато са заедно, са достатъчно силни, за да могат да устоят на ударите, които получават от стари врагове и от бивши приятели.", "date": "2018.03.24", "title": "В бъдеще задружната подкрепа на ЕС срещу Путин безкрайно ще липсва на Мей"}
{"url": "http://www.faktor.bg/bg/articles/dimo-gyaurov-balgariya-e-element-ot-naprezhenieto-okolo-skripal-zaradi-energiynata-ni-zavisimost-ot-moskva", "text": "Не съм оптимист за бързото решаване на скандала между Великобритания и Русия. Там са намесени и се обслужват много интереси на Великите сили. Интерсното в случая е, че Германия и Франция реагириха много остро и подкрепиха категорично Лондон, което ме навежда на мисълта, че знаят повече подробности по случая. Отравянето на Сергей Скрипал е само капката в чашата, защото отношенията между Великобритания и Русия ескалират от няколко години. Това каза в предаването \"Офанзива\" по Канал 3 бившият директор на Националната разузнавателна служба Димо Гяуров.  \"България е елемент от това напрежение, независимо дали искаме или не. Не вярвам на твърденията на британските вестници, че ще гоним руски дипломати. Понякога се случват такива неща и журналистите биват подведени, за да се обслужат определени интереси. България може да търпи негативи в този скандал. Поради географското положение, заради икономически отношения... И този конфликт за нас може да доведе до по-тежки последици. Обостряне на отношения и възраждане на старите конфликти – имам предвид енергийните конфликти”, обясни Димо Гяуров. \"Говоря за факта, че можем да бъдем възпрепятствани за решаването на спорни въпроси, като един от тях е енергийната ни зависимост от Москва\", разкри още той.  \"Трябва да видим кой има интерес от отравянето на Скрипал. Една седмица преди изборите изглежда, че Русия има най-малък интерес. Има и другата гледна точка обаче. С този скандал се обединява цялото руско общество срещу външния враг. Аз не твърдя, че това е вярната версия. Руското общество страда от много недостатъци. То е гладно, бедно, икономиката не върви. Точно поради тази причина е необходим външен враг. Не вярвам че ще се стигне до война, но със сигурност се върнахме в годините на Студената война\", каза още той.", "date": "2018.03.24", "title": "Димо Гяуров: Напрежението около \"Скрипал\" може да засегне България заради енергийната ни зависимост от Москва"}
{"url": "http://www.faktor.bg/bg/articles/vigenin-rusiya-ne-mozhe-da-otkloni-makedoniya-ot-patya-y-kam-evropa", "text": "\"Истината е, че процес на сблъсък между САЩ и Русия в региона на ниво дипломация не е спирал. И особено последните две-три години. И това не са само САЩ и Русия, а и Турция. Пък дори и Китай. Затова и политиката, която в момента България води, смятам, че е много правилна. Да обърне Европейският съюз внимание на този регион. За да не бъде тласкан в една или друга посока, защото това може да има последици и за нас”, заяви бившият външен миистър Кристиян Вигенин по Канал 3. Коментарът му бе във връзка и с изявлението на руското външно министерство, че евентуално присъдиняване на Македония към НАТО ще доведе до негативни последствия. \"Отдавшана цел е на Македония да стане част от ЕС и НАТО и не знам как ще предизвика напрежение. То би довело до стабилизация на региона. Не разбирам какво има предвид руската страна. Разбира се, тя не иска никакво разширение на ЕС и НАТО. Но не мисля, че това може да отклони Македония от пътя към Европа. Има предвидимост в действията на Македония, но пък всичко може да се върне в изходна точка, ако няма решение за името”, допълни бившият министър на външните работи. Той говори и за скандала между Великобритания и Русия, в който бяха въвлечени Европейския съюз и България, покрай убийството на бившия шпионин Сергей Скрипал. \"Ние вече сме част от конфликта. Първо българският външен министър се солидаризира с Великобритания, а позиция имаше и на външните министри на ЕС”, категоричен бе Вигенин. И допълни: \"Истеризирането в момента не се основава на реални факти и честно казано не разбирам позицията на Тереза Мей. Вероятно от гледна точка на Великобритания има смисъл, но увличането и на други държави няма смисъл. Затова се надявам по-активните сили да въздействат”. Публикациите във Великобритания за експулсиране на руски дипломати от България той дори окачестви като провокация. \"Това ми прилича на провокация. И бих се изненадал, ако България стана част от това. И тук Цветанов е прав, като заяви, че това би могло да се случи само при заплаха за националната сигурност. Ако ние знаем, че има руски шпиони, има два варианта – или да ги изгоним, или да ги следим. Тази истерия преминава някои граници и се надявам България да не се присъедини към това”, каза още Вигенин. Още веднъж той похвали управляващите за организираната среща между лидерите на ЕС и Турция. \"Не трябва да преувеличаваме заплахата от тези 3 милиона мигранти, защото те вече са намерили своя временен дом в Турция и едва ли ще тръгнат така масово. Трябва обаче да похвалим инициативата на България. Защото липсата на диалог означава, че Турция ще се откъсне в отношенията си с Европейския съюз. А това би означавало, че тя ще се превърне в заплаха за България. Така че самият факт, че ще има среща, вече е успех. Ако тази среща се превърне в начало на нормализация на диалога, то трябва да поздравим инициаторите”. Той коментира и острата декларация на БСП по отношение на изказването на Реджеп Ердоган за Кърджали. \"Нямаше позиция на Министерството на външните работи или по-точно беше бледа. Затова може и да си позволим такава остра декларация.  Трябва да има реакция, за да може турската страна да осъзнае, че има проблем\", каза още социалистът. \"Наистина правителството има успехи по отношение на външната политика. Но очевидно това го накара да изпусне нещата вътре\", заключи Вигенин, като така отговори и на въпроса дали управляващите ще изкарат целия си мандат.", "date": "2018.03.24", "title": "Вигенин: Русия не може да отклони Македония от пътя й към Европа"}
{"url": "http://www.faktor.bg/bg/articles/novini/balgariya/160-godishen-hram-se-rushi-zaradi-bezhaberieto-i-blagovolenieto-na-plovdivskiya-vladika-nikolay", "text": "Ще рухне ли един 160 годишен храм заради бездействието на плодвивския митрополит Николай? Този въпрос задават хората от пловдивското село Черноземен, чрез предаването „Вяра и общество” по БНТ. Църквата „Св. Георги”, която е оцеляла през турското време сега е полу разрушена. Преди две години покривът рухва, но разрушаването й започва много по-рано. Сега хората се оплакват, че няма къде да запалят свещитчка за Великден или за друг празник. От 2009 г. хората от селото пишат писма до пловдивския владика с настояване за помощ, но получават отрицателни отговори, че митрополията няма пари.  През 2013 г.  от църковното настоятелство успяват да спечелят европейско финансиране на стойност 790 000 лева за ремонт за рушащата се селска църква. Пловдивската митрополия обаче осуетила проекта с мъгляви обяснения и без логични мотиви и така обрекла този паметник на културата и вярата на унищожение. От 2016 г. и свещеник отказва да служи в храма, заради опасност. В същото време хората от църковното настоятелство се оплакват, че от митрополитския храм „Св. Марина” в Пловдив всеки месец ги притискат да плащат от селото по 300 лева за издръжката на владишката църква. Кметът на селото Таня Христова обяснява, че от Пловдив им обяснявали, че за решението на проблема трябва да чакат благоволението на владиката, а в същото време като кмет на селото тя носи отговорност ако се случи нещастен случай. Черноземци вече са загубили вяра в своя митрополит и сега се молят за помощ от дарители, за да успеят да възстановят храма. Има ли логика в това, което се случва? Особено в епархия, чийто митрополит има подчертан усет за великолепие и златообилие, но очевидно само в местата, където пребивава. По всичко личи, че селската църква на Черноземен не е сред тях. Инак владиката се вози в луксозни лимузини за по няколко стотин хил. лв., носи скъпи часовници, обича разкоша в покоите си, но остава безразличен към рушащите се православни храмово в енорията му. Случаят в Черноземен е показател за рушащата се Българска православна църква. Владиците са се превърнали в разгулни феодали, прибират наеми и треби и не се интересуват от храмовете и вярващите.", "date": "2018.03.24", "title": "160-годишен храм се руши заради  безхаберието и „благоволението” на пловдивския владика Николай"}
{"url": "http://www.faktor.bg/bg/articles/temenuzhka-petkova-kakvoto-i-da-se-sluchva-proektat-za-gazov-hab-balkan-shte-bade-uspeshen", "text": "\"Нямам никакви притеснения до какви изводи ще стигне комисията за ЧЕЗ в парламента\". Това обяви министърът на енергетиката Теменужка Петкова в предаването \"Офанзива с Любо Огнянов\" по Канал 3 по повод създадената комисия в Народното събрание, която ще разглежда сделката за продажбата на \"ЧЕЗ България\" на \"Инерком\". \"Много се радвам, че има такава анкетна комисия, за да изясни всички факти и обстоятелства, за да се успокои общественото мнение. Защото смело мога да кажа, че тази чисто икономическа сделка беше преекспонирана и превърната в политически въпрос – нещо, което смятам, че не беше необходимо. Така или иначе се е стигнало до тук и една такава комисия ще внесе яснота, за да може и да се спре със спекулациите\", каза министърът. \"Не трябва да забравяме, че не само ЧЕЗ не е собственост на българската държава, а и другите две електроразпределителни дружества. Защото българската държава още преди време е решила, че трябва да се освободи от тези активи и да излезе от ролята си на едноличен собственик на електроразпределните предприятия с няколко основни аргумента, първият, от които е, че не дотам добър стопанин. Трябва да се правят инвестиции в мрежата, а държавата трудно би могла да привлече такива инвестиции. Така е записано в стратегията и поради тази причина това става приоритет. Фактът е, че от години не е имало някакви проблеми с електроразпределението. И от електроразпределителните предприятия не зависи цената на тока, както някои се опитаха да преекспонират темата и да въведат в заблуждения хората. Цената зависи от Комисията за енергийно и водно регулиране\", коментира Петкова. Тя отново призна, че се познава със собственичката на \"Инерком\" Гинка Върбакова. \"Познавам се с Гинка Върбакова и нейното семейство от 20 години. С Гинка Върбакова за последно се чухме няколко дни, след като подадох оставка. Тя се обади и в чисто човешки план, защото чувства определена вина, че се е стигнало до моята оставка. Но пък аз смятам, че това бе достойната позиция. Аз така усещах нещата и видяхте как ескалираха нещата. Представям си какво щеше да се говори, ако не го бях направила. По никакъв начин да не се замесва моето име, да се злепоставя името на премиера – това бе причината да подам оставка\", каза още енергийният министър. На въпрос дали не е посъветвала Гинка Върбакова да закупи или пък да не закупи ЧЕЗ, Теменужка Петкова отговори: \"Ние сме познати и приятели, но аз съм далеч от нейния бизнес. Аз винаги съм била на държавна работа, а пък тя винаги е била в частния сектор. Така че за мен е несвойствено аз да давам съвети за такъв тип дейности\". \"Не се чувствам бушон и смятам, че съм почтен човек. Целият ми живот е минал в Министерство на финансите, така че аз ще съм последният човек, който би искал да определени съмнения за нарушения. Това беше причината да подам оставка – не се чувствам като бушон. Няма друг виновен за това, което направих аз. Разбира се, разговарях с премиера и след това беше взето решението\", обяви Петкова и обясни, че до своеобразното ѝ връщане като министър се е стигнало след разговор с коалиционните партньори. Теменужка Петкова изказа и своята позиция относно възможността държавата да влезе в сделката за закупуването на ЧЕЗ и по какъв начин. \"Моето лично мнение е, че ако говорим за връщане на държавата в електроразпределителните дружества, трябва да погледнем глобално. Защото ако ние кажем, че държавата ще се върне към електроразпределението, което в момента се управлява от ЧЕЗ, то това означава, че държавата по-малко я интересува как на територията на останалите две електроразпределителни предприятия се предоставя и управлява този тип услуга. Така че трябва много добре да се анализира и от тази гледна точка. Отделно от това и трите ЕРП-та са завели арбитраж срещу българската държава и те смятат, че има определено нарушаване на техните инвистации. Така че при подобни стъпки трябва да се направи много обстоен анализ. За да можем да преценим рисковете и ако има такива, те да бъдат минимизирани\", каза министърът на енергетиката и коментира възможността за развалянето на сделката още сега. \"Не знам на каква правна база се позовават от БСП, че твърдят, че КЕВР може да развали още сега сделката. Мисля, че още на изслушването в парламента бе казано, че това може да се случи само ако новият купувач е заложил активи на дружеството, които имат пряко отношения към лицензионната дейност. Оказа се, че това не е така в случая. Или ако се продаде обособена част от лицензираната дейност – това КЕВР може да се намеси, но и това не е така”. Теменужка Петкова не подмина и темата за евентуалното възраждане на проекта за изграждане на АЕЦ \"Белене\". \"За съжаление през целия период от 30 години не е намерено решение за АЕЦ \"Белене\". Сега ситуацията обаче е доста по-различна. Ние имаме площадка, цялата инфраструктура и целият проект са лицензирани. Всичко необходимо, за да стартира проекта. И сега сме в ситуация, че не можем да вземем решение дали ще изграждаме нова ядрена мощност. Просто трябва да вземем решение как по най-добрия начин да оползотворим това, което имаме. Но това е решение, което не може да бъде заето от един или двама души\", обяви тя и поясни, че реално мораториум върху изграждането на \"Белене\". \"Референдумът бе за нови ядрени мощности, но той не можа да се произнесе по ясен начин. Затова се произнесе парламентът и той реши проектът „Белене” да бъде спрян. Реално няма такъв мораториум. Има решение на правителството и на парламента. Ако се реши, че ще се върви към реализация на проекта просто трябва да се промени една от точките от тогавашното решение на Министерски съвет. Това обаче може да се направи. Но само ако се вземе решение дали да се върви към подобна реализация. Ние ще работим до края на юни и тогава ще внесем предложение какво трябва да се направи\", добави Петкова. Относно спекулациите, че до България няма да достигне тръба от Русия по \"Турски поток\", министърът на енергетиката смята, че каквото и да се случва, то проектът за газов хъб \"Балкан\" ще бъде успешен. Тя коментира, че обаче няма информации, че наистина се режат тръби по потока в посока България. Тя коментира и договорите с американците електроцентрали в басейна \"Марица\". \"Предстоят преговори, предстоят разговори. Трябва да бъдат защитени и националните интереси, и тези на инвеститора, за да стигнем до компромис\", обяви Петкова и потвърди, че при разтрогване на договорите, неустойката, която трябва да плати държавата наистина е 3 милиарда лева. Петкова бе категорична, че нито един министър не е застрахован от искане за оставка, с което не изключи възможността до края на мандата отново да се наложи да я подаде.", "date": "2018.03.24", "title": "Теменужка Петкова: Каквото и да се случва, проектът за газов хъб \"Балкан\" ще бъде успешен"}
{"url": "http://www.faktor.bg/bg/articles/napomnyame-tazi-nosht-v-3-ch-mestim-strelkite-s-edin-chas-napred", "text": "Както вече бе съобщено, тази нощ в 3.00 ч. ще превъртим стрелките на часовниците си с един час напред и ще трябва да преодоляваме дискомфорта в идните няколко дни, докато свикнем. Физикът Пенчо Маркишки от Института по астрономия с Национална астрономическа обсерватория при Българска академия на науките (БАН) коментира пред \"Фокус\". че връщането към зимно часово време ще стане на 28 октомври в 4:00 ч., когато обратно – ще върнем стрелките с час назад. „Принципно лятното часово време е валидно от последната неделя на месец март до последната неделя на октомври. Това правило определя тазгодишните дати на въвеждането му – от 25 март до 28 октомври“, коментира Маркишки. Той обясни, че историята на смяната на времето е много дълга. „Можем да започнем от шеговитото писмо на Бенджамин Франклин до френския вестник „Парижки журнал“ през 1784 г., в което той съветва парижани да си лягат и стават по-рано, до официалното въвеждане на лятното часово време в Германия и Австро-Унгария от 30 април 1916 г. и във Великобритания – от 21-и май същата година. Това е времето на Първата световна война, когато страните изпитват недостиг на енергийни ресурси – въглища, светилен газ и други, което всъщност е поводът за въвеждането на мярката. След войната лятното часово време се отменя, но с избухването на Втората световна то е въведено отново. Тогава се въвежда дори т.нар. „Британско двойно лятно часово време“– с два часа напред спрямо гринуичко време.  През 1947 г. Великобритания отново се връща към времето по Гринуич. Много след това е проведен друг експеримент – от 1968 г. до 1971 г. часовниците в Англия остават с един час напред целогодишно“, коментира Маркишки. Физикът обясни, че въвеждането на лятно часово време е било индивидуално решение на всяка страна. Смяната на времето може и да дава един час дневна светлина повече, но вътрешният часовник на човешкото тяло не се адаптира към тази промяна, показва изследване на германски учени, цитирано от ABCNews. \"Когато смениш часовник, всъщност не се променя нищо, свързано със слънчевото време\", обясни Тил Рьоненбърг от университета Лудвиг Максимилиан в Мюнхен.  \"Това е просто една от онези човешки приумици, при които си мислиш, че можеш да правиш каквото си поискаш, стига да имаш дисциплина. Забравяме, че биологичният часовник е древен колкото самите живи организми и не може да бъде подлъган просто така.\"", "date": "2018.03.24", "title": "Напомняме: Тази нощ в 3 ч. местим стрелките с един час напред"}
{"url": "http://www.faktor.bg/bg/articles/svetlozar-lazarov-za-predstoyashtata-sreshta-vav-varna-samo-putin-i-rusiya-sa-garant-za-sigurnost", "text": "България и Европейският съюз трябва да се придържат към добри отношения и сближаване с Русия. Това заяви в предаването \"Офанзива\" по Канал 3 бившият главен секретар на МВР и национален координатор на „Атака” Светлозар Лазаров. Като бивш отговорник за сектор енергетика в МВР той коменетира и бъдещето на енергийните проекти в страната. \"Когато говорим за енергетика, трябва да говорим за геополитика и стратегически решения. Ние извършихме национално предателство със спирането на АЕЦ \"Белене\" и \"Южен поток\". Така лишихме нашите политики от технологии, от приходи заради елегантната си политика. А сега говорим за \"Турски поток\" и Турция е най-облагодетелстваната страна, а ние си говорим дали ще има отклонение от Турция към България. Не съм евроскептик, но при настоящото управление и тези политики, които се реализират в момента, не виждам позитивно решение за енергийната сигурност и т.н”, обяви Лазаров.  Той се изрази скептично по отношение на предстоящата среща между европейските лидери, българския премиер Бойко Борисов и турския президент Реджеп Ердоган, която ще се проведе във Варна. \"Не мога да имам никакви очаквания към срещата с Ердоган. Защото, като посети Гърция, той директно постави въпроса за границите с Гърция. И какво прави в момента в Егейско море? Директно пречи на Кипър да добива газ, при това от италианска компания. Истината е, че Европа е зависима от Турция заради мигрантите, а в същото време са упражнява да хули Русия. А всъщност Турция слуша единствено Русия и САЩ. Какви политики ще предложим ние по отношение на Турция на тази среща”, попита риторично Лазаров.  И в тази връзка координаторът на \"Атака\" призова за по-добри отношения с Русия. \"Гледайки душевните терзания на Ердоган по отношения на границите, не само на България, а на други съседни страни и дори Западните Балкани, единственият фактор, който може да гарантира стабилност – това е Путин и Русия, на базата на православието. За да сме спокойни по отношение на Ердоган, за душевните му терзания, смятам, че трябва да имаме добри отношения с Русия\", обяви Светлозар Лазаров. \"Направи ми добро впечатление, че премиерът проявява мъдрост, стабилност и баланс. Надявам се да издържи\", допълни той.  По отношения на убийството на Скрипал и скандала между Великобритания и Русия бившият главен секретар на МВР обяви, че не вижда доказателства, заради което не си обяснява позицията на Лондон. \"Със сигурност отново потърпевш ще е ЕС. Аз винаги подчертавам, че политиката трябва да е сближаване с Русия. А всичко това, което се случва, групира все повече Русия с Китай\", допълни атакистът.  Той говори и по темата за предстоящите догодина европейски избори, за които все още не е ясно дали Обединени патриоти ще се явят като коалиция, или пък поотделно. \"Волен Сидеров не веднъж е казвал, че коалицията трябва да остане и да се явим заедно. А личното ми е мнение, че този блок трябва да бъде разширен. С други подобни патриотични и консервативни движения. Това е решението и в Европа\", заключи Лазаров.", "date": "2018.03.24", "title": "Светлозар Лазаров: Само Путин и Русия са гарант срещу \"душевните терзания\" на Ердоган"}
{"url": "http://www.faktor.bg/bg/articles/edi-rama-ima-silni-antiruski-nastroeniya-v-albaniya", "text": "Албанският премиер Еди Рама заяви, че Балканите са в опасност от руско влияние. В интервю за \"Файненшъл таймс\" Рама заяви, че след като е известно, че Балканите са важен регион, не може да се очаква Москва да се откаже от своето влияние в този регион, съобщи Макфакс. Албанският премиер изтъкна, че именно поради това влияние Европейският съюз трябва да започне преговори с Албания. Албания заслужава тези преговори да започнат, каза Еди Рама, цитиран от БТА. Албанските медии поставят ударението върху най-нови информации от Брюксел, че Албания ще получи старт на преговори без да й бъдат поставяни условия. В Албания в последно време както представители на институциите, така и представители на неправителствения сектор и партиите отправят остри критики към Москва, за която смятат, че увеличава влиянието си в страната. Антируските настроения в страната са големи, а руският посланик в Тирана на няколко пъти направи публични опровержения, подчертавайки, че в това, което се разпространява в Албания, няма истина. Руският посланик предупреди, че антируските настроения са опасни.", "date": "2018.03.24", "title": "Еди Рама: Има силни антируски настроения в Албания"}
{"url": "http://www.faktor.bg/bg/articles/finlandiya-shte-ekstradira-puchdemon-no-mestonahozhdenieto-mu-e-neizvestno", "text": "Финландската полиция съобщи днес, че ще действа по испанското искане за задържане на бившия каталунски лидер Карлес Пучдемон, който в момента се намира в страната. предаде Ройтерс. В кратко изявление на Финландското национално следствено бюро се казва, че Испания е предоставила исканата информация за издадената международна заповед за арест, но се добавя, че в момента местонахождението на Пучдемон е неизвестно на финландските власти, предаде БТА. Когато той бъде открит, \"ще бъде задействан нормалният процес по екстрадиция\", съобщи и Централната криминална полиция. Пучдемон, който живее в самоналожено изгнание в Белгия, бе поканен на срещи в парламента на Финландия в четвъртък, а в петък изнесе беседа в Хелзинкския университет. Очакваше се той да напусне Финландия днес и да отлети за Дания, каза един от неговите домакини, но финландски медии съобщиха, че той може би все още е в страната. В интервю за испанската радиостанция \"Радио Каталуня\" по-рано адвокатът на Пучдемон каза, че клиентът му \"може да се предаде на финландската полиция\". Председателят на каталунския парламент прекрати днес дебатите за встъпването в длъжност на регионален лидер, след като вчера кандидатът за този пост Жорди Турул и още петима каталунски сепаратистки лидери, обвинени в бунт, бяха задържани под стража, предаде Франс прес. \"Кандидатът за председател на каталунското правителство е в ареста заедно с други депутати от тази камара. Очевидно при тези обстоятелства заседание не може да се състои\", каза Роже Торен при откриването на дебатите.", "date": "2018.03.24", "title": "Финландия обяви, че ще екстрадира Пучдемон, но местонахождението му е неизвестно"}
{"url": "http://www.faktor.bg/bg/articles/obshtestvo/represirani-karakachanov-da-otmeni-nagradite-na-provaleni-razuznavachi-kato-ermenkov-i-borachev", "text": "Организации на Съюза на репресираните в годините на комунизма, от над 26 града излезнаха с Открито писмо до председателя на Народното събрание Цвета Караянчева и до министъра на Отбрана Красимир Каракачанов. С него те отправят протест за правда и справедливост и осъждат лишеното от морална стойност решение на Министерството на отбраната да награди със знак за заслуги към държавата бивши служители на военното разузнаване РУМНО(виж   и   публикации по темата, б.р.). Твърденията, че комунистическите тайни служби са работили за държавата се оказаха един голям балон. И ДС и РУМНО са били част от съветските КГБ и ГРУ, а сам Тодор Живков признава, че нашите репресивни служби трябва да бъдат филиал на съветските. Сред наградените са и хора като Чавдар Борачев и Таско Ерменков, които са били провалени, негодни и доказано неработещи „разузнавачи”, пишат репресираните. Те акцентират, че Министерство на отбраната не е спазило и законните изисквания за раздаване на подобни отличия и награди. Репресираните от над 26 организации в страната настояват министър Каракачонв да преразгледа решението за раздадените награди и да го отмени като незаконно и неморално. Вижте целия текст на протеста на репресираните в прикачения файл.", "date": "2018.03.24", "title": "Репресирани: Каракачанов да отмени наградите на провалени разузнавачи като Ерменков и Борачев"}
{"url": "http://www.faktor.bg/bg/articles/fakt-v-balgariya-se-proizvezhda-pri-tova-vse-poveche", "text": "Чували сте я тази фраза, нали? Било то от таксиметрови шофьори, инженери, продавачи, пенсионери и други граждани, които не следят отблизо икономическата статистика, но това не им пречи да имат формирано мнение по доста икономически въпроси. Е, колкото и да е непонятно за някои, в България се произвежда, при това все повече. От години в икономиката протича траен процес на преструктуриране, при който едни отрасли се развиват бързо и увеличават дела си в икономиката, а други се свиват и намалят тежестта си. Сред растящите отрасли е индустрията, която от 2000 г. насам се развива с добри темпове и с изключение на кризисния период (2009-2010 г.) увеличава брутната си добавена стойност, т.е. произвежда все повече. Делът й в икономиката също се увеличава от началото на хилядолетието – от 21% в брутната добавена стойност през 2000 г., индустрията през 2017 г. вече отчита дял от 24%. Освен промишлени стоки, икономиката на България произвежда и все повече услуги, които също често остават незабелязани. ИКТ секторът, аутсорсингът на бизнес услуги и финансовият сектор са сред все по-важните сектори на икономиката, ако съдим от техния принос към нея. ИКТ секторът вече има дял от 5,5% в брутната добавена стойност (спрямо 3,2% през 2000 г.), аутсорсингът (който де факто е основната част от \"професионални дейности и научни изследвания, административни и спомагателни дейности\") – 6,1%, а финансите и застраховането – 7,5%. В същото време, секторът, който \"губи почва\" най-видимо в местната икономика последните 17 години, е селското стопанство - въпреки огромните субсидии за него по линия на Общата селскостопанска политика и националните доплащания. При обществените услуги (администрация, здравеопазване, образование и др.) и недвижимите имоти също има спад в дяловете, но доста по-малък. А ето и какви стоки се произвеждат все повече в България. Подотраслите на преработващата промишленост, които се развиват най-силно от 2000 г. насам, са металните изделия, електрическите съоръжения, мебелите, каучуците и пластмасите, частите за коли, машините, съоръженията и оръжията, компютърната и комуникационната техника, колелата, хартията и картона, металите и др. При споменатите производства нарастването на продукцията от началото на 2000 г. до януари 2018 г. е далеч над средното за преработващата промишленост и в някои случаи достига до 3-4 пъти (виж таблицата по-долу; маркираните подотрасли са с ръст над средния за преработващата промишленост). Причината за експанзията обикновено е висока конкурентност на външните пазари и значителен износ на продукцията, което се потвърждава и от данните за износа. Единственият отрасъл със спад на производството от 2000 г. насам са тютюневите изделия – заради здравните политики, покачването на цените заради ръста на акцизите, нелегалния пазар и като цяло – свиването на потреблението на такива продукти в цяла Европа и развитите страни. Сред подсекторите с относително слабо представяне (т.е. ръст под средния за целия сектор) пък са кожите, текстилът, обувките, дървения материал, напитките, храните и др. Всички те традиционно се числят към стоките с относително ниска степен на преработка и съответно – относително ниска добавена стойност. За разлика от тях, повечето от секторите, които растат бурно от 2000 г. насам, са такива, приети за сектори с висока добавена стойност - машините, електрическите съоръжения, компютърната и комуникационната техника, компонентите за коли, велосипедите и др. Това преструктуриране на производството към сектори с по-висока добавена стойност се вижда и в данните за външната търговия и по-конкретно – в тези за износа. Видно е, че големият \"печеливш\" от преструктурирането на икономиката, промишлеността и износа са именно инвестиционните стоки, които се числят към стоките с висока добавена стойност. Те увеличават своя дял в износа повече от двойно от 2000 г. насам – от 11 на близо 26%. Към тях се числят машините, уредите и апаратите, електрическите машини, транспортните средства, частите за тях и други инвестиционни стоки. Забележителното е, че всички подсектори на инвестиционните стоки без изключение увеличават дела си в износа на страната. Това преструктуриране към стоки с по-висока добавена стойност се случва за сметка на всички останали големи продуктови групи – енергийни ресурси, потребителски стоки, суровини и материали. Това не означава, че техният износ намалява, напротив – просто неговият ръст е относително по-бавен спрямо този на инвестиционните стоки. Все пак е важно да се отбележи, че в споменатите три групи, чийто дял общо в износа се свива, има продукти, които се радват на увеличаваща се тежест във външните продажби. Така например, в потребителските стоки делът на храните нараства; същото се отнася и за суровините за производство на храни, които също са с чувствително по-голям дял през 2017 г. Като цяло, данните за БВП, промишленото производство и за износа показват следното: 1. българската индустрия се развива добре от 2000 г. насам и увеличава своята тежест в икономиката, като това се дължи основно на експанзията на преработващата промишленост; 2. в преработващата промишленост се наблюдава трайна тенденция на преструктуриране към по-голям дял на подотрасли с висока добавена стойност за сметка на такива с по-ниска степен на преработка; 3. този процес на преструктуриране се диктува основно от външните пазари и отразява конкурентоспособността на българските производители на стоки с относително висока добавена стойност. Иначе в страната \"нищо не се произвежда\".", "date": "2018.03.24", "title": "Факт:  В България се произвежда, при това все повече"}
{"url": "http://www.faktor.bg/bg/articles/mitropolit-antoniy-ima-indirektna-ataka-sreshtu-sofiyskata-mitropoliya", "text": "Софийската Света митрополия ще влезе в разговори с фирмата на Гинка Върбакова за финализиране или отхвърляне на сделката за отдаване под наем на голям имот на пл. „Света Неделя”. Това стана ясно от думите на Западно и средноевропейския митрополит Антоний в студиото на бТВ. Той призна, че условията по предварителния договор, изтекъл в медиите, са „видимо са неизгодни”. „След така изнесената информация трябва да се срещнат двете страни на договора. При тези страни той няма как да прерасне в окончателен (…) не запазва интересите на Софийската света митрополия в този си вид”, подчерта Антоний. Той отказа да коментира защо в документа от края на 2016 г. условията са били заложени по този начин, като допълни, че няма представа какво е състоянието на сградата, която ще бъде наета. По думите му договорът между фирмата на Гинка Върбакова и митрополията е само предварителен и не е подписан от настоящия патриарх Неофит. Упълномощен да сключи договора е съпругът на Гинка Върбакова (която пък купува ЧЕЗ-България). Фирмата не е влязла във владение, подчерта духовникът. Не е ясно дали при разваляне на предварителния договор с нея ще се плащат неустойки. Според Антоний в случая говорим и за „индиректна атака” срещу митрополията – от „лица, които използват имоти на митрополията”, но и „чисто политически елемент не липсва”.", "date": "2018.03.24", "title": "Митрополит Антоний: Има „индиректна атака” срещу Софийската митрополия"}
{"url": "http://www.faktor.bg/bg/articles/otkrivat-noviya-rafting-sezon-v-kresnenskoto-defile", "text": "Екстремни клубове по поречието на Струма откриват заедно новия рафтинг сезон в Кресненското дефиле днес и утре. Началото ще бъде поставено в Балкански рафтинг фестивал, в който ще се включат любители на силните усещания от България, Гърция, Сърбия, Македония. Лошото време няма да възпрепятства откриването на рафтинг сезон 2018 край Симитли, каза пред „Фокус“ – Пирин Станимир Станимиров – Чачи, инструктор по рафтинг, каяк и алпинизъм и председател на X-клуб, които заедно с Община Симитли са организатори на събитието. Той добави, че единствено гостите от Румъния няма да вземат участие във втория Балкански рафтинг фестивал, тъй като времето там е много лошо. Припомняме, че за втора поредна година в Симитли ще се проведе Балкански рафтинг фестивал на 24 и 25 март. Съорганизатори на събитието са Рафтинг клуб „Дефилето“ и Рафтинг клуб „Раец“. По традиция всяка година сезонът се открива в последната събота и неделя на месец март, а от миналата година заедно с него се провежда фестивалът, който в Кресненското дефиле събира любители на екстремните спортове от съседни на България, държави. В Симитли се очаква да пристигнат гости от Македония, Сърбия и Гърция. Всички любители на бързеите и бързите лодки, търсачи на адреналин и силни усещания ги очаква зрелищно шоу с демонстрационно спускане с рафтове и каяци.", "date": "2018.03.24", "title": "Откриват новия рафтинг сезон в Кресненското дефиле"}
{"url": "http://www.faktor.bg/bg/articles/slavi-potvardi-sluhovete-sliza-ot-shouto-i-stava-osnoven-igrach-v-politikata", "text": "Шоуменът, който е вече на 52 години, слиза от екран в края на лятото и надали ще се върне през есента. Дългия е взел решение да отвори нова страница в живота си и занапред няма да се появява като водещ, а ще е само продуцент на собственото си предаване, пише в. „Уикенд“.  Преди седмица Трифонов, който неотдавна обяви кастинг за политици, за първи път призна в собственото си шоу по Би Ти Ви, че 18 години стигат в тв ефир. По този начин той потвърди слуховете, че след изтичането на договора му с телевизията, възнамерява или да спре предаването си, или да бъде само негов продуцент.  Един от вариантите бил вечерната рубрика да се запази, но да се казва само „Шоуто”. Идеята е тя да бъде водена от Иво Сиромахов, който твърдо си извоюва позицията на втория човек в екипа след Слави. От Би Ти Ви нямали нищо против, но настоявали бюджета да бъде чувствително намален – нещо, с което надали Трифонов ще се съгласи. Съществувал вариант и предаването да се излъчва веднъж седмично с увеличено времетраене – 2 часа, като акцент там да са актьорските импровизации на безспорните таланти Краси Радков, Тодор Башиянов и Мариан Бачев.  В последната година Дългия на няколко пъти намекваше за евентуалния край на „Шоуто на Слави”. Според негови близки, Трифонов признал, че иска да се отдръпне, преди да е досадил на публиката и нямало за какво да съжалява. Отделно Слави има сериозни намерения да влиза в политиката още тази есен. Той усилено работи по създаването на проекта си. Става дума за политическо движение, а не за партия, с което ще бъде избегнат и проблема с Би Ти Ви. Шоуменът вече бил намерил финансиране. Трифонов бил убеден, че е дошло време да се впусне в политиката и смятал, че без проблем ще се превърне в основен играч на този терен.", "date": "2018.03.24", "title": "Слави потвърди слуховете - слиза от \"Шоуто\", става основен играч в политиката"}
{"url": "http://www.faktor.bg/bg/articles/pochina-stolichen-obshtinski-savetnik-ot-bsp", "text": "На 23 март, след тежко боледуване, на 59 години почина Марин Стоянов - общински съветник от БСП в СОС. Член на Постоянните комисии по инженерна инфраструктура и енергийно планиране и по обществен ред и сигурност. Член на ръководството на БСП – район Надежда.", "date": "2018.03.24", "title": "Почина столичен общински съветник от БСП"}
{"url": "http://www.faktor.bg/bg/articles/es-dava-120-mln-za-bezplaten-internet-v-hilyadi-sela-i-gradove", "text": "193 български общини вече са подали заявление за безплатен високоскоростен интернет. Инициативата е на българския еврокомисар Мария Габриел. Бюджетът, който отпуска Европа, е 120 милиона евро. Общините ще получат ваучер на стойност 15 хиляди евро. Сумата може да се използва за инсталация или преоборудване на вече съществуващата система. Процедурата стартира на 15 май, а подборът ще бъде на принципа – печелят първите 1000 кандидати.", "date": "2018.03.24", "title": "ЕС дава 120 млн. за безплатен интернет в 193 български общини"}
{"url": "http://www.faktor.bg/bg/articles/na-letishte-sofiya-zadarzhaha-mazh-izdirvan-ot-interpol", "text": "Гръцки гражданин, издирван от Интерпол, е задържан на столичната аерогара, съобщиха от МВР. Към 8.00 часа на Летище София пристигнал 56-годишен гръцки гражданин за полет през Истанбул за Минск. При проверка и след справка граничните полицаи идентифицирали пътника като издирван от Интерпол за предумишлено убийство, незаконно притежаване и пренос на огнестрелно оръжие и експлозиви.   Информацията за него е подадена от бюрото в Кипър с цел задържане и екстрадиране. Мъжът е задържан. Служителите на Интерпол в Никозия са потвърдили издирването на гръцкия гражданин. Предстои процедура по екстрадирането му.", "date": "2018.03.24", "title": "На Летище София задържаха мъж, издирван от Интерпол"}
{"url": "http://www.faktor.bg/bg/articles/otkriha-prostrelyan-v-glavata-mazh", "text": "Тялото на 52-годишен мъж е открито в къща в бургаското село Момина църква. Бил е прострелян в главата. Информацията съобщиха от пресцентъра на ОДМВР в морския град. От там добавиха, че най-вероятно се касае за самопрострелване с пушка.  Бургазлията е открит около 21 часа снощи. Къщата, в която е било тялото му, е обитавана от него. Ще бъде извършена аутопсия, която да даде повече информация по случая и причината за смъртта. Образувано е досъдебно производство.", "date": "2018.03.24", "title": "Откриха прострелян в главата мъж"}
{"url": "http://www.faktor.bg/bg/articles/tsacheva-ot-sindikatite-zavisi-kak-shte-se-razpredelyat-parite-za-po-visoki-zaplati-na-nadziratelite", "text": "Правосъдният министър Цецка Цачева изрази задоволство от това, че е намерено решение за отделяне на допълните средства за заплати на служителите от главните дирекции \"Охрана\" и \"Изпълнение на наказанията\" към правосъдното министерство. По Дарик тя обаче подчерта, че не става дума за процентно увеличение на възнаграждения.  \"Говорим не за процентно увеличение, тъй като средствата за всички е ясно - онова, което може да бъде отпуснато в момента, е в размер на 15 млн. лева. Как те ще бъдат разпределени, зависи от волята на синдикалните организации. Аз имам много коректна приказка с тях. Най-кратко казано, в две посоки ще върви увеличението\", каза правосъдният министър.  На първо място, изравняване на така наречената база за специфични условия за труд, която за служителите МВР към 1 януари беше 190 лева, а за служителите в двете главни дирекции на МП беше с 50 на сто по-малко - 95 лева, при законодателна регламентация, че те трябва да бъдат под един и същ режим, обясни Цачева.  Около 6 млн. лева от тази сума ще бъдат дадени за изравняване на сумите за специфични служебни дейности между служителите на министерството на правосъдието и на МВР, които работят на аналогични позиции.  Останалата сума - около 9 млн. лв., ще бъдат разпределени само по правила, които се приемат от страна на синдикалните организации, категорична бе Цачева.  \"Това, за което сме говорили - че е коректно да има увеличение за онези позиции, които за системата на изтърпяване на наказанията е за упражняване на служебни функции, които пряко контактуват с изтърпяващи наказания \"лишаване от свобода\". Става дума за надзиратели, за други трудови функции, които са най-тежки като полагане на труд и най-непривлекателни\", каза правосъдният министър.  Тя отново подчерта, че не става дума за процентно увеличение за заплати, а за отделни позиции там, където към момента има диспропорция между длъжности, които трябва да бъдат с един и същ режим и законово те са така, в МВР и МП.  България има значителен напредък в подобряването на условията в местата за лишаване от свобода, както при условията на труд за тези, които работят в системата, така и за тези, които изтърпяват наказанията, посочи още Цачева.  По Норвежкия механизъм има възможност да започне строителството нов затвор в района на Кремиковци още през лятото на тази година, каза министър Цачева.  Общата визия за развитие на наказателната политика в Европа е превенцията, а не пътя на засилване на санкцията и размера на наказанията, подчерта министър Цачева.  Когато се провежда политика, много внимателно трябва да се правят промени в НК, защото пипнеш ли един състав, се стига до нарушаване на други принципи, допълни тя.  Не е добър законодателен подход да се внасят много законопроекти за изменения на НК по конкретни случаи, допълни тя, отговаряйки на въпроса защо трябва да се засилват наказанията, примерно, за незаконен улов на риба.  Тя допълни, че може би все още не е намерен, в част от редакциите, необходимият баланс. Според Цачева проектът трябва да мине на първо четене, но да се редактира преди второ четене.", "date": "2018.03.24", "title": "Цачева: От синдикатите зависи как ще се разпределят парите за по-високи заплати на надзирателите"}
{"url": "http://www.faktor.bg/bg/articles/dve-aktsii-v-pirin-spasiha-10-godishno-dete", "text": "Две акции проведоха планинските спасители в Пирин планина. Първата акция е стартирала след подаден сигнал за изгубени двама души в района на Дамянишка долина. 10-годишно дете и баща му са заседнали в района на х. Дамяница. Акцията е приключила около 13.00 часа, когато те са били открити от планинските спасители и изведени от опасната ситуация.  Междувременно в центъра на планинската спасителна служба е подаден втори сигнал за бедстваща сноубордистка в един от улеите на връх \"Тодорка\" от страната на хижа \"Вихрен\". Втори екип от планински спасители са стигнали до мястото и са оказали първа помощ на пострадалата, която е с усукана колянна става.  След спасителната акция тя е транспортирана до болнично заведение. В акцията са участвали 6 планински спасители.", "date": "2018.03.24", "title": "Две акции в Пирин, спасиха 10-годишно дете"}
{"url": "http://www.faktor.bg/bg/articles/pochina-ot-ranite-si-frenskiyat-politsay-geroy-koyto-se-razmeni-sas-zalozhnik", "text": "Френският полицай, който се размени със заложник в нападнатия вчера в Треб супермаркет, почина от раните си, съобщиха френските власти, цитирани от Би Би Си. Подполковник Арно Белтрам беше наречен „герой“ от президента Еманюел Макрон, а вътрешният министър Жерар Колон написа в „Туитър“, че Франция никога няма да забрави „неговия героизъм, смелост, неговата саможертва“. Белтрам помогна за възпирането на 25-годишния французин от марокански произход Редуан Лакдим, който уби трима души при серия атаки вчера. Първото нападение беше извършено в Каркасон, където Лакдим стреля по хора в автомобил, за да го открадне. Един от пътниците беше убит, а водачът – ранен. Втората си атака той извърши срещу трениращи близо до поделението си командоси, откривайки огън по тях. Третото нападение беше в супермаркета в Треб, където Лакдим хвана хора за заложници. В резултат на нападението загинаха още два души. Междувременно португалските власти съобщиха, че португалският гражданин, за когото се предполагаше, че е загинал при атаките, е жив, но е бил ранен тежко, предаде АФП.", "date": "2018.03.24", "title": "Почина от раните си френският полицай герой, който се размени за заложник"}
{"url": "http://www.faktor.bg/bg/articles/batalni-stseni-v-barselona-10-000-na-protest-goryat-snimkata-na-kralya", "text": "Повече от 20 души бяха ранени при сблъсъци между тежковъоръжени полицаи и каталунски граждани по време на мащабен антиправителствен протест в Барселона в късните часове на вчерашния ден, съобщават световните агенции. Демонстрацията беше предизвикана от решението на испанския Върховен съд да издаде международни заповеди за арест на Карлес Пучдемон и още петима активисти за независимост на Каталуния. Протестиращите поискаха и по-рано задържаните местни политици да бъдат освободени. Общо 24 души пострадаха при опит на демонстрантите да стигнат до регионалното правителство на Каталуния. Протести имаше и в други градове, а в столицата на поискалата независимост провинция участниците се изчисляват от полицията на около 10 000. Междувременно, Финландия, на чиято територия е каталунският лидер, все още не е получавала от Испания искане за екстрадицията му.", "date": "2018.03.24", "title": "Батални сцени в Барселона, 10 000 на протест, горят снимката на краля"}
{"url": "http://www.faktor.bg/bg/articles/tazi-nosht-v-3-chasa-smenyame-vremeto", "text": "Тази нощ ще спим един час по-малко. Причината е, че в 3 часа трябва да преместим стрелките на часовника с един час напред и да преминем към лятното часово време. Въпреки че все повече се поставя под съмнение реалният ефект от този ход, над 100 държави в света местят стрелките на часовниците си два пъти в годината - през пролетта и есента, като сменят зимно с лятно часово време. Идеята да се използва дневните светлина по-ефективно се лансира няколко пъти, като първия неин привърженик е американският посланик в Париж през 80-те години на XVIII век Бенджамин Франклин. Следващите опити за въвеждане на лятно часово време са от 1895 и 1908 година. За пръв път това става факт в Германия през 1915 година, когато Първата световна война е в разгара си. Мотивът е, че така ще е пестят въглища, а промишлеността ще е по-ефективна. След края на бойните действия спира и прилагането на лятното часово време. Реално, масово то се въвежда с петролната криза през 70-те години на миналия век. В България часовниците се местят от 1 април 1979 г. Преходът от стандартно към лятно време е горе-долу на еднаква дата - последната неделя на октомври (а за страните от Южното полукълбо - последната неделя на март). Датата на минаване към лятно време обаче силно се различава: в много страни в Европа и Монголия това е последната неделя на март, в САЩ, Канада, Мексико и страните от Карибския басейн - първата неделя на април, в повечето арабски страни - последният петък на април. В някои държави като Куба, Ирак и Сирия минаването на лятно време става на 1 април независимо от деня от седмицата. Практиката да се сменя на времето не е еднозначно приета, което стана и причина за първи път тази година с въпроса да се заеме Европейският парламент, като през февруари евродепутатите решиха да се направи задълбочена оценка за ефекта от местенето на стрелките.", "date": "2018.03.24", "title": "Тази нощ в 3 часа сменяме времето"}
{"url": "http://www.faktor.bg/bg/articles/kiril-preslavski-bashta-mi-izbra-da-imame-normalen-zhivot-v-chuzhbina-monarhiyata-priklyuchva-s-nego", "text": "За мен е чест да ме свързват с баща ми, а и си приличаме много. Искам да ме приемат като човек, наследил неговото чувство за дълг и трудолюбие. Това заяви в ефира на Нова тв синът на Симеон Сакскобургготски - Кирил Преславски.   \"Нямам български клиенти, занимавам се с испаноговорящия пазар. Като посланик на България винаги казвам на всички, че страната ни е страхотна и има много възможности в нея\", каза той.   \"Страстта ми към спорта дойде като резултат от любовта ми към природата. Майка ми бе запален скиор. Лятото ходехме на море. Тренирах уиндсърф, колоездене, голф. Последната ми мания е сърфът. Занимавам се и със ски туринг - тогава отиваш да караш ски, но не използваш лифта, а се катериш пеша\", призна принц Кирил.   \"Имахме силна връзка със семейството ми. Всичко беше много скромно - пътувахме с колата и имахме каравана, с която обикаляхме Испания. С момчетата се биехме доста, но това са нормални неща. Не разбирах много значението на това да си принц. Израснах в нормална среда, нямаше специално отношение към мен. Като бях дете, исках да бъда водач на камион, виждаше ми се най-страхотното нещо. После пък исках да се занимавам с физика\", призна той.    \"Имахме всичко, което ни трябваше, но нищо в повече. Веднъж годишно ходехме на ресторант, и то само с повод. Ежедневието ни беше обикновено\", заяви синът на цар Симеон.   \"С брат ми работихме на полето, ходихме да берем домати. Трябваше да събираме празните щайги. Беряхме домати на 40 градуса, а накрая на деня трябваше да занесем пълните щайги до трактора. Плащаха ни по 5 стотинки на касета. Ние с брат ми правихме около 3 лева на ден. Искахме да си вземем въдици и да ловим риба. Баща ни беше окей с всичко това, защото искаше да ни научи как се изкарват парите\", каза той.   \"Животът може да е спринт, може да е и маратон. От баща ми научих да правя нещата с поглед в бъдещето, а не от днес за утре. Той е много взискателен. Винаги е искал най-доброто за нас. Държеше на добрите обноски. Искаше да сме алтруисти и да споделяме един с друг. Купуваше ни едно колело и ни караше да си го делим, за да се научим да споделяме това, което имаме\", добави принц Кирил.    \"Той никога няма да забрави моментът, когато се прибра за пръв път в България. Беше нещо уникално. Никой не очакваше такава реакция от българите. Не смеехме да си представим дори нещо такова, такава любов. Бяхме невероятно щастливи, беше много емоционално\", сподели принц Кирил. Той призна, че е израснал с българското - храна, снимки, обичаи.    \"Бойко Борисов се появи на политическата сцена по времето на баща ми. Той е умен човек, който знае как да се справя с положението в страната. Международно седи добре. България с него начело се справя много добре, има голям икономически растеж\", коментира принцът.   \"Бях изненадан колко много хора в Испания се интересуваха от моята сватба. Представям си какво щеше да бъде, ако бях останал в България. Баща ми избра да имаме нормален живот в чужбина. Той е наясно, че монархията приключва с него\", каза той.   \"Една индийка от кварталния магазин ме пита: \"Ти не си ли принцът на България\". Не знам как е разбрала, беше ми неудобно да попитам\", каза той.   Принц Кирил призна, че след развода, вече има нов човек в живота си. \"Излизам с една англичанка. Живяла е 15 години в Чехия. Да, имам си приятелка, и то на моята възраст. Много съм щастлив. След време бих станал учител по физика и математика. Може да се върна в България, харесвам страната\", завърши той.", "date": "2018.03.24", "title": "Кирил Преславски: Баща ми избра да имаме нормален живот в чужбина, монархията приключва с него"}
{"url": "http://www.faktor.bg/bg/articles/novini/balgariya/rumen-i-desi-radevi-vpechatliha-s-gafove-na-sreshta-s-yerusalimskiya-patrirah-video", "text": "Българският президент Румен Радев е провел вчера извънредна среща с Йерусалимския патриарх Теофил III по време на визитата му в държавата Израел. Както Faktor.bg  , подобна среща не е била предвидена, още повече, че Радев не взе в делегацията си - под руски натиск и като наказателна мярка - нито един духовник от БПЦ. Аудиенцията при Йерусалимския патриарх е била уредена от българския посланик в Тел Авив Димитър Михайлов. За нея информират от канцеларията на патриарх Теофил III. Той  е приел  българския държавен глава с придружаващата го делегация, като лично ги е придружил до Божи гроб, за да им покаже светините.  Духовници коментират, че българският държавник и придружаващите го отново не са били подготвени за специалната визита. Странно впечатление прави, че така наречената първа дама Десислава Радева, която за Радев е втора, отново е неподходящо облечена за специалната среща. Пред патриарха тя се представя с бяла блузка с джуфка и с черен панталон. По църковен протокол дамата трябва да бъде с тъмна дълга пола и плътна тъмна горна дреха, а главата и да бъде загърната с шал или воал. Далеч по-притеснителното е, че Радев не е защитил българските интереси за възстановяване на българския манастир „Св. Георги”, разположен в древната част на Свещения град, както и българския  параклис, намиращ се  в  западната част на храмовия комплекс „Възкресение Христова” на Божи гроб.  Кметството на Йерусалим винаги е изразявало готовност в тази посока, но българският държавник е пропуснал пред Теофил III да постави важния за нашата Църква и духовност проблем. Патриархът на Йерусалим награди Радев с ордена на  Божигробския кръст с лента и му подари сребърна икона на възкресение Христово, с позлатена кувуклия (параклис) на Гроба Господен. Втората дама на президента пък получи кръстче, Теофил лично и го постави, но тя пропусна да му целуне ръка. Радев се оказа неподготвен за тази среща, защото подари на домакина си само дървена икона на Св. Иван Рилски. В църковните среди коментират, че това е твърде неуместен подарък за предстоятел на църква, която се намира на самия Гроб Господен. Патриарх Теофил, който е първи братовчед на бившия шеф на ЦРУ Джордж Тенет, демонстрира доста модерно поведение към гостите си, а Радев би трябвало да е направил разлика от руския патриарх Кирил, който му тропаше по масата и го нахока демонстративно.", "date": "2018.03.24", "title": "Румен и Деси Радеви „впечатлиха” с гафове на среща с Йерусалимския патрирах(видео)"}
{"url": "http://www.faktor.bg/bg/articles/gardian-balgariya-e-sred-stranite-koito-shte-izgonyat-ruski-diplomati-zaradi-sluchaya-skripal", "text": "Британският вестник „Гардиън“ пише днес, че най-малко 10 страни от ЕС ще изгонят руски дипломати във връзка със случая „Скрипал“. В списъка фигурира и името на България.  Руски разузнавачи и дипломати в целия Европейски съюз ще бъдат експулсирани през следващата седмица в отговор на атаката с нервнопаралитичен газ срещу Сергей и Юлия Скрипал в Солзбъри, което бе окачествено от френския президент Еманюел Макрон като „нападение срещу суверенитета на Европа“, пише „Гардиън“. Поне 10 страни са готови да сторят това, като броят им се очаква да се увеличи в отговор  на призива на Великобритания за такава мярка, допълва вестникът. И „Гардиън“ изброява страните, за които се предполага, че се подготвя да изгонят руски дипломати, в следния порядък: Франця, Германия, Полша, Ирландия, Холандия, Естония, Латвия, Литва, България, Чешката република и Дания. По този повод вчера българския премиер Бойко Борисов заяви: \"Докато съществува високата степен на вероятност, а нямаме доказателства, не можем да преминем по този въпрос. Казах, че сме в коалиция, надали ще постигнем съгласие.\" „Гардиън“ цитира британския премиер Тереза Мей, която преди да си тръгне от Брюксел е заявила, че новите доказателства, предоставени на 27-те европейски лидери са ги убедили в британския анализ на инцидента в Солзбъри.", "date": "2018.03.24", "title": "\"Гардиън\" включи и България в списъка на страните, които ще изгонят руски дипломати"}
{"url": "http://www.faktor.bg/bg/articles/tsvetanov-na-tozi-etap-balgariya-nyama-da-goni-ruski-diplomati", "text": "България на този етап няма намерение да се присъедини към другите членки на ЕС, които изгониха руски дипломати заради отравянето на бившия двоен агент Сергей Скрипал в Лондон, стана ясно от думите на зам.-председателя на ГЕРБ Цветан Цветанов преди партиен форум в Поморие.  „Когато има нарушаване на националната ни сигурност, разбира се, че се предприемат съответните действия от компетентните органи. Към настоящия момент нямаме такива данни, за да пристъпим към такива действия”, обясни Цветанов. По-рано и премиерът Бойко Борисов поиска ясни доказателства, че Москва стои зад нападението с разработената в СССР отрова „Новичок”.  В същото време обаче „Гардиън”, „Таймс” и Си Ен Ен съобщиха в свои материали, предаде бТВ, че нашата страна все пак ще гони руски дипломати. 10 държави от ЕС вече предприеха такива мерки и според дипломатически източници България, Германия, Франция, Дания, Латвия, Литва, Естония, Чехия, Холандия и Ирландия има голяма вероятност да се присъединят към тях.  „Има единна позиция на ЕС. Преди дни приключи съветът на лидерите. България като член на европейското семейство, разбира се, винаги сме солидарни към единната позиция, която изразява ЕС. Това, което беше изразено от Великобритания, беше подкрепено от всички велики сили – това са държави, които изпълняват европейските демократични ценности”, заяви Цветанов. Той обясни, че „Обединени патриоти” не са на срещата ЕС – Турция, защото това е лидерски формат между факторите на Европейския съюз и южната ни съседка. \"Това, което прави премиерът Борисов се оценява високо и от Турция, и от ЕС. Важното е как да стане конструктивен диалогът с Турция, да не забравяме, че на нейна територия се намират около 3,5 млн. бежанци. ЕС пое ангажимент и в момента тези хора се нуждаят от интеграция, а това не може да е само ангажимент на Турция.  Европа разчита на срещата във Варна, за да се възстанови диалогът в Турция, но не бива да забравяме, че тя е на ниво европейски лидери\", посочи Цветанов. \"С Обединените патриоти имаме различия, но те не са в управленската ни програма. С тях се работи много по-добре, отколкото с реформаторите, защото се придържаме към поетите ангажименти за съвместно управление. Видяхме си слабостите с реформаторите и се поучихме от грешките. За това разцепване на коалицията не стои на дневен ред\", заяви още Цветанов в отговор на журналистически въпрос.", "date": "2018.03.24", "title": "България на този етап няма намерение да се присъедини към другите членки на ЕС, които изгониха руски дипломати"}
{"url": "http://www.faktor.bg/bg/articles/britanskite-razsledvashti-vlyazoha-v-ofisite-na-keymbridzh-analitika-v-london", "text": "Представители на британския регулаторен орган за защита на личните данни влязоха в лондонските офиси на компанията \"Кеймбридж Аналитика\", озовала се в епицентъра на скандала за неправомерно събиране на данни от Фейсбук за оказване на въздействие върху американските избиратели, предаде Ройтерс, като се позова на очевидец. Около 20 служители на регулаторния орган - Комисариат за информацията - облечени с черни якета с инициалите на комисариата на тях, влезли в офисите на компанията в центъра на Лондон, малко след като британският върховен съд издаде разрешение за претърсване. Служителите на комисариата, които били въведени от охраната, били видени да проверяват документи в офисите, които се намират на втория етаж на сграда на оживената лондонска улица \"Ню Оксфорд\", заяви очевидецът.", "date": "2018.03.24", "title": "Британските разследващи претърсват офисите на \"Кеймбридж Аналитика\" в Лондон"}
{"url": "http://www.faktor.bg/bg/articles/borisov-iska-nay-tezhki-nakazaniya-za-sluchaya-s-neproverenite-pasazheri-na-letishteto", "text": "Министър-председателят Бойко Борисов е извикал министъра на вътрешните работи Валентин Радев, главния секретар на МВР главен комисар Младен Маринов и директора на Главна дирекция „Гранична полиция“ главен комисар Светлан Кичиков, за да му докладват за случая от 20 март на ГКПП Аерогара София, съобщават от правителствената пресслужба.   Вчера стана ясно, че на 20 март следобед на Летище София пристигнал самолет от Париж. Когато пътниците на самолета стигнали до кабинките за гранична проверка, обаче, установили, че всички служители на „Гранична полиция”, разпределени на шест гишета, са напуснали постовете си. 40 човека необезпокоявано, без никой да провери документите им влезли в страната ни. Служителите на МВР се върнали на работните си места и започнали да проверяват документите на останалите, все още не успели да преминат пътници. Вътрешният министър сподели, че е недопустимо някой да влезе в страната ни без проверка.   По случая е назначена вътрешна проверка в Гранична полиция, каза в петък Валентин Радев. Очаква се на служителите, напуснали работните си места, да се наложи дисциплинарно наказание. Вътрешният министър не изключи, ако се наложи, да има и оставки.   Днес премиерът Борисов е разпоредил на всички служители, извършили дисциплинарни нарушения, да бъдат наложени максимално тежки наказания. Той също така е поискал в кратки срокове да бъде извършен анализ на работа на ГКПП Аерогара София и да бъдат предприети адекватни мерки за реорганизацията й.", "date": "2018.03.24", "title": "Борисов иска най-тежки наказания по случая с непроверените пасажери на летището"}
{"url": "http://www.faktor.bg/bg/articles/tsvetanov-v-pomorie-gotvim-se-za-udari-ot-bsp-s-falshivi-novini-i-spekulatsii", "text": "\"Искаме да говорим за реалните политики в настоящите месеци, стабилността и да се подготвим за фалшивите новини и спекулации, които ще се правят от БСП. Те нямат алтернативни решения, не могат да се похвалят с управленски решения в отговор на въпроси от хората. Тяхната цел е да дискредитират политическия си опонент. Но не бива да забравяме как се развиха морските общини в Бургаска област по време на управлението на ГЕРБ\". Това каза зам-председателят на ГЕРБ Цветан Цветанов минути преди откриването на семинар в Поморие, на който е събран активът на партията, депутати, кметове и общински съветници. Темата е \"Отворено управление, коалиция и стабилност\" и освен Цветанов на събитието присъства зам.председателят на ГЕРБ Димитър Николов. \"Поводът за днешната ни среща е подготовката ни както за европейските избори през май 2019 г., така и местните през есента на 2019 г. Преди 2 седмици имахме силно мероприятие в София - среща на Комитета на регионите. Заедно с нашите кметове и председатели на общински съвети дискутирахме това, което трябва да си подготви Европа в новия финансов период\", каза още Цветанов. Според него една от най-важните теми е кохезионната политика - на какво могат да разчитат местната и изпълнителна власт в новия програмен период от 2020 г. След излизането на Великобритания от ЕС ще се получи сериозен дефицит и невъзможност да получаваме същите пари. Ако запазим кохезионната политика, ще бъде изключителна привилегия за по-бедните държави в ЕС. Предложението на България, което намира широка подкрепа, е държавите членки да повишат вноските си и тогава вече да можем да запазим кохезионната си политика. За 7,4 млрд. лв. могат да кандидатстват общините - това не може да дойде нито от данъците, нито от държавния бюджет\", смята Цветанов.", "date": "2018.03.24", "title": "Цветанов в Поморие: Готвим се за удари от БСП, целта им е да дискредитират политическия си опонент"}
{"url": "http://www.faktor.bg/bg/articles/bnt-spira-dve-predavaniya", "text": "БНТ спира излъчването на две авторски седмични предавания - „Светът е 7“ и „Плюс това“, пише Клуб Z. От 1 април двете рубрики отпадат от програмната схема, като причината е в ниския им рейтинг. „Светът е 7“ е авторско предаване на Йоана Левиева-Сойър и Евгения Атанасова за информация, коментар и анализ на международната политика, което предлагаше задълбочен прочит на най-важните световни теми от седмицата всеки петък от 17,30 до 18,00 часа. Идеята на „Плюс това“ с водещи Милена Цветанска и Георги Милков пък е да дава трибуна не на политиците, които често виждаме на тв екрана, а на личности, които са добри в това, с което се занимават, но рядко попадат под светлините на прожекторите. На мястото на свалената рубрика „Плюс това“ в събота от 9,00 часа ще гледаме „Денят започва с Георги Любенов“, което досега се излъчваше в неделя, а вече ще заема сутрините и в двата почивни дни. Спирането на всяко предаване в БНТ (особено заради нисък рейтинг) се превръща бързо в новина в последните месеци, след като за програмен директор на телевизията бе назначен Емил Кошлуков. Едно от първите му действия бе да заплаши друго тематично предаване – уникалната рубрика за култура „Денят започва с култура“, като даде срок от две седмици на екипа му да удвои рейтинга, иначе щял да бъде сменен с хора, които \"могат и знаят как да се направят\" исканото от него. Последваха протести, декларация от страна на екипа на предаването, обвиняваща Кошлуков в натиск и пр. действия. В резултат една от продуцентките на „Денят започва...“ Весела Петрова бе отстранена от предаването. „Един от най-любимите ми професионални проекти е към своя край. Беше дълго пътешествие, почти седем години, в което крачехме заедно с Evgenia Atanassova и много други хора. Смело казвам, че в телевизията мога да правя всичко, но журналистиката винаги ще остане първата ми любов“, написа във Фейсбук като потвърждение на новината за свалянето на „Светът е 7“ журналистката Йоана Левиева-Сойър.", "date": "2018.03.24", "title": "Този път се получи: БНТ спира две предавания"}
{"url": "http://www.faktor.bg/bg/articles/politika/na-vseki-kilometar/zhertvite-na-lagerite-na-komunizma-palachite-vinata-i-mezetata", "text": "Днес в Ловеч се провеждането традиционното шествие и поклонение  в памет на жертвите на комунистическия терор в лагера \"Слънчев бряг\" край града. Да си спомним за тях, да се помолим за успокоение на душите им… Да прокълнем палачите, които така и не бяха наказани … Поне от хората… Да се върнем назад, към фалшивия опит това да бъде направено. На 29 март 1990 прокурорът полк. Лилко Йоцов от прокуратурата на въоръжените сили постановява  Върхушката на БКП вероятно е решила, че този 80 -годишен човек трябва да поеме цялата вината на партията за чудовищните зверства в трудовите лагери.  Много другари са предупредени да не контактуват с него и близките му, защото ще излязат страшни неща. Класическа за партията схема…  Само след дни, на 3 април 1990 г. Българската комунистическа партия (БКП) се превръща  официално в БСП, като уж се отказва от сляпото следване на марксизма-ленинизма. Стават чисто нови…  Дългогодишният  заместник министър на МВР през соцепохата Мирчо Спасов  е наистина зловеща фигура, която лично организира и ръководи лагерите край Ловеч и Скравена, но в случая става единствената жертва, нарочена за заколение,  заради решение взето от  Политбюро на ЦК на БКП,  т.е. от името на цялата партия, която през следващите три десетилетия ще продължи да участва активно в политическия живот на страната, открито и чрез подставени лица, а икономическия живот нейни издънки ще овладеят почти изцяло. И не по силата на случайността.  На 30 март 1990 с указ № 344 на Държавния съвет,  ръководен по това време от др. Петър Младенов, на Мирчо Спасов са „скъсани пагоните“, образно казано. Отнети са му званието генерал-полковник, всички ордени и други отличия. Пред съда Мирчо Спасов  Като казва в качеството си на обвиняем: \"От днешно време преценявам, че беше нереално да се изпращат в лагера лица без присъди, но по това време не мислех така. Ние - политбюро на ЦК на БКП и нашето министерство силно копирахме съветските другари, техния опит. През 1959 бях най-младия зам.-министър на МВР и ме натовариха да отговарям и създам лагера край Ловеч. Заповедта ми бе предадена от министъра Георги Цанков на заседание на колегиума на министерството. Предполагам, че има решение на ЦК. Сигурен съм, че лагерът се създаде с решение на ПБ на ЦК на БКП\".  Всички са сигурни, но какво от това. Обвиняеми по делото са също Петър Гогов, началник на лагера, Цвятко Горанов началник на кариерата, Николай Газдов, отговорник по линя на Държавна сигурност за лагера и надзирателката Юлияна Ръжгева. Непосредствено след повдигането на обвинение Цвятко Горанов получава инсулт и умира в болницата. През 1993 г. състав на Военната колегия на Върховния съд дава ход на делото. Прокуратурата събира безспорни доказателства за убийствата на „само“ 12 лагеристи от стотиците убити в лагера в периода 1959-1962 г.,.  Дни след началото на процеса здравословното състояние на Мирчо Спасов се влошава рязко и той също влиза в болница, където умира на 82 години. След смъртта му делото е прекратено и пратено за разглеждане от по-нисш съд. По-късно делото отново се връща във Върховния съд. През 2002 г. състав на Върховния касационен съд го прекратява заради давност на престъплението. Чиста работа Газдов и Ръжгева прекарват общо около 3 години в ареста, после са освободени. През 2005 г. тя се обесва в  дома си в Белене. Газдов сменя фамилията си, за да не го притесняват, като си отива през 2009 г. на 89 години от естествена смърт.   Първите изселвания започват непосредствено  след 9 септември 1944 г. В лагерите са набутани всякакви хора- „буржоазни“ политици, журналисти, интелектуалци,  т.нар., кулаци, но и не малко криминални престъпници.  На 27 април 1949 г. се открива трудововъзпитателното общежитие (ТВО) в Белене, като там вече целенасочено са въдворявани т.нар. „врагове на народа“ или политически „престъпници.  През 1953 г. лагерът е временно закрит. След вълненията в Унгария през 1956 г. ЦК на БКП  нарежда ТВО-то в Белене да започне отново да „работи“.  Взетото партийно решение е задействано веднага от Народното събрание, което издава Указ № 468. Въз основа на този документ  в лагера се въдворяват хиляди хора,  по съветския челен опит, без съд и присъда. Ето какво пише в обвинителния акт по дело №4 от 1990 г.:  \"През месец декември 1960 г. по нареждане на обвиняемия Николай Газдов и Цвятко Горанов (управители в трудовата група) в продължение на няколко дни на обект „наказателна кариера“ бил бит лагеристът Иван Карадочев (баща на певицата Богдана Карадочева) от София, настанен с обвинение, че е „частник кожухар“. Със сериозни тежки увреждания той бил оставен в бараката, където на 23 декември починал. В акта за смърт била записана невярна диагноза, че е умрял от захарна болест.\"   „Най-големият ужас беше още в началото. Бях едва от две седмици в лагера. На забоя цивилни зареждаха взривове. Когато дойде време за палене на фитилите, Газдов ни строи. Накара Благо Магарето да раздаде цигари на първите 20 души, които да отидат и да запалят фитилите. За щастие аз не бях между тях. Взривовете бяха наредени на четири нива, а фитилите бяха много къси. Затова, докато първите лагеристи още не бяха се покатерили по-нагоре, отдолу вече започнаха взривовете. Тези, които бяхме в ниското се затичахме да се скрием зад по-големи камъни. В същото време на горните редове хората започнаха да подскачат от ударната вълна  и се разхвърчаха части от човешки тела  На една страна ръка, на друга крак, глава или цяло разкъсано тяло. 19 човека загинаха в този ден. Най-после гърмежите спряха. Газдов изрева: \"Дай газката! Няма ли да обирате тая мърша бе?! Да се разчисти теренът!\" Започнахме да събираме. Неописуем ужас - пипаш топли парчета от човешки тела, които треперят още“, разказва Кольо Вутов от с. Торос пред в „168 часа“ . Николай Дафинов, когото съм срещал стотици път, живееше в нашата махала, е разказвал преди изданието:  „След като станаха толкова убийства с тояги, защо да говорим каква храна са ни давали. Млади момчета си отиваха през ден. Някои още на втория ден ги пребиваха от бой и слагаха телата в чувал, който оставаше вързан по няколко дена в една тоалетна. Отначало бяхме 200 души, но броят на лагерниците нарасна на 2000 и повече, а тоалетната си беше същата.  Труповете в чували, завързани с тел, ги складираха в нея. Една от най-отвратителните гледки, запечатани в паметта ми, е точно тази тоалетна. Тя беше със 7 клекала и труповете по 6, по 7, бяха наредени между тях. По няколко дена чакаха да дойде една молотовка от Белене и да ги откара. Там отначало ги хвърляха в Дунава, но те започнаха да изплуват и вече ги даваха на прасетата“. \"За месец избиха над 650 човека пред очите ми.  Удряха ги със сопи и колове, докато не издъхнат  Труповете складираха до тоалетната. На тяхно място идваха нови попълнения\", разказва Кольо Колев пред столично издание.  „Работа и бой от забой на забой.“ „Да работят от зори до зори и който умре - умре. Да се чисти тази кал“, казвал Мирчо Спасов на подчинените си. Но вината не е само негова, той е само функция на една античовешка политика. И няма как вината да се приеме с мезетата.", "date": "2018.03.24", "title": "Жертвите на лагерите на комунизма, палачите, вината и мезетата"}
{"url": "http://www.faktor.bg/bg/articles/shte-e-oblachno-s-valezhi-predimno-ot-snyag", "text": "Днес ще остане облачно с валежи, предимно от сняг; в Югозападна България снегът ще премине в дъжд. Почти без валежи ще е в североизточните райони от страната. Ще духа умерен, в Дунавската равнина и Източна България временно и силен вятър от север-североизток. Максималните температури ще са в широки граници: в Северна България между 0°-3°, в Южна - между 2 и 7°, в крайните югозападни райони до 10°. Това съобщава дежурният синоптик Красимир Стоев от Националния институт по метеорология и хидрология (НИМХ) към Българската академия на науките (БАН), предава Агенция \"Фокус\". Атмосферното налягане е значително по-ниско от средното за март, но ще се повишава. Над Черноморието ще бъде предимно облачно, на места главно по южното крайбрежие ще превалява сняг, който през деня ще премине в дъжд. Ще духа умерен и временно силен вятър от север-североизток. Максималните температури на въздуха: 3°-5°. Вълнението на морето ще е 2 - 3 бала. Температурата на морската вода е 6° - 7°.  Над планините ще бъде облачно, с валежи от сняг. Ще духа силен североизточен вятър. Максималната температура на височина 1200 ще е около 0°, на 2000 метра - около минус 4°.", "date": "2018.03.24", "title": "Ще е облачно, с валежи предимно от сняг"}
{"url": "http://www.faktor.bg/bg/articles/novini/balgariya/pochitat-zhertvite-na-komunisticheskiya-lager-na-smartta-slanchev-bryag-kray-lovech-video", "text": "Стана традиция от 1990 г. насам без прекъсване на каменната кариера на комунистическия лагер на смъртта „Слънчев бряг” край Ловеч да се почита паметта на жертвите. Днес 24 март 2018 г., събота, ще се проведе поредното годишното поклонение. От 1990 г. досега без прекъсване ловчанлии всяка година в края на месец март почитат жертвите на концлагера, създаден след закриването на лагера „Белене” през лятото на 1959 г. и просъществувал до 1962 г. В този период около 1500 души преминават през него, като най-малко 150 намират смъртта си в него, пише desebg.com.. Местният СДС – Ловеч, който е традиционният организатор на събитието, информира, че шествието ще тръгне в 10,45 часа от централния площад в Ловеч пред сградата на областната администрация. Оттам участниците ще се отправят пеша до каменната кариера край града, където в 12 часа ще започне церемонията по отдаването на почит към жертвите. В поклонението се очаква да вземат участие гости от Тетевен, Плевен, София и други населени места в страната. Панихида в памет на загиналите лагеристи ще бъде отслужена от свещеници от Ловчанската митрополия. Ден преди поклонението, на 23 март, петък, от 17,30 часа, в Художествената галерия Ловеч по инициатива на кмета на града Корнелия Маринова  бе открита пътуващата изложба „Свидетели: Памет за концлагера „Белене”, създадена по инициатива на фондациите „Остров Белене”, „Истина и памет” и Културен център „Евгений Босилков – Белене”. Вижте в клипа едно от първите поклонения през 1991 г. уловено от камерата на кинорежисьора Евгений Михайлов. Един сляп тромпетист изпълнява „Покойвици” в памет на невинните жертви на комунизма.", "date": "2018.03.24", "title": "Почитат жертвите на комунистическия лагер на смъртта „Слънчев бряг” край Ловеч (видео)"}
{"url": "http://www.faktor.bg/bg/articles/otbelyazvame-chasat-na-zemyata", "text": "Днес е Часът на Земята. Различни институции, спортни клубове и природозащитни организации застават зад инициативата с кауза за опазване на природата около нас. В София предстои  фермерски пазар на площад „Александър Батенберг”.  Зелените светлини на 50  светофара в града ще светят във формата на сърце –  с послание за любов към природата и с подсещане, че всеки може да стане част от идеята, като угаси светлините в дома си за час - между 8 и половина и 9 и половина тази вечер. Предстои и нощно изкачване на Черни връх.  Какво е Часът на Земята? Часът на Земята е най-голямата природозащитна инициатива в света. Провежда се винаги в последаната събота на март от 20,30 до 21,30 ч. Тази година Часът на Земята е на 24 март. Мотото на Часа на Земята в България тази година е: Свържи се с природата. По време на Часът на Земята, милиони хора от целия свят символично изгасяват осветлението в домовете си за един час, а знакови сгради притъмняват фасадите си. Така всички отправяме призив за по-устойчиво бъдеще. Това е най-мащабната акции в света и започва през 2007 г. Инициативата израства в глобално общество, убедено в устойчивото бъдеще на планетата. Частът на Земята дава възможност на всеки човек да разбере какво влияние имат малките постъпки върху голямата планета и как може да използва силата си, за да се справи с климатичните промени. Какво е 60+ Часът на Земята е много повече от 60 минути на тъмно. Ето и някои от големите емблематични победи, резултат от кампании на Частът на Земята: - От помощта за възстановяване на стотици хектара увредена гора в Грузия до използване на социалните медии, за да  насърчи хората в Австралия да заемат позиция за опазване на горите на Тасмания, част от световното природно наследство, Часът на Земята 2016 обединени хиляди в защита на великолепните гори на планетата. Тъй като повече от 250,000 дървета бяха засадени по света, действията на хората за порден път показват, че заедно можем да засадят семената на по-добро бъдеще за един и за всички. - Гората на Часът на Земята в Уганда - през 2013 WWF Уганда избира 27 км2 ерозирала заради обезлесяване земя и се захваща да я превърне в първата гора на Частът на Земята. Там ще се засадят 500 000 местни дървета. Standard Chartered Bank - Uganda дари 250 000 дървета, а министърът на околната среда е дарил 1000 дървета. - След подписка, подкрепена от 250 000 руски граждани, руската Дума одобрява поправка в закона за защита на околната среда и моретата. Новият закон определя правилата за извличане и транспортиране на въглеводороди и изисква компаниите да поемат по-голяма отговорност за предотвратяване на нефтени разливи. Ако се случи разлив, компанията, която държи лиценза за извличане на нефта, сега трябва да се направи пълно възстановяване на околната среда, дори и ако един от техните изпълнители е виновен. Законът също така включва мерки за координиране на действията при разлив и дава възможност на доброволци да помогнат с почистването. - Часът на Земята 2013 в Аржентина води до обявяването на защитена морска зона от 3.4 млн. хектара. Преди приемането на закона само 1% от крайбрежния район на Аржентина е бил защитен. Създаването на тази зона увеличава зоната, ограничаваща икономическата дейност на повече от 4%. - През 2014 година платформата Earth Hour Blue събира средства за хиляди икономични отоплителни печки за най-бедните хора в Мадагаскар.  - В Парагвай, Часът на Земята мобилизира подкрепа за удължаване на мораториума върху дърводобива. Така се спира обезлесяването на критично застрашени Атлантически гори поне до края на 2018 година. - Тайланд и Тайван въвеждат образователни програми за опазване на околната среда в училище.  - В САЩ момичета от скаутското движение инсталират стотици хиляди енергоспестяващи крушки. - През 2014 година в предизвикателството за градовете на Часът на Земята се включиха над 2120 града, с изключителни мерки за справяне с климатичните промени", "date": "2018.03.24", "title": "Днес изгасваме светлините в дома си за час"}
{"url": "http://www.faktor.bg/bg/articles/kakvo-shte-pravi-prokuraturata-s-turskiya-doklad-za-bulgartabak", "text": "Прокуратурата е получила официален отговор от турските служби, след който може да започне проверка на доклада, в който пише, че \"продуктите, идващи от българската компания \"Булгартабак\", са се превърнали в източник на контрабанда в Турция\". Това отговори главният прокурор Сотир Цацаров пред \"Дневник\". Той отказа да посочи какво се казва в отговора на властите в южната съседка като заяви, че ще има повече информация след като наблюдаващият случая прокурор прецени какво да прави - дали да започне проверка или не, както и дали има данни за образуване директно на досъдебно производство. Прокурорското постановление се очаква до края на другата седмица или началото на април. Целта на запитването, отправено в началото на март, от страна на българската прокуратура към Турция, бе да се разбере официално коя е турската служба, издала доклада и на основата на какви факти прави констатациите в него. На 21 декември Цацаров съобщи, че прокуратурата е започнала проверка по турския доклад, достъпен в интернет месец преди това. Тогава главният прокурор заяви, че до държавното обвинение са стигнали страници без заглавие, официален автор и обозначение на службата, която го е създала и ще изиска тези данни от Интерпол. Тогав той увери, че \"на проверка ще бъдат подложени всички факти, които са изложени в доклада. Това означава, че от всички компетентни правоохранителни български служби и такива, които са свързани с националната сигурност ще бъдат изискани абсолютно всички данни, с които разполагат - ако разполагат с такива, за контрабанда на тютюневи изделия. Включително и по отношение на \"Булгартабак\". Такива данни ще бъдат изисквани и от агенция \"Митници\", допълни тогава Цацаров. По думите му ще трябва да се сравни целия износ на тютюневи изделия, който е осъществен от страната, с производството на самата фирма. За доклада, който е от лятото на 2017 година и който е бил изпратен до Интерпол, съобщи през ноември месец \"Капитал дейли\". След разгласяването на информацията Цацаров първо съобщи, че в прокуратурата не е постъпвало нищо, свързано с документа. В началото на декември главният прокурор уточни, че МВР ще изиска доклада от Турция, а когато го получи, ще го предостави на държавното обвинение. Месец след оповестяването му и прокуратурата получи документа, като тогава първоначално Цацаров не коментира какво се съдържа в него. Първоначално вътрешният министър Валентин Радев каза, че не е запознат със съдържанието на турския доклад, но отрече в него да се посочва \"Булгартабак\". Едва преди два дни Радев призна, че в документа е споменато името на \"Булгартабак\", като уточни, че се говорело за три или четири марки цигари, които не е запомнил.", "date": "2018.03.24", "title": "Какво ще прави прокуратурата с турския доклад за \"Булгартабак\"?"}
{"url": "http://www.faktor.bg/bg/articles/sofiyskata-mitropoliya-izleze-s-izyavlenie-za-sklyucheniya-dogovor-s-inerkom", "text": "„Епархийският съвет на Софийската света митрополия не е вземал решение за сключването на окончателен договор с „Инерком“, се казва в изявление на Софийската света митрополия.  „Българската православна църква - Българска патриаршия, ръководена от Светия Синод като юридическо лице не е страна по предварителен договор с „Инерком” ЕООД, поради което същият договор не е бил предмет на обсъждане и вземане на решение от страна на Светия Синод“, се отбелязва в него. „Страна по договора е Софийската света митрополия на БПЦ - БП като самостоятелно юридическо лице със свои органи на управление”, се казва също в съобщението. В него се допълва, че на 22.12.2016 г. е подписан предварителен договор за наем и споразумение по решение на Епархийския съвет на Софийската света митрополия, представлявана от Негово Светейшество Неофит, Митрополит Софийски и Патриарх Български, който е упълномощил за подписването му викарния си епископ Браницки епископ Григорий. „Предварителният договор и споразумение от 22.12.2016 г. с „Инерком” ЕООД е изготвен и предложен на Епархийския съвет за обсъждане и приемане от адвокат Мария Тодорова Тодорова от Софийската адвокатска колегия”, посочват още от Софийската света митрополия. „Епархийският съвет на Софийската света митрополия, ръководен от Негово Светейшество Неофит, Митрополит Софийски и Патриарх Български, след консултации със специалисти е предприел действия за уреждане на деловите отношения с „Инерком“ ЕООД в интерес на Софийската света митрополия на БПЦ – БП”, се казва още в съобщението.", "date": "2018.03.24", "title": "Софийската митрополия излезе с изявление за сключения договор с „Инерком“"}
