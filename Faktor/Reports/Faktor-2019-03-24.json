{"url": "https://www.faktor.bg/bg/articles/shte-posledva-li-putin-primera-na-nazarbaev", "text": "\"Пълни измишльотини \" - така говорителят на Кремъл Дмитрий Песков нарича спекулациите за евентуална рокада на властта в Русия. Според говорителя на Кремъл, това са медийни слухове. Само че прехвърлянето на властта ще дойде. Рано или късно. Независимо от това, какво говори сега Песков. Възможно е това да се случи през 2024. Тогава са следващите президентски избори в Русия. Конституцията на страната не позволява на Владимир Путин да се кандидатира за трети мандат. Ето защо не е необичайно, че Кремъл се замисля как да запази властта, твърди политическият анализатор Алексей Куртов: „Няма значение кой е Путин, няма значение отива ли си или остава. Всяка система на властта се подхранва от борбата за оставане на власт\". Защо тогава да не се използва примера на Казахстан? Преди няколко дни там се случи нещо, което никой не бе очаквал. След три десетилетия несменяемият президент на Казахстан Нурсултан Назарбаев доброволно подаде оставка. Той обаче няма да изчезне от политическата сцена. Назарбаев вече се е погрижил за това. Той остава пожизнен председател на влиятелния Съвет за сигурност и шеф на управляващата партия. И едното, и другото теоретично може да се приложи и в Русия, където има както Съвет за сигурност, така и единствена управляваща партия - \"Единна Русия\". А Путин вече е бил неин председател. Прехвърлянето на властта изненада мнозина, но подготовката за това прехвърляне е започнала още през 2000 г., твърди казахстанският политолог Марат Шибутов в интервю за ДВ. Оставката на президента е била само \"окончателна формалност\" - онази политическа стъпка, която проправя пътя към икономическото отваряне на страната към Запада. Политологът Айдос Сарим също смята, че оставката на Назарбаев е била подготвяна от много време. \"За Путин подобна подготовка не би била никак лесна\", посочва експертът. Според него, казахстанският сценарий не е подходящ за руския президент, тъй като той не може да си го позволи: \"Властта се разпределя по различен начин в Русия, структурата на властта е по-сложна, има повече кланове, отколкото в Казахстан, където властта е концентрирана само в един клан. В Русия обаче има много хора, които са готови да се хванат за гушите\". Според Алексей Куртов, не Путин ще последва примера на Назарбаев и доброволно ще се откаже от властта, а напротив - Назарбаев се е поучил от руския пример: \"Всичко, което се случва в Казахстан, е подобно на ситуацията в Русия през 1999 г., когато президентът Елцин подаде оставка. Президентската администрация бе продължена от същия клан, а когато трябваше да се избере нов президент, нямаше много кандидати, имаше само един - Путин. Той бе приемният син на Елцин. И като такъв осигури влияние и имунитет за своя приемен баща и неговия клан.\" Дали и днес Русия се управлява от кланове? За това вече не се говори толкова открито, колкото през 1999 г. Конкурентни заинтересовани групи в Кремъл все още съществуват и ще ги има и през 2024 година. Затова вече всеки естествено разсъждава по \"свещения\" въпрос за властта, казва бившият служител на Кремъл Андрей Колядин в разговор с  ДВ: \"Става въпрос за личната безопасност и законния имунитет на лидера и неговото семейство\". Решението за естеството на тази промяна обаче зависи от сегашната ситуация: вътрешнополитическата и икономическа ситуация и външните заплахи. Иля Грашенков, директор на Руския център за развитие на регионалната политика, е убеден, че има \"стотици различни сценарии\". От една страна, властта може да бъде дадена на млад лоялен технократ, но тогава съществува рискът да се появи някой твърде млад и неопитен кандидат. От друга страна, за кандидат може да бъде издигнат ръководителят на правителството Дмитрий Медведев, който след предишни властови рокади вече е бил президент. Рискът тук е слабата популярност на Медведев, която може да укрепи радикалите и да улесни възможностите за преврат на комунисти или генерали. Според Грашенков нито казахстанският модел, нито други са подходящи за руския президент: \"За разлика от Русия, Казахстан се развива динамично и е интегриран в международната общност. А срещу Русия действат санкции, с които мнозина от нейните функционери не желаят да се занимават.\" Най-вероятният вариант ще бъде модел, който да послужи преди всичко на олигарсите, които в момента страдат от санкциите. Техният интерес ще бъде да удължат властта на Путин колкото се може повече. Според мотото: Русия ще съществува, докато Путин съществува.", "date": "2019.03.24", "title": "Ще последва ли Путин примера на Назарбаев?"}
{"url": "https://www.faktor.bg/bg/articles/ruski-bombardirovki-v-idlib-zaginali-sa-15-dushi", "text": "След руски бомбардировки в Идлиб са загинали 15 души, когато руските военни самолети са ударили в петък районите, контролирани от опозицията Ал-Фуа, Хан Шейхун и Кафрия в Идлиб, предава AFP. Според източници на Белите каски други 28 цивилни са били ранени при атаките. Атаките, извършени от сирийския режим и подкрепяните от Иран групировки в зоната за деескалция Идлиб, от началото на 2019 г. са довели до смъртта на поне 166 цивилни лица и са ранили повече от 470 други, пише агенцията. През септември 2018 г. Турция и Русия се споразумяха да превърнат Идлиб в демилитаризирана зона след среща между турския президент Реджеп Тайип Ердоган и неговия руски колега Владимир Путин в руския град Сочи. Анкара и Москва подписаха меморандум за разбирателство, призоваващ за стабилизиране на ситуацията в зоната за деескалация на Идлиб, в която са забранени актове на агресия, припомня анадолската агенция, цитирана от \"Фокус\".", "date": "2019.03.24", "title": "Руски бомбардировки в Идлиб, загинали са 15 души"}
{"url": "https://www.faktor.bg/bg/articles/olaf-proveryava-obshtestvena-porachka-za-290-dzhipa-sklyuchena-ot-pravitelstvoto-na-rumen-radev", "text": "От края на миналата година ОЛАФ проверява обществена поръчка за купуването на 290 високопроходими автомобила, финализирана през 2017 г. по време на служебното правителство. Това съобщи зам.-министърът на вътрешните работи Красимир Ципов на извънреден брифинг в МВР. Поръчката е за повече от 20 млн. лв., като джиповете са доставени през миналата година и са разпределени по полицейските управления.  „Хубаво е Елена Йончева да отиде да поговори със служебния министър Узунов и да попита защо в момента ОЛАФ проверява тази поръчка“, изтъкна той. Брифингът на Ципов бе, за да успокои хората от Малко Търново, Любимец и Елхово, че близо до техните населени места няма да се строят бежански центрове. Той призова БСП да спре да всява страх у хората.", "date": "2019.03.24", "title": "ОЛАФ проверява обществена поръчка за 290 джипа, сключена от правителството на Румен Радев"}
{"url": "https://www.faktor.bg/bg/articles/krasimir-tsipov-elena-yoncheva-znae-li-kakvo-e-bezhanski-lager-i-kakvo-vremenen-krizisen-tsentar", "text": "Трябва да опровергаем едни откровени лъжи, които чухме днес на пресконференцията на БСП, заяви на извънреден брифинг зам.-министърът на вътрешните работи Красимир Ципов. Брифингът бе, за да бъдат успокоени хората от Малко Търново, Любимец и Елхово, че близо до техните населени места няма да се строят бежански центрове. \"По силата на споразумение от 23 март 2017 г., сключено от служебния министър на вътрешните работи Пламен Узунов, на територията на МВР трябва да се изградят кризисни центрове край Любимец, Елхово и Малко Търново, в които ще се снема самоличност на евентуалните мигранти за документи. Те няма да престояват повече от 72 часа\", обясни Ципов. Освен това той обърна внимание, че тези центрове са от затворен тип и настанените в тях няма да могат да ги напускат. Така че няма подготовка за заселване на бежанци на териториите на Любимец, Малко Търново и Елхово. „Тези кризисни центрове са в покрайнините на населените места, оградени са, до тях няма свободен достъп. Има охрана от МВР“, посочи още Ципов. Той обърна внимание, че ще има заградителни съоръжения, за да няма никаква възможност мигрантите да ги напускат.  \"Изключително чудно ми е как хора като председателя на Комисията по европейски въпроси в парламента и водача на листата на БСП за предстоящите европейски избори не могат да направят такава елементарна разлика - какво е бежански център и какво е временен кризисен център“, коментира зам.-вътрешният министър и призова БСП да престане да плаши хората. Той отчете, че миграционният натиск към страната ни в момента е нулев. „След като един незаконно преминал държавната граница мигрант бъде задържан, ще бъде отведен в тези кризисни центрове от затворен тип. Там да му бъде извършена афис регистрация и ако не разполага с документи за самоличност, ще бъдат направени интервюта от органите на „Гранична полиция“ и Държавна агенция „Национална сигурност““, посочи Красимир Ципов.  „Не стана ясно днес на пресконференцията какво предложиха БСП? Анализът показва, че те предлагат, България да няма готовност при положение, че военният конфликт в Сирия и Близкия Изток продължава, че в Турция има поне 3 млн. лица“, коментира той. „Как България може да си позволи да не е готова за справяне с евентуален миграционен натиск“, попита зам.-министърът.", "date": "2019.03.24", "title": "Красимир Ципов: Елена Йончева не прави разлика между бежански лагер и временен кризисен център"}
{"url": "https://www.faktor.bg/bg/articles/voislav-sheshel-zapali-znamena-na-sasht-i-es-v-tsentara-na-belgrad", "text": "В центъра на Белград днес националистическата Сръбска радикална партия (СРП) на Воислав Шешел проведе протестен поход по случай 20-та годишнина от началото на въздушните удари на НАТО върху бивша СР Югославия, на който бяха запалени знамена на САЩ, ЕС и НАТО, информира скопският телевизионен канал “24 Вести“. Походът започна от улица \"Княз Михаил\" и завърши пред Президентския дворец. Участниците в похода бяха водени от лидера на СРП и осъден от Хагския трибунал Воислав Шешел, който в началото на митинга запали флаговете на Европейския съюз, НАТО и САЩ. Шешел каза, че със запалването на знамената \"той иска да покаже какво мисли за ЕС и НАТО\".", "date": "2019.03.24", "title": "Воислав Шешел запали знамена на САЩ и ЕС в центъра на Белград"}
{"url": "https://www.faktor.bg/bg/articles/novini/svyat/mazh-se-opita-da-izleti-ot-moskva-za-stolitsata-na-krim-kakto-mayka-go-e-rodila", "text": "Мъж се съблече гол и се опита да се качи на самолет за столицата на Крим Симферопол, съобщава РЕН ТВ. Случката се разиграла на московското летище „Домодедово“ пред десетки пътници. Мъжът се наредил на опашката за чекиране на заминаващи пътници „както майка го е родила“ малко преди изумената охрана на аерогарата да го задържи. От кадрите на репортажа се вижда как голият пътник на няколко пъти се прекръства, докато търпеливо изчаква реда си за минаване на проверката по сигурността. Според свидетели мъжът обяснил, че „дрехите влошават аеродинамиката на тялото“ и затова „е по-лесно да се лети гол“. Полицията отказа да съобщи самоличността на мъжа, уточнявайки че той е 38-годишен, роден е в Сибир, и е изпратен за оценка на психичното му състояние.", "date": "2019.03.24", "title": "Мъж се опита да излети от Москва за Крим както майка го е родила"}
{"url": "https://www.faktor.bg/bg/articles/helikopteri-evakuiraha-479-patnitsi-ot-bedstvashtiya-kruizen-korab-ostavat-oshte-900", "text": "Спасителни хеликоптери са евакуирали 479 пътници от круизния кораб \"Вайкинг скай\", който аварира вчера край бреговете на Норвегия при тежки метеорологични условия, преди съдът да се отправи към близко пристанище с ескорт и с близо 900 души все още на борда, предаде Асошиейтед прес, цитирана от БТА. Корабът, превозващ 1373 пътници и членове на екипажа, имаше проблеми с двигателите в непредсказуемите води край западния бряг на Норвегия. Екипажът изпрати зов за помощ вчера следобед. Пет хеликоптера откарваха пътниците на сушата един по един, което продължи цялата нощ. Спасителната операция се проведе в тежки условия, включващи ветрове със скорост до 38 възела (70,3 км в час - бел. прев) и над 8-метрови вълни. Сега научаваме, че 20 души са пострадали при инцидента. В момента за тях се полагат грижи в медицински центрове в Норвергия, като някои вече са изписани, посочи компанията собственик на кораба Вайкинг оушън круизиз (Viking Ocean Cruises). Преди да започне изтеглянето на кораба към брега 479 пътници са били откарани до сушата, а на борда са останали 436 пътници и 458 души екипаж. Снимки, публикувани в социални медии, показват как корабът се люшка от единия си борд на другия, а мебелите силно се удрят в стените. Екипажът призовал пътниците да отидат по кабините си. Ситуацията останала доста спокойна, докато един от големите прозорци на морския съд не се разбил и морската вода започнала да нахлува и да събаря хората, разказва един от пътниците. Екипажът, опасявайки се, че корабът може да се преобърне, успял да го закотви в залива Хустадвика, така че да може да се проведе евакуацията. Влекач и още два съда помогнали на \"Вайкинг скай\" да стигне от залива до близкия град Молде. Според бреговата охрана, корабът спрял 100 метра преди да се удари в подводни скали и на 900 метра от брега. По график корабът трябваше да акостира във вторник в британското пристанище Тилбъри, а сред пътниците му има граждани на САЩ, Великобритания, Канада, Нова Зеландия и Австралия. Извозването с хеликоптери продължи с равномерен темп днес сутринта. Хеликоптерите спряха да качват хора, когато той бе готов за плаването до брега и три от четирите му двигателя заработиха. Норвежката информационна агенция НТБ съобщи днес следобед, че \"Вайкинг скай\" се движи на собствен ход със скорост от 7 възела, а не е теглен на буксир. Очаква се той да пристигне в пристанището най-рано в 18 часа местно време. \"Вайкинг скай\" е кораб с тонаж 47 800 тона, доставен на \"Вайкинг оушън круизиз\" през 2017 година. Шефът на компанията майка \"Вайкинг круизиз\" (Viking Cruisеs), милиардерът Торстейн Хаген похвали спасителната операция на норвежките власти и действията на екипажа. Корабният магнат е сред най-богатите хора в Норвегия и основател на \"Вайкинг круизиз\", която предлага океански и речни пътешествия.", "date": "2019.03.24", "title": "Евакуираха 479 пътници от бедстващия круизен кораб, остават още 900"}
{"url": "https://www.faktor.bg/bg/articles/novini/balgariya/plevneliev-radev-kato-govori-za-apartamentite-na-vlastta-zashto-malchi-za-tetsa-a-na-dogan", "text": "Груба грешка на Румен Радев е да коментира тази тема с апартаментите на властта, по начина, по който той го направи. Но очевидно президентът Радев не разсъждава институционално -  той просто води своите генералски битки, коментира пред Bulgaria ON AIR.  бившият президент Росен Плевнелиев.  Радев като говори за апартаментите на властта, защо не каза нищо за ТЕЦ-а на Доган, или за дупката във Варна? Това е двоен стандарт. Прокуратурата трябва да провери и ТЕЦ-а и случая с дупката във Варна. Целта на Радев е да стане министър-председател. Той изпълнява опорните точки на Кремъл. Популистично и задкулисно беше избрана Елена Йончева за водач на евролистата. Истината е, че в последните години Станишев направи много приятно впечатление като лидер на ПЕС, подчерта още Плевнелиев. За съжаление, отново наблюдаваме същото. Винаги досега избори се правят със скандали, с жестоко противопоставяне. Заявката за европейските избори за най-голямо мое съжаление е отново същата - скандали, разправии, партизантски подход и битки, вместо да погледнем голямата картина на националния интерес и на нашето място в Европа и света, посочи бившият президент. Според него целта на държавния глава е само една! Аз мисля, че вече не остана и капчица съмнение, че президентът Радев не иска да играе президентската роля. Той се провали вече в трите си основни функции на държавен – нито е обединител на нацията, нито е основният балансьор в демократичната държавност, нито има някаква активна външнополитическа програма. Ясно е, че той цели нещо съвсем друго –  бори се за властта, иска да е бъдещ министър-председател, синхронизира действията си с опозиционните лидери, изявява се като лидер на опозицията, а не като обединител на нацията. Повече от ясно е, че той има бъдещи политически планове\", категоричен е Плевнелиев. Той предупреди, че когато Радев влезе в битката за премиер, тогава гражданите ще разберат че мандатът му са 5 изгубени години. Радев няма  нито един приоритет, няма ясна идеология, няма екип. Единственото, което прави, е да се държи популистки, акцентира Плевнелиев.", "date": "2019.03.24", "title": "Плевнелиев: Радев като говори за апартаментите на властта,  защо мълчи за ТЕЦ-а на Доган"}
{"url": "https://www.faktor.bg/bg/articles/mey-poluchi-klyuchova-podkrepa-sled-informatsiite-che-ya-svalyat-do-10-dni", "text": "Тереза Мей получи ключова подкрепа на фона на слуховете, че ще бъде свалена от поста. Министрите в британското правителство, за които днешната преса пише, че ще заемат поста на премиера, застанаха зад нея. Един от тях беше вицепремиера Дейвид Лидингтън, който декларира, че \"стои зад премиера на 100%\". Имено неговото име беше обсъждано като заместник на Мей. Такава позиция зае и Майкъл Гов, който също беше сочен за нов, временен премиер. \"Не е моментът да сменяме капитана на кораба\", мотивира се Гов. Спекуалциите за свалянето на Мей са базирани на настроенията на депутатите на Консервативната партия. Смята се, че те биха подкрепили споразумението за Brexit с Европейския съюз, ако знаят, че Тереза Мей няма да участва в процеса в бъдеще.  \"Надявам се колкото може повече хора да осъзнаят, че следващата седмица ни предстоят важни решения. Надявам се, че ще осъзнаят, че най-добрият начин да изпълним предписанията на референдума е, да направим всичко възможно да напуснем гладко, като за целта подкрепим премиера в усилията й за това\", заяви министър на земеделието, храните и околната среда Майкъл Гов.", "date": "2019.03.24", "title": "Мей получи ключова подкрепа след информацията за преврат"}
{"url": "https://www.faktor.bg/bg/articles/novini/balgariya/valeri-simeonov-reshavaneto-na-paketa-mobilnost-ostava-v-syankata-na-izmisleni-skandali", "text": "За случая с Цветан Цветанов мнението ми е, че никой не може да държи сметка за имотна сделка – обвинението към него е абсолютно неаргументирано. Това каза за Агенция „Фокус“ лидерът на ПП НФСБ и депутат от ПГ на „Обединени патриоти“ Валери Симеонов. „За случая с Цветан Цветанов моето мнение е, че никой не може да държи сметка за имотна сделка, при която едни 200 кв. м се заменят за 240 кв. м с доплащане. И двата закупени апартамента са в един и същ квартал при аналогични цени и не става въпрос за никаква злоупотреба или нарушение на закона. Нека тези, които в момента се упражняват, включително моите партньори, дали е било морално да се подава оставка, нека първо да отговорят има ли закононарушение. Ощетена ли е общината, държавата, платени ли са данъците? Не мога да разбера за какво някои по най-лумпенски начин, и то основно медиите, ще държат сметка за това на каква цена ще бъде закупен един апартамент, след като са спазени законите и са платени данъците“, заяви Симеонов. По думите му специално случаят с Цветан Цветанов няма абсолютно никакво основание. „Човекът си е заменил имоти в същия квартал със същата цена и за 40 кв. м си е доплатил 100 000 лв. Хайде тези, които обвиняват, да вземат да погледнат себе си, да си погледнат сделките и да си погледнат близкото и далечно минало и ако са купували и продавали, на какви цени са го правили. Защото всички знаем каква е практиката в България. В случая става въпрос за едно обвинение, абсолютно немотивирано, необосновано и неаргументирано. Просто ти казват: „Този е злодей“ без да докажат или да кажат по какъв начин. Защо да е злодей, какво е направил? В случая позор за министър-председателя, че по такъв елементарен гаден начин хвърля най-верните си хора в огъня“, допълни той. „Интересно ми е колко време ще занимават с простотии обществото. Ще ги занимават с апартаменти и сериали от рода на „Робинята Изаура“ – ще се жени ли, няма ли да се жени и с коя партия, като в същото време никой не реагира освен НФСБ на призива на ДОСТ да се прави подписка за установяване на турско малцинство в България. Къде-къде по-важни теми има, а в момента ние се занимаваме с глупости. Другата важна тема е решаването на пакета „Мобилност“ в Европейския парламент. Всичко това остава в сянката на някакви глупости, измислени скандали за апартаменти и без смисъл подадени оставки“, каза още Валери Симеонов. Лидерът на НФСБ коментира и отношенията в малката коалиция.  „След като вече сме изказали своята позиция, че ние с „Атака“ няма да се явим на евроизборите и два пъти официално сме отправяли покана към ВМРО за разговори по повод съвместно явяване на изборите и не сме получили отговор, просто това такова двуличие и лицемерие, че не ми се ще да го коментирам, да не кажа някоя по-силна дума. Абсолютно двуличие. За какво общо явяване ще ми говорят, след като сме заявили, че ние с „Атака“ няма да се явим. Да не говорим за поведението на ВМРО. Издигнаха си водач на листата, формираха си предизборен щаб, взеха решение за самостоятелно явяване на избори, наслагаха си билбордовете, налепиха си плакатите и след като видяха, че сметките не излизат без НФСБ, защото то е ясно, че няма да излязат без НФСБ, но май само на тях не им беше, айде сега аман-заман „елате помагайте“. Извинявайте обаче, писна ми в моноспектакъла на Красимир Каракачанов да играем ролята на храст. Няма да стане тази работа“, коментира Симеонов. По думите му, ако ВМРО имат желание за съвместно явяване, могат да преговарят и да се разберат без предварителни условия. „Не участваме в преговори с предварителни условия. Никога не можем да си позволим някой да ни изнудва. Като ми прави изявления Каракачанов, искам да го попитам помни ли кой му отвори вратата за връщане в политиката на ВМРО на изборите през 2014 г.? Помни ли кой му отвори вратата на изборите за президентска двойка. Самостоятелното явяване беше заявено от ВМРО, ако променят своето решение по съответния уставен начин и пожелаят преговори с НФСБ, ние все още не сме взели категоричното решение. Ние евентуално до няколко дни, ако решат да дойдат на преговори, вече няколко пъти сме ги канили, да заповядат. Ако не дойдат, по-скоро ние се явяваме самостоятелно, а на „Атака“ и ВМРО им пожелаваме успех в съвместната борба за Европарламента“, каза още Валери Симеонов.", "date": "2019.03.24", "title": "Валери Симеонов:  Решаването на пакета „Мобилност“ остава в сянката на измислени скандали и сериали"}
{"url": "https://www.faktor.bg/bg/articles/shtedro-slantse-i-dnes", "text": "Днес ще бъде предимно слънчево. Ще духа слаб до умерен вятър от север-северозапад. Максималните температури ще са между 16° и 21°, по-ниски ще останат в Източна България – между 12° и 15°. Атмосферното налягане ще се понижава, но ще остане по-високо от средното за месеца, съобщи „Фокус“.  По Черноморието ще е предимно слънчево. Ще духа слаб до умерен северен вятър, който до края на деня ще се ориентира от юг-югоизток. Максималните температури ще са между 12° и 15°. Температурата на морската вода е 9-10°. Вълнението на морето ще е 1-2 бала. В планините ще преобладава слънчево време. Ще е ветровито, с умерен до силен вятър от север-североизток. Максималната температура на височина 1200 метра ще е около 9°, на 2000 метра - около 2°.", "date": "2019.03.24", "title": "Щедро слънце и днес"}
{"url": "https://www.faktor.bg/bg/articles/darzhavata-planira-investitsii-v-yahteni-pristanishta-vav-varna-i-burgas", "text": "Държавата ще инвестира в изграждането на яхтени пристанища във Варна и Бургас през следващите години, съобщи днес във Варна генералният директор на държавното предприятие \"Пристанищна инфраструктура\" Ангел Забуртов. В рамките на националния форум \"Ветроходство в Черно море\" той посочи, че инвестицията е в стотици хиляди левове, но тя ще се реализира постепенно, съобразно интереса на яхтсмените. До две, три години. Започваме с първите понтони и в Бургас, и във Варна, така че до две, три години според нуждите можем да направим яхтени марини за 500 до хиляда лодки, каза Забуртов, цитиран от БНР. Той добави, че продължават усилията на ДП \"Пристанищна администрация\" за подобряването на района на Морската гара във Варна. Сега се подменят настилките на пето и шесто корабно място, а в западна посока в обозримо бъдеще ще има и знакова сграда, свързана с намеренията на общината да бъде изградена модерна панаирна палата, в която да се провеждат изложения.", "date": "2019.03.24", "title": "Държавата планира инвестиции в яхтени пристанища във Варна и Бургас"}
{"url": "https://www.faktor.bg/bg/articles/vecher-na-shara-karig-prevodachkata-na-balgarska-literatura-koyato-mina-prez-gulag", "text": "Утре от 18 часа в Унгарския културен институт ще се състои вечер, посветена на преводачката Шара Кариг. За нелеката съдба на една от най-продуктивните преводачки на българска художествена литература, както и за неподозирани страни от нейния живот, ще ни говорят доц. д-р Джени Маджаров и Нина Маджарова. Лекцията е на български език. Шара Кариг (1914-1999) е една от най-продуктивните и успешни преводачки на българска художествена литература в Унгария. Тя е дългогодишен главен редактор в будапещенското издателство „Европа” (1956-1986), за което време превежда, редактира и участва в съставителството на 32 книги, на повече от 40 автора, при това само от български език. Иначе има съставителства и преводи от английски, руски, украински, немски и други езици. Шара Кариг е изключителен човек, не само заради приноса си към популяризирането на художествената литература на няколко народа, а и заради своето смело и самоотвержено човешко поведение. Защото е спасителка на няколко хиляди човешки живота. Полуеврейка по произход тя не се побоява в мракобесните години на фашизма в Унгария да рискува живота си ежедневно. През 1944-1945 г. съвместно със световно известните шведски антинацисти й Аста Нилсон, Валдемар Ланглет и Раул Валенберг, участва в спасението на няколко хиляди еврейски деца, бежанци и английски военнопленници. Освобождението на Унгария от фашизма донася за този честен и прям човек неочаквани тежки изпитания. Изправила се срещу изборната измама на новите силни във властта, тя е изпратена за шест изтощителни години в съветските задполярни лагери на ГУЛАГ. Едва оживява, за да се завърне в Унгария и за трети път да започне живота си отново. С упорит труд, много всеотдайност и безкрайна жизненост гради мостове на дружбата, печели приятели, работи всеотдайно за родината си. А там някъде, на дъното на чекмеджето, три десетилетия крие своите бели лагерни стихове. Едва в края на живота си се осмелява да разкрие тази страна от себе си пред публика.", "date": "2019.03.24", "title": "Вечер на Шара Кариг -  преводачката на българска литература, която мина през ГУЛАГ"}
{"url": "https://www.faktor.bg/bg/articles/pobeda-s-nokaut-za-kubrat-pulev", "text": "Кубрат Пулев ще запомни завинаги 23-ти март 2019 г. Дата, на която той постигна 27-мата си победа в професионалния бокс, отказвайки румънеца Богдан Дину в седмия рунд в чутовна драма на ринга в Коста Меса, Калифорния. За Кобрата това бе 14-ти нокаут в професионалната кариера и той дойде след три последователни нокдауна, в които прати съперника си. Всичко в този двубой се преобърна наопаки за българина в четвъртия рунд, когато той получи изключително тежка аркада, която се среща много рядко в бокса - комбинираща вертикално и хоризонтално разкъсване над лявото око. Кръвта буквално шуртеше от лицето му и тялото му, и върху ринга, а опасността срещата да бъде прекратена и победа с технически нокаут да бъде присъдена на Дину, бе реална. Кътменът в ъгъла на Кубрат обаче стори чудеса и успя майсторски да залепи аркадата. В петия и шестия рунд кръвотечението продължи, но вместо да се предаде и разколебае, нашето момче запази хладнокръвие и дори тръгна стремглаво напред, за да приключи срещата с нокаут възможно най-бързо. Атаките му ставаха все по-ожесточени, а ударите му - комбинация от леви и десни прави, все по-често попадаха в главата на изпадналия в почти глуха защита румънец. След първия нокдаун в седмия рунд съдията официално наказа с отнемане на една точка българина, защото негов удар попадна в тила на съперника му в момента, в който Дину се подпря с коляно на ринга. Кобрата се поклони и извини. Битката продължи, но Пулев отново прати противника си на земята, но и този път той се изправи на крака. Само, за да дойде третият нокдаун. След него всичко е в историята. И дивата, напълно заслужена и изстрадана радост на Кубрат, качил се върху въжетата, загърнат с българския флаг и ревящ като ранено животно, и възгласите \"Българи-юнаци\" от многобройната публика, останала без дъх, и страховете, че знаково място като \"Хангара\" можеше да не завърши с хепиенд. Първият човек, който се добра, за да разговаря с Пулев бе легендарният, почти 90-годишен Боб Арън - дългогодишен промоутър на Майк Тайсън и създател и собственик на агенцията Top Rank, която представлява Кобрата от Нова година насам. Неотлъчно до Кубрат пък бе брат му Тервел, който старателно бършеше окървавеното му лице след мача, докато батко му даваше първите си интервюта. По ирония на съдбата, Тервел също получи аркада час преди Кобрата и изигра тежък мач, който измъкна с хъс, класа и характер.", "date": "2019.03.24", "title": "Чутовна драма на ринга: Победа с нокаут за окървавения Кубрат Пулев"}
{"url": "https://www.faktor.bg/bg/articles/stroitelnite-predpriemachi-raztrevozheni-ot-apartament-geyt", "text": "В писмо до медиите Националната асоциация на строителните предприемачи изразява тревога от публичните дискусии за имотните сделки на определени политици, съобщи БНР.  \"Считаме за недопустимо в големи политически битки да бъде въвлечено едно от малкото останали производства, създаващо работни места, внасящо в бюджета приходи и създаващо национална стойност!\" От браншовата организация посочват, че подкрепят прозрачността, законността, етичността и подчертават, че за тези принципи се грижат съответните държавни органи.", "date": "2019.03.24", "title": "Строителните предприемачи разтревожени от \"апартамент гейт\""}
{"url": "https://www.faktor.bg/bg/articles/remont-na-zakona-za-etazhnata-sobstvenost", "text": "Повече задължения за собствениците на апартаменти и улесняване на събираемостта на таксите за вход. Това предвиждат промени в Закона за етажната собственост. От регионалното министерство решиха, преди да направят промените, да чуят мнението на хората. Според данните на регионалното министерство в момента 60% от сградите са в режим на етажна собственост, но 45 000 били в лошо състояние. Затова според ведомството трябват промени, като това, собствениците да имат повече задължения, както и  завишаване на глобите, ако не ги изпълняват.  А ако искаме да продаваме апартамент, то ще трябва да докажем, че нямаме никакви задължения към блока. Граждани и организации също искат по-добър контрол за плащането на таксите за вход. Искат и създаване на регистър на домоуправителите. Има идеи и те да бъдат лицензирани. Таксите за вход пък трябва да бъдат различни според района на сградата, смятат някои организации. До нуждата от ремонт на закона се стига, защото текстовете в момента са писани преди 10 години и се оказва, че вече не помагат за решаването на проблемите. А те пък били много. „Общите части са част от нашата собственост и трябва да се грижим за тях както за домовете си”, казва Гергана Благиева, директор на дирекция \"Жилищна политика\". „Собственикът на въпросния апартамент или имот, е собственик 365 дни в годината. Той както има права върху въпросния имот, така има и задължения”, казва професионалният домоуправител Иван Великов. Затова се обмислят повече задължения и повече санкции. Сега глобите за собствениците са между 100-150 лева, а за домоуправителите - в пъти по-високи, а лошите примери са много. „Хора, които казват: крушката на етажа не ми работеше 3 седмици, този месец не искам да си плащам таксата, защото вие не ми сменихте крушката. Да, нотой не е сигнализирал за това нещо”, коментира още Великов. В един от блоковете живеят само 12 семейства, но и те имат проблеми. Затова наемат професионален домоуправител. „Ако търсим, както трябва, 100% събираемост, е трудно”, казва Иван Великов. „Не плащане на задължения във връзка с ремонти, например. Дразнещо е, разбира се, никой не го приема като нещо нормално”, коментира, коментира Стойна Танева. Едно от предложенията, стигнали до регионалното министерство, е задълженията на нередовните платци да се взимат с местните данъци. „Когато има разпоредителна дейност с етажната собственост и се стигне до изповядване пред нотариус, да се проверява дали са платени задълженията към етажната собственост”,посочва друго от предложенията Гергана Благиева. Защото неплащането на таксите може да доведе до сериозни проблеми, когато става въпрос за ремонти или поддържането на асансьорите. „В някакви моменти започва да се правят компромиси с дори, ако щете, с резервните части и в крайна сметка се стига до неприятните случаи с инциденти”, коментира Емануела Фролошка от фондация „Асансьорна безопасност”. Затова искат регистър на асансьорите в страната. Предлагат и домоуправителите да бъдат лицензирани. „Често тези домоуправители не познават какво е законодателството. Да минат обучения, за да познават закона”, съветва Фролошка. Предложения министерството ще приема до 15-ти април, а на есен се очаква проекта на промените да бъде готов.", "date": "2019.03.24", "title": "Ако искаме да продаваме апартамент, ще трябва да докажем, че нямаме никакви задължения към блока"}
{"url": "https://www.faktor.bg/bg/articles/tatyana-burudzhieva-za-tsvetanov-shte-reshat-tezi-koito-podkrepyat-gerb-a-ne-bsp", "text": "Много по странен начин тръгват тези избори. Те са изключително важни и ключови за Европа. Всички се стремят да загубят изборите, вместо да се спретнат да ги спечелят, заяви в ефира на „Събуди се” по Нова телевизия политологът Татяна Буруджиева. Тя коментира разразилите се скандали около апартаментите, закупени от \"Артекс\". \"Скандалът с апартаментите ще бъде по-скоро петно, отколкото белег върху ГЕРБ. Първо - има много време до изборите, има възможност случилото се да се компенсира. В изборите времето е много специфична категория и затова е много важно точно кога какви неща се правят. Ако не желаеш да има реакция и да има възможност да се реагира, това нещо се прави в друго време. Второ, фактът, че не става въпрос за придобити имоти вчера, но информацията не се изнася точно преди самите избори, а два месеца преди тях, защото ще бъде много очевидно, показва, че е удар под кръста. Трето – не бива да забравяме, че избирателите на партиите имат своята мотивация да ги подкрепят и своето доверие. Така че има всички възможности да се реагира и да се минимизира щетата, но такава определено ще има\", обясни тя. Според нея скандалът няма да разколебае толкова силно избирателите. „Тъй като не за първи път в ГЕРБ има оставки, има скандали и има реакции”, каза тя. Буруджиева смята, че Цветан Цветанов няма да си подаде оставката. „Щетата вече е нанесена. Оттук нататък въпросът е в нейното минимизиране. За Цветанов ще решат само тези, които подкрепят ГЕРБ, твърдото ядро на ГЕРБ. Никой друг. ГЕРБ  не трябва да си нанася щета и вреда точно преди изборите”, уточни политологът.", "date": "2019.03.24", "title": "Татяна Буруджиева: За Цветанов ще решат тези, които подкрепят ГЕРБ"}
{"url": "https://www.faktor.bg/bg/articles/georgi-harizanov-paralelat-mezhdu-gerb-i-bsp-za-poreden-pat-mozhe-da-izbode-ochite-na-nyakoi", "text": "Според политическия анализатор Георги Харизанов щетата от скандала върху ГЕРБ ще стане ясна след изборния ден. „Има достатъчно време мачът да се обърне, това да се превърне в позитив и този паралел между ГЕРБ и БСП за пореден път да избоде очите на аудиторията, защото има етични нарушения и добре, че няма законови”, каза той в студиото на Нова телевизия. Харизанов заяви, че Цветан Цветанов не би позволил да бъде заплаха или негатив за представянето на ГЕРБ и нейните резултати. Той беше категоричен, че законът не е нарушен, а казусът е етичен. Ето още какво коментира Харизанов. „На изборите ще видим колко голяма ще е щетата от случилото се. Всичко останало са само теории. Има достатъчно време мачът да се обърне и случващото се от щета да се превърне в позитив за ГЕРБ. Когато Цветан Цветанов се върне в България, ще стане ясно дали ще има действия и срещу него. Ясно е, че той никога няма да заплаши резултатите на партията. Неговото отношение винаги е показвало, че той е склонен да се жертва в името на общия интерес, ако това наистина се налага. Не мисля, че можем да говорим за края на ерата „Цветанов”. Не виждам и смисъл. Тук има етичен казус. Този казус дразни толкова много, защото това най-много дразни хората. Ако чуете, че милиарди се прехвърлят от едно министерство на друго, това хората не могат да си го представят. Но когато става дума за кола, апартамент, това предизвиква въпросния микс от емоции. Законов проблем няма и това стана ясно веднага. Казусът е етичен. Оценките за последствията се дават на избори. Начинът, по който се решава проблема, показва и разликата между ГЕРБ и останалите. При Цветанов има замяна на апартаменти. Заради това и твърдя, че казусът е етичен. Скандалите в БСП тепърва ще избухват. След окончателното определяне на листите там ще има сериозно напрежение. Заради това и твърдя, че ГЕРБ още могат да обърнат мача. Ако ГЕРБ останат първа политическа сила, не виждам смисъл и причини да се търси промяна в управляващата коалиция.”", "date": "2019.03.24", "title": "Георги Харизанов: Има достатъчно време ГЕРБ да обърнат мача"}
{"url": "https://www.faktor.bg/bg/articles/feldsherite-izlizat-na-protest", "text": "Фелдшерите излизат на протест, съобщава БНТ. Те ще се съберат пред Министерството на здравеопазването утре по обяд. Фелдшерите настояват за промени в Закона за съсловните организации, за да могат да учредят собствена, която да защитава интересите им пред институциите. Сега фелдшерите са част от асоциацията на професионалистите по здравни грижи, която представлява медицинските сестри, акушерките и други здравни специалисти. \"Ние можем да се справим с тривиалните неща в медицината. Ние не можем да повишаваме квалификацията си и образованието си в тази насока. Сега ни пречи това,че ние не сме обособени със закон. Със закон, по който се формират професионално съсловните организации. Трябва да сме равнопоставени с другите медицински професии, заяви Александър Алескандров - председател на Сдружението на фелдшерите в България. \"Имаме създадена изключително добре организирана структура за продължаващо обучение, за сертифициране. Така че неоснователни са претенциите, коментира Милка Василева - председател на Българската асоциация на професионалистите по здравни грижи.", "date": "2019.03.24", "title": "Фелдшерите излизат на протест"}
{"url": "https://www.faktor.bg/bg/articles/georgi-parvanov-speshno-tryabva-da-se-reorganizira-bolnichniyat-sektor", "text": "Държавата трябва да пристъпи час по-скоро към реорганизация на болничния сектор, заяви пред БНР политологът Първан Симеонов от агенция „Галъп“. В последния „Индекс на болниците“, който е съвместна разработка на агенцията и специализирания сайт Clinica.bg, се налага изводът, че броят на операциите в страната расте въпреки намаляването на населението, посочи Симеонов. „Имаме данни за неврохирургия, ортопедия и кардиология. И тук има две много сериозни бележки. Колкото и да намалява населението, толкова този ръст на броя на операциите расте -  с 1176  повече в неврохирургия, от 75 180 на 76 559 в ортопедия, от 6 хиляди през 2017 в кардиохирургията на 6276“, каза той. „Този ръст не говори само за увеличена заболеваемост на населението, той може да говори и за проблеми в системата. Понякога е свидетелство и за подценяване на други етапи от грижата за качеството на живот, например за подценяване на превенцията, за подценяване на обществената, политическата грижа за общото качество на живот въобще“, обясни Симеонов.", "date": "2019.03.24", "title": "Първан Симеонов: Спешно трябва да се реорганизира болничният сектор"}
{"url": "https://www.faktor.bg/bg/articles/za-nyakolko-layka-poveche-se-padna-na-pismeniya-izpit-po-zhurnalistika-v-alma-mater", "text": "„Интересна ми е комуникацията между хората. Искам да виждам как се случват нещата – както на екрана, така и зад него“. С тези думи младата Маглена Гуркова от 9-а Френска езикова гимназия обясни желанието си да изучава журналистика е СУ „Св. Климент Охридски“, предаде БГНЕС. Маглена е част от над 350-те кандидат-студенти, явили се днес на първия приемен изпит за годината в Алма Матер. Писменият изпит по журналистика започна в 09.00 часа, а на него всички кандидати трябваше да покажат максимума от себе си, за да се преборят за по около 60 места за всяка от специалностите Журналистика, Връзки с обществеността и Книгоиздаване. „За няколко лайка повече“ е темата, върху която разсъждаваха явилите се на изпита, която зарадва всички. Бяха изтеглени и две контролни теми: „Улицата“ и „На гости на света“. „Да, доволна съм. Темата е добра. Останалите, които прочетох, бяха по-сложни. Мисля, че е благодатна“, каза Маглена Гуркова, след като отвори пликовете. Всички кандидат-студенти имаха 3 астрономически часа да покажат знанията си, писмената си и езиковата си култура, за да си осигурят място в най-старото учебно заведение в страната. В балообразуването на бакалавърските програми по Журналистика и Връзки с обществеността влизат оценките от писмения и от устния изпит. В специалност Книгоиздаване ще се взима по-високата оценка от двата конкурсни изпита, а младежите ще имат възможността да кандидатстват с оценките си от матурите по Български език и литература,  История и цивилизация, Философски цикъл и чужд език. Бъдещите студенти в Алма Матер бяха приветствани от заместник-ректора проф. Ренета Божанкова, която им пожела успех, дълбока мисъл, както и равновесие в знанията и чувствата. Тя изрази увереност, че всички кандидати ще покажат най-доброто, на което са способни, за да зарадват себе си и родителите си. „Фактът, че сте тук показва, че сте направили първата крачка към един важен избор – избрали сте най-добрия университет у нас и най-добрия факултет“, посочи от своя страна председателят на изпитната комисия доц. Ефрем Ефремов.", "date": "2019.03.24", "title": "\"За няколко лайка повече\" е темата, която се падна на писмения изпит по журналистика в Алма матер"}
{"url": "https://www.faktor.bg/bg/articles/gotvyat-mashtaben-prevrat-za-otstranyavaneto-na-tereza-mey", "text": "Единайсет министри от кабинета на британският премиер Тереза Мей искат тя да се оттегли, твърди политическият наблюдател на \"Сънди таймс\" Тим Шипман, цитиран от Ройтерс. \"Тази нощ се подготвя мащабен преврат в кабинета за отстраняването на Тереза Мей като министър-председател\", каза той. Той цитира думи на неназован министър: \"Краят е близо. Тя ще си отиде до 10 дни\", предава БТА. Шипман заявява, че е разговарял с единайсет министри от кабинета, които искат премиерът да подаде оставка. По думите му Дейвид Лидингтън, фактическият заместник на Мей, е един от претендентите да бъде временен премиер. Други министри настоявали постът да се заема от министъра на околната среда Майкъл Гоув или от външния министър Джереми Хънт, твърди политическият редактор на \"Сънди таймс\". Дейвид Лидингтън, фактическият заместник на Мей, е разговарял вчера с опозиционни лидери относно гласуване на алтернатива на плана на Мей за Брекзита, пише неделното издание.", "date": "2019.03.24", "title": "Готвят мащабен преврат за отстраняването на Тереза Мей"}
{"url": "https://www.faktor.bg/bg/articles/rumanskiyat-vanshen-ministar-aneksiraneto-na-krim-e-nay-golyamata-opasnost-za-evropeyskata-obshtnost", "text": "Има голяма вероятност Великобритания да излезе от ЕС без сделка – т.нар. „твърд Brexit\". Това заяви в интервю за Нова телевизия румънският външен министър Теодор Мелешкану. Той коментира външните предизвикателства на фона на вътрешните кризи по време на едно председателство. \"Това председателство е малко по-различно, като се имат предвид изборите за ЕП в края на май. Опитваме се да приключим с досиетата, които получихме, защото от месец април евродепутатите, които се кандидатират за втори мандат, ще влязат в предизборна кампания. Затова се опитваме да движим председателството с максимална скорост. Основният ни приоритет е кохезията. Това е и нашето мото”, заяви Мелешкану. Той обясни още, че Румъния твърдо подкрепя разришяването на ЕС. „Една от темите, които доминират румънското председателство, е оттеглянето на Великобритания от ЕС. Искаме да дадем ясен знак, че твърдо подкрепяме разширяването на Общността. Да, една държава е решила да се оттегли, но други страни, по-специално от Западните Балкани, искат да влязат в ЕС. И ние се опитваме да балансираме. През този период сме имали 650 събития и срещи, 420 работни групи, 155 триалога, 28 неформални срещи с участието на 6000 делегати. Концентрирахме се върху директивата за природния газ – тема, която се точеше с години, финализиране на директивата за авторското право, предизвикателствата, свързани с киберсигурността и банковата система, с капиталовия пазар. Успяхме да докараме до край, не трудни, но много важни досиета за ЕС”, заяви още Мелешкану. Външият министър допълни, че Западните Балкани трябва да бъдат приоритет и за северната ни съседка. По думите му, Румъния трябва да продължи тази идея. „Това е идея, която прегърна и австрийското председателство. Две страни започнаха преговори с Европейския съюз, Сърбия и Черна гора. Наш ангажимент е да ускорим този процес. Подкрепяме и Албания и Република Северна Македония за започване на присъединителни преговори. Поставили сме си такава цел до края време на председателството. Що се отнася до Босна и Херцеговина, тя бележи бавен напредък, но се надяваме, докато сме начело на ЕС,  да бъде взето решение за осигуряване на перспектива за бъдещето й членство.\" Дипломат номер 1 на Румъния е категоричен, че най-голямата опасност, която Русия е създала за европейската общност, е анексирането на Крим. „Най-големият удар, най-голямата опасност беше незаконното анексиране на Крим, който е част от територията на Украйна. Искаме предсказуеми и прагматични отношения с Русия. Отношения, които да се базират на принципите на международното право. Осигуряване на независимост, суверенитет, териториална интеграция на всички страни, които са близо или пряко на руската граница. Никога, нито от страна на НАТО, нито от страна на ЕС не е имало агресивни действия срещу Русия. Напротив”, обяви той. Теодор Мелешкану отбелязва, че България и Румъния са като сиамски близнаци. „Още от влизането им в Европейския съюз. Неслучайно бяха приети заедно. Що се отнася до Шенген, и ние, и България сме в абсолютно една и съща ситуация. И имаме идентичен проблем, свързан с Механизма за сътрудничество и проверка”, посочи румънския външен министър.", "date": "2019.03.24", "title": "Румънският външен министър: Анексирането на Крим е най-големият удар на Русия срещу европейската общност"}
{"url": "https://www.faktor.bg/bg/articles/evakuirat-1300-dushi-ot-kruizen-korab-kray-bregovete-na-norvegiya", "text": "Драматична евакуация на пътници от бедстващия круизен кораб край бреговете на Норвегия. Корабът \"Вайкинг Скай\" с 1300 души на борда подаде сигнал за бедствие по време на буря вчра, след като двигателите му отказаха. Корабът започнал да се движи свободно в опасни води на два километра от норвежкия бряг. Властите решиха да стартират евакуация хеликоптер в много тежки условия, вместо да рискуват да оставят хората на борда. \"По-добре е пътниците да са на сушата, отколкото на борда на кораба,\" каза началникът на полицията Тор Андре Франк. По-късно тази нощ екипажът успя да рестартира три от четирите двигателя. Корабът се движи бавно на два-три възела на разстояние от опасния скалист бряг, очаква се влекач, който да го изтегли до пристанището на Молде, на около 500 километра северозападно от Осло. Пет хеликоптера и спасителни кораби участват в спасителната операция. До момента са извозени до сушата 338 пътници от общо 1373 души на борда.", "date": "2019.03.24", "title": "Бедстващият круизен кораб с 1300 души се движи към опасни скали край бреговете на Норвегия"}
{"url": "https://www.faktor.bg/bg/articles/vazmozhno-li-e-myuler-se-okazhe-dobrata-feya-krastnitsa-na-tramp", "text": "Доналд Тръмп заяви, че Робърт Мълър организира „лов на вещици“. Какво обаче би се случило, ако специалният обвинител се окаже добрата фея-кръстница, носеща късмет за нов мандат след 2020 година на сегашния президент? Въпросът задава в коментар световната агенция AFP.  Докладът на Робърт Мълър за руските връзки на Тръмп се очаква от дълго време, но в петък беше предаден само на главния прокурор Уилям Бар. Някои нишки отсега водят към съдържанието му.  Основните му принципи отсега са кристално ясни. Накратко, Мълър проверява дали Тръмп и неговата предизборна кампания от 2016-та не са в „един отбор“ с руски агенти и дали Тръмп ен се опитва да провали разследването. Демократите, които контролират Долната камара на Конгреса вече започнаха да говорят за импийчмънт. Но ако на теория един заклеймяващ доклад би могъл да е сигнал за предизвестената политическа смърт на Тръмп, доклад, който не успява да предложи нови сериозни схватки би могъл да се окаже повод за свръхнатоварена с гняв предизборна кампания за втори президентски мандат. В петък се получи и първият сигнал, който препраща към този втори сценарий. И той се съдържа в посланието, което отправи Мълър, когато предаваше своя доклад – той не желае да повдига нови обвинения. А в изминалите две години вече обвини 34 души, сред които и шестима бивши съдружници на Тръмп.  Спекулациите обаче изобилстват и се разпространяват бързо – говори се, че той може да навлезе по-надълбоко в президентското близко обкръжение и да се насочи към зет му Джаред Кушнер и сина му Доналд Тръмп Младши. Естествено, първата реакция на Белия дом, минути след връчване на доклада, беше тиха.  От голф игрището в Палм Бийч, където Тръмп замина още рано в петък, чиновниците заявиха, че президентът няма предвидени в програмата си повече срещи с журналисти. Бар заяви, че той може да изпрати послание до Конгреса с обобщение или „принципни заключения“. Истинската битка ще е за исканията от Конгреса – и от по-голямата публика, да се предостави целият доклад, както и подкрепящите го правни документи.  Демократите са убедени, че разкритията на Мълър могат да подхранят техните собствени силно политизирани проучвания. Те имат специален интерес да могат законодателите да ползват доклада преди Белия дом. Те са наясно, че в момента, в който Тръмп получи екземпляр от него, той ще използва очарованието на онлайн присъствието си, за да формира обществената представа за съдържанието на доклада.  През отминалата седмица Тръмп се похвали няколко пъти, че има вече над 100 милиона последователи на различни платформи, особено в Туитър, така той може да се представи като жертва на политическа вендета. Няколко пъти повтори „лов на вещици“ и поясни, че дори към „наркотрафикантите и трафикантите на хора“ се отнасят по-добре“. Така че този доклад може да се окаже подаръка, който той очаква и от който има нужда, за да докаже че въпреки всичко именно той е правият. (Агенция \"Фокус\")", "date": "2019.03.24", "title": "Възможно ли е Мълър да се окаже добрата фея-кръстница на Тръмп?"}
{"url": "https://www.faktor.bg/bg/articles/georgi-svilenski-skandalat-s-imotite-ne-doyde-ot-balgariya", "text": "„Точно в този скандал с имотите БСП няма никакво участие. Всички вие знаете откъде дойде информацията. Със сигурност тя не е от България. И г-н Цветанов, и г-н Борисов трябва много добре да си направят изводите. Кои и защо, и защо точно сега дава тези сигнали“, заяви пред БНР заместник-председателят на ПГ на БСП Георги Свиленски, визирайки, че информацията за сделките с луксозните апартаменти първо се появи в „Свободна Европа“. „Първо трябва да бъде разнищен скандалът докрай. Да стане ясно кой, кога, какво е купувал, на какви цени е заменял. Да стане ясно ощетена ли е българската държава, а това кой инициира тези данни, това си е работа на засегнатите лица“, посочи още Свиленски.", "date": "2019.03.24", "title": "Георги Свиленски: Скандалът с имотите не идва от България"}
{"url": "https://www.faktor.bg/bg/articles/rosen-zhelyazkov-predstoyat-resheniya-v-gerb-koito-shte-badat-publichni-kolektivni-i-otgovorni", "text": "„Целта на въздействието в този момент не е г-жа Цачева, а да се наруши предизборната готовност и мобилизация. Затова целият фокус е към г-н Цветанов“, заяви министърът на транспорта, информационните технологии и съобщенията Росен Желязков. Според него няма съмнение, че скандалът е свързан с изборите. Целта е да се обезличат политиките и успеха на партията, обясни той. В интервю за БНР Желязков прогнозира, че предстоят решения в ГЕРБ: „Тези решения със сигурност ще бъдат с поглед към въздействието и за обществото като цяло, и за избирателите на ГЕРБ конкретно. Нито премиерът Борисов, нито г-н Цветанов са хора, които ще заметат темата. Не очаквайте тази тема да утихне естествено. Тези решения ще бъдат взети в рамките на партията. Сигурен съм, че ще бъдат публични, отговорни, колективни и колегиални, защото ГЕРБ е показала, че има и опита, и практиките за това“. Желязков посочи и измеренията, които има скандалът: „Първо – темата, свързана с правовия ред и законността. Другите измерения, които са всъщност тези с целенасочено въздействие – това е общественото мнение от една страна. От друга страна – това е политическото въздействие в контекста на кампанията, която вече се усеща и се провежда за европейските избори с хоризонт местните избори. Непрекъснато се подклажда естествената непоносимост на българина към политиците по принцип и към темата за имуществени въпроси на политици. Става въпрос за казус, генезисът на който е от 2018 г., а точно сега излиза някак добре подредено. Той повлича правни и политически въпроси“. Желязков подчерта, че Цецка Цачева е изложила мотивите за оставката си много коректно и ясно. Нейното спокойствие говори за това, че тя има вътрешна и човешка убеденост, каза той и добави мнението си, че тя е достоен човек.", "date": "2019.03.24", "title": "Росен Желязков: Предстоят решения в ГЕРБ, които ще бъдат публични, колективни и отговорни"}
{"url": "https://www.faktor.bg/bg/articles/premierat-zad-koyto-se-skri-tsyala-partiya-plyachkosala-balgariya", "text": "Онзи Жан Виденов, който пое България едва 35-годишен и беше свален с протести и демонизиран, вече е на 60. Навърши ги в петък. Но юбилеят му е тъжен, защото днес погребва баща си. Това е и причината колегите на доц. Жан Виденов от Европейското висше училище по икономика и мениджмънт да не организират тържество за юбилея му. \"Не съм убедена, че е настроен да празнува. Много особен човек е. Когато навърши 50 г., си спомням, че ни беше поканил. Но той, подобно на Красимир Райдовски, си изключва телефона на рождените си дни. Не можем да организираме нещо зад гърба му, ако не желае\", казва президентът на учебното заведение проф. Мариана Михайлова. Тя е човекът, който преди повече от 15 г. подава ръка на бившия премиер и го взема на работа. И той започва да гради научна кариера от нула. Вече е доцент, автор и съавтор на 7 учебника и над 20 научни публикации. \"Никога не съм се ръководила от политическите възгледи, на когото и да било. Опитвала съм се да търся професионализма. А и Жан категорично не се занимава с политика от години\", допълва проф. Михайлова. Колегите и особено студентите му са изключително ласкави в оценките си. Учи бъдещите висшисти как да усвояват европейски средства и да кандидатстват по различни програми. Именно премиерът, който върна на западни банки 2 милиарда долара от външния ни дълг и тласна страната в криза, години наред преподава как да се вземат пари от чужбина. А точно това той не успя да направи по време на своето управление. \"По-скоро вътрешнопартийната върхушка не му позволи\", казват негови съратници от онези години. Не можа да договори нова отсрочка за погасяване на дълга, което доведе до финансова дестабилизация. Управлението му беше белязано с незапомнена зърнена криза, опашки за хляб, хиперинфлация и невиждани протести, завършили със сваляне на кабинета му през 1996 г. Мнозина българи още помнят онази зима, станала известна като Жанвиденовата. Тогава един долар се разменяше за 3000 стари лева. Парите се обезценяваха с часове. Хиляди излязоха по улиците и издигнаха барикади. \"Това е друга тема. Беше време на остро политическо и икономическо противопоставяне. Не казвам, че е бил идеален премиер. Все пак тогава беше на 35 г. Но всичко, което му се стовари, той го понесе достойно\", разсъждава социологът проф. Желка Генова.  \"Жан на 60? Стига, бе! Изобщо не му личат\", казва д-р Анастас Бадев, който два мандата беше заместник-кмет на Пловдив от квотата на СДС и от години преподава в същото учебно заведение. Категоричен е, че Виденов не е ревизионист, държал се изключително човешки. Любопитно е, че един политик, оглавил барикадите срещу кабинета \"Виденов\" и издигнал в Пловдив грамада от камъни срещу неговото управление, днес изрича добри думи за експремиера. Депутатът от ГЕРБ Спас Гърневски е категоричен, че \"Жан е един от малкото честни политици, който не забогатя от властта\". \"Съдбата ни срещна два пъти. Първият път той беше премиер, а аз кмет на Пловдив. Сблъсъкът беше много остър. В този период на неговото управление стана разграбването на банковата система - прелюдия към последвалата приватизация и плячкосването на външнотърговските дружества. Но това не може да го стори един човек, то е дело на цяла една партия, която се скри зад гърба му заедно с голяма част от разбойниците на прехода\", казва Гърневски. И допълва, че Виденов още живее в бащиния си апартамент в Пловдив. \"Ако е влязъл навремето във властта с една риза, е излязъл с риза без ръкави и копчета\", категоричен е той. Представите му за Виденов се преобърнали, като станали колеги в тогавашния Европейски колеж по икономика и управление. Макар Гърневски да не се е занимавал с преподаване, се налагало да имат допирни точки с бившия премиер. \"В началото отбягвахме контакти, разминавахме се по коридорите. Но работата налагаше да общуваме. Впечатли ме като земен, скромен човек, носещ бремето на онова нарицателно, което бяха лепнали върху него. Имаше моменти, когато трябваше да подпише документ например за доставка на химикалки и на хартия за ксерокс. И той проверяваше всяка стотинка как се харчи. Идваше първи на работа, тръгваше си последен. Може би най-доброто за него, което му се случи след големия удар, бе че започна работа в едно много модерно учебно заведение\", смята Гърневски. Така постепенно Жан му станал симпатичен. Двамата известно време работили по разширяването на колежа - спортната база в с. Оризари и новият учебен корпус в София. \"Един ден наш автобус със студенти беше спрян на една от границите за някакъв документ, който трябва да се потвърди от транспортното ни министерство. Оказа се, че там има служители, назначени от Жан. Той се зае да търси помощ. Цял час звънеше. Бившите му подчинени го прехвърляха от кабинет на кабинет и го мотаеха. В един момент чух трясък на телефона и едно култово изречение от устата на Жан: \"Егати червените боклуци!\", описва Гърневски. След тази фраза Виденов му станал още по-симпатичен. \"За да изрече това, явно носеше горчилката на онази партия, която го използва и му съсипа живота\", обобщава бившият кмет на Пловдив. Виденов отдавна е показал, че се е дистанцирал от политиката. И няма никакво намерение да се връща към нея. Но един съратник от онези времена - ексдепутатът Ангел Димов е убеден, че звездата му пак ще изгрее. По думите му Виденов има политически усет и далновидност. Моментът вече благоприятствал отново да се появи на политическата сцена. \"Не сме говорили какво мисли за БСП. Но не може човек, който 5 г. е ръководил тази партия и от скапано положение я стегна и през 1994 г. спечели изборите с абсолютно мнозинство от 125 депутати, да е безразличен и да не го боли. Виждам, че той преживява, без да говори. Разсъждавали сме за ония, които го предадоха\", допълва бай Ангел. Разказва, че Виденов не може да забрави едни от най-тежките моменти в живота си. Когато през април 1997 г. тръгнали към извънредни парламентарни избори, в пловдивската организация на БСП дошли указания да не се издига кандидатурата на Жан за депутат. От областната структура на партията обаче го предложили да води листата. На пленум в София той станал и заявил, че си прави отвод. \"И стоя 2 г. безработен. Беше принуден да мизерства. Тогава жена му с малката си заплата издържаше семейството\", връща лентата Димов. (\"24 часа\") (Заглавието е на Faktor.bg)", "date": "2019.03.24", "title": "Премиерът, зад който се скри цяла партия, плячкосала България"}
{"url": "https://www.faktor.bg/bg/articles/mvnr-nyama-balgari-na-avariraliya-kray-norvegiya-kruizen-korab", "text": "Посолството на България в Осло няма данни български граждани да има на борда на круизния лайнер „Вайкинг скай”, който аварира край бреговете на Норвегия. За това съобщиха от пресслужбата на външно министерство. Плавателният съд аварира в събота с 1300 души на борда. По-голяма част от туристите са от САЩ и Великобритания. Евакуацията на пътниците премина успешно. Няма сериозно пострадали при инцидента. 17 души са хоспитализирани като предпазна мярка, съобщиха местните власти. С помощта на влекач корабът ще бъде насочен към пристанището Молде, разположено на около 500 километра северозападно от Осло. Три от четирите му двигателя бяха рестартирани по-рано. Посолството на България в Норвегия следи случая. При необходимост от съдействие български граждани могат да се свържат с мисията на телефон +47 22 55 40 40 и дежурен телефон в извънработно време +47 48650093.", "date": "2019.03.24", "title": "МВнР: Няма българи на авариралия край Норвегия круизен кораб"}
{"url": "https://www.faktor.bg/bg/articles/falshiva-novina-za-tsvetanov-raztrese-internet", "text": "Фалшива новина разтресе интернет пространството. Неизвестният сайт с ляв уклон bgnovinite.eu сподели информация, че председателят на ПГ на ГЕРБ Цветан Цветанов е подал оставка от Съединените щати. Анонимният сайт твърди, че Цветанов е депозирал оставката си, а в момента вървяло спешно обсъждане дали да се приеме или не. Източници от управляващата партия, цитирани от topnovini.bg, заявиха, че новината е абсолютно измислена. Цветанов не е подавал оставка, а дори по път за Щатите е получавал есемеси за подкрепа от цялата страна. Сайтът bgnovinite.eu функционира от няколко години, но е анонимен. Специалисти по онлайн маркетинг твърдят, че поредица от подобни медии се използват за светкавично тиражиране на непроверена информация в интернет. По непотвърдени данни, над 210 подобни сайта се активират в предизборни периоди. Голяма част от тях бълват антиевропейска и проруска пропаганда, ксенофобия и национализъм. Повечето от заглавията в тях звучат скандално, снимките се използват без разрешение, а информациите са напълно измислени. На практика, голям брой подобни анонимни сайтове може да се управляват дори от един човек.", "date": "2019.03.24", "title": "Фалшива новина за Цветанов разтресе интернет"}
{"url": "https://www.faktor.bg/bg/articles/atanas-semov-brekzit-nyama-da-se-sluchi-na-12-april", "text": "Великобритания няма да напуснат Европейския съюз на 12 април. Това каза професорът по право на ЕС и конституционен съдия Атанас Семов пред БТВ. Той допълни, че преди две години е прогнозирал, че на 29 март, датата, на която първоначално трябваше да се случи Брекзит, Обединеното кралство все още ще бъде част от Европейския съюз. Лондон е място, където всичко е възможно в политически смисъл. Всичко може да се очаква. Аз не очаквам до 12 април да има одобрен проект за Договор. Освен британския парламент, своята дума трябва да кажат още 27 национални парламента – никакви гаранции няма, че всички държави-членки на ЕС ще одобрят договора за излизане на Обединеното кралство. Достатъчно е една държава да не ратифицира Договора, за да не влезе в сила, заяви Семов. Проф. Семов допълни, че е разумно във Великобритания да се проведат избори за европарламент. Освен че трябва да има някакво споразумение, то би могло да предвиди фактическо напускане на ЕС по-късно – година, две, три. Да се даде време на ЕС и на Обединеното кралство да уредят важните въпроси, например, роуминга, който касае стотици хиляди граждани и бизнеса, каза още Семов. Конституционният съдия посочи, че очаква скандалът с имотите, закупени на под пазарните цени от властимащите, да се развие бързо и очаква още оставки до дни. Според него, България трябва да се възползва от това преимущество, за да договори отпадането на точките от пакет \"Мобилност\", които ощетяват българските превозвачи. Ако в крайна сметка цялата процедура бъде извървяна и този пакет стане правен акт, България и българските превозвачи разполагат с право на иск в съда на ЕС. Този пакет нарушава основни принципи на правото на Съюза. Доколкото познавам съда в Люксембург, той би го отменил, допълни конституционният съдия.", "date": "2019.03.24", "title": "Атанас Семов: Ако пакетът \"Мобилност\" стане правен акт, Съдът в Люксембург би го отменил"}
{"url": "https://www.faktor.bg/bg/articles/politika/hlyab-i-pasti/10-zloveshti-prichini-da-ne-vyarvame-na-rezhima-na-putin", "text": "Държавната дума прие на трето, и последно четене и с гласовете на \"Единна Русия\" още един антидемократичен закон, който ще наказва всеки гражданин, който проявява неуважение към властта. Така тази власт само добавя още  причини да не я одобряваме.  Ето 10-те най-очевидни от тях:  Без съдебен процес и разследване, управляващите \"осъдиха\" всички хора на пет години задължителен труд. Те твърдят, че средната продължителност на живота е станала над 70 години, но не уточняват, че това е статистическа прогноза за тези, които току-що са родени. Според \"Росстат\" през 2006 г., та дори през 2014 г., повече от половината мъже умират на 65-годишна възраст, но и за това властите деликатно мълчат.  За да могат жителите на Русия наистина да живеят по-дълго, е необходимо да се осигури универсален достъп до високотехнологични медицински грижи и услуги. Вместо това властта от 2012 до 2018 г. ликвидира 1 000 болнични заведения и намали броя на болничните легла с почти 165 хиляди. Наличието на лекарства рязко е спаднало както в селските региони, така и в големите градове, дори в Москва, където редица райони са останали без болници. Освен това, растат смъртните случаи в домашни условия, както и смъртността заради забавена медицинска помощ, опашките пред лекарските кабинети и претъпканите здравни заведения. Комунистическата партия на Руската федерация предварително предупреди ръководството на страната за ужасните последствия от подобна \"оптимизация\" на здравната система. От години властите твърдят, че са осъзнали грешките си, но никой не се зае да възстанови повече от закритите болници. През 2015-2018 г. щетите от разкрити корупционни схеми надхвърлят 200 милиарда рубли. През 2017 г. в Сметната палата са констатирани финансови престъпления за над 1,5 трилиона рубли. Убеден съм, че една обективна проверка ще установи, че поне половината от бюджета на страната е откраднат. Но правителството отказва в съответствие с чл. 20 от Конвенцията на ООН срещу корупцията да инкриминира деянията, свързани с  незаконно забогатяване на длъжностни лица, чиито действителни разходи надвишават официално декларираните разходи, както и да конфискува имуществото им и налага забрани да инвестират в недвижими имоти в чужбина. По-добре е да се спестява от парите за пенсионерите и други социално уязвими категории руски граждани.  Под линията на бедността - според официалните статистики - днес са почти 20 милиона от руските граждани. Това са абсолютно бедни хора. Като цяло бедните в Русия са повече от половината в страната. Техните годишни доходи не надвишават 25 хиляди рубли. На този фон многомилиардните премии на шефовете на държавните корпорации нарастват, въпреки че това възпрепятства  изпълнението на поставените от властта социални задачи. В продължение на много години, същият този \"Газпром\" не можа да газифицира селата, да изпълни обещанието си - да достигне газ до всяка къща.  Правителството повиши ДДС до 20%, данъците върху имущество и земята, въведе данък на самоосигуряващите се лица, екологичен данък, иска да въведе и т.нар. данъци градина и безработни, обсъжда увеличението на данъка върху доходите на физическите лица до 15% и т.н. Затова пък през 2019 г. вече е възможно безнаказано да се секат стари дървета в гората. Разбира се, правителството е против въвеждането на прогресивното данъчно облагане, защото ние не сме Германия, Обединеното кралство, Сингапур, Австрия или Китай, където минималният данък е от 600 000 до над 1 милион рубли годишно, а за супер богатите - данъчната ставка достига до 45% от доходите. Но ние имаме същите топ мениджъри на държавни корпорации, които плащат вноски в пенсионния фонд по-малки от останалите. При заплата по-висока от 1.021 милиона рубли, процентът, който плащат на държавата, е не 22%, а само 10%  над тази сума. Богатите не трябва да прехвърлят в бюджета за ЗФР повече, отколкото получават. А бедните, според логиката на властта - трябва. С завидна стабилност тарифите за жилищни услуги нарастват. Правителството въведе налози върху ремонтите, които да влизат в  специални фондове, но пренебрегна факта, че шефовете на дружествата продължават да събират от гражданите абсолютно същата сума, като променят в квитанцията само думата “капиталови” с  “текущи” ремонти. Повишаване на цените за храна. За да стане незабележимо, в магазините се появяват опаковки с 9 яйца,  900 и 800 мл мляко в бутилка, 180 г масло и др. Властта прояви героически подвиг, за да замрази за момент повишаването цените на бензина и дизеловото гориво, които растяха, независимо от динамиката в цената на  електроенергията на световния пазар. Основната цел беше да не се помни в същото време колко струва литър гориво в други страни производителки, като  Сирия (24,5 рубли), Иран (20,5 рубли), Туркменистан (16 рубли) и дори Венецуела (0,5 рубли).  Общият дълг на гражданите по заеми надхвърля 15 трилиона рубли и продължава да расте постоянно. Според Обединеното кредитно бюро (ОКБ) само през януари тази година са раздадени 2.58 млн. нови кредити на обща стойност 550.61 млрд. рубли. Делът на кредитополучателите с пет или повече кредити през първата половина на 2018 г. се е повишил до рекордно ниво от 5.62% от общия брой кредитополучатели. Увеличението се наблюдава за трета поредна година. В същото време правителството отказва да обяви кредитна амнистия и да ограничи законно лихвите по кредитите в някакви разумни граници.  Управляващите безцеремонно могат да отнемат победата на комунистите в Приморие и никой няма да носи никаква отговорност. Могат с помощта на общинския филтър  напълно да предотвратят участието на най-силните опозиционни кандидати преди изборите. И в същото време заявяват, че „никой не прави нищо” за решаване на проблема с неоправданата филтрация, без да вземат под внимание трите законопроекта на Комунистическата партия на Руската федерация: на пълното премахване на общинския филтър, той да не се прилага по отношение на фракции и политически сили, които са преминали процентната бариера, и за възможността  общинските съветници да поставят подписи за произволен брой кандидати (като между другото не бива да се възпрепятстват елементи, посочени като социално опасни и срещу които бе въведен този филтър). Освен това правителството може да се откаже от механизмите за наблюдение и обществен контрол над избирателния процес и по-специално - по време на преброяването на гласовете. Например, като се въведе електронно гласуване на изборите за местна власт. Това също е в нарушение с правото да се гласува, както и при гласуването по местоположение, в което участват 6 милиона гласоподаватели, които се сблъскват с явно бездействие от страна на правоохранителните органи (дори в ситуация, когато например СИК № 2304 на Обручевский район на Москва в списъка на избирателите по местоживеене e премахнала имената на 57 лица, по-специално, липсва информация за мястото на регистрация, или от автономния окръг Ханти Мансий, област Иваново, друг район на Москва и др.). Съответният проектозакон за електронното гласуване вече е внесен. Но след това по-лесно е незабавно да се приеме закон, с който да бъде обявено, че „Обединена Русия” и „независими” кандидати са спечелили изборите в Москва. И ще бъде по-честно. В отговор на официалната власт, която повиши възрастта за пенсиониране, регионални общности паралелно с Комунистическата партия на Руската федерация пожелаха да организират референдум срещу това, за да бъде спрян истинският плебисцит. От кога властта не се интересува от мнението на хората?  Когато следващите окошарени отиват в затвора не заради създаването на престъпна общност, поръчването на убийства, за изборни измами, фалшифициране на документи и други престъпления, не в резултат на парламентарни запитвания от страна на опозиционни парламентаристи, а заради междуличностни конфликт - стигнали сме дъното. Краят на правовата държава. Оказва се, че въпросът с наказателното преследване може да бъде решен независимо от това дали има извършено престъпление. От една страна, добре познатите престъпници могат спокойно да се разхождат на свобода, но от друга - твърде активните депутати от опозицията на практика могат да бъдат осъдени (като моя колега Владимир Бесонов).  Масовите медии, които ще пишат за тези 10 причини да не одобряваме властта в Русия, рискуват да бъдат санкционирани за умешлено разпространение на невярна социално значима информация. Такъв законопроект беше приет и то на трето четене. Вие ще питате - какво невярно има тук? Е, разбира се! Например, пенсионната реформа не е атака срещу обикновения работник,  а за да бъдат повишени пенсиите и да се осигури стабилността на пенсионната система. Нима това е неразбираемо? Всичко, което изрекох тук, разбира се създава заплахи за нарушаване на обществения ред: хората, които също не одобряват тази власт, могат да излязат на улицата и да започнат да протестират срещу произвола и беззаконието. Или властта ще ми потърси отговорност за обидата, която съм нанесъл на гражданите. Така че гражданите и журналистите е по-добре да не рискуват.", "date": "2019.03.24", "title": "10 зловещи причини  да не вярваме на режима на Путин"}
