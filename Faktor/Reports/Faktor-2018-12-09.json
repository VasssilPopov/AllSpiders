{"url": "https://www.faktor.bg/bg/articles/studenti-po-meditsina-na-su-gotvyat-protest", "text": "Болница „Лозенец” е в тежко финансово състояние и с дългове за над 30 милиона лева. Правителството ще преструктурира лечебното заведение в педиатрична болница. Готвените промени предизвикаха напрежение и безпокойство у студенти по медицина на Софийския университет, за които болница „Лозенец” е учебна база. Те се притесняват още, че с преструктурирането на лечебното заведение факултетът по медицина на Алма матер може да остане без акредитацията си и да бъде закрит. Затова студентите готвят протест в следващите дни пред Народното събрание. Недоволството се организира в социалните мрежи. Здравният министър обясни, че Медицинският факултет няма да бъде закрит. „Учебната и клиничната база на болница „Лозенец” се запазва, даже при това преструктуриране те ще получват нови клинични бази в други медицински университети, с които ще се сключи договор”, отбеляза здравният министър Кирил Ананиев. В официалната позиция на болница „Лозенец” преструктурирането се приветства. Ректорът на СУ проф. Анастас Герджиков също успокоява студентите, че до закриване на факултета по медицина няма да се стигне.", "date": "2018.12.09", "title": "Студенти по медицина на СУ готвят протест"}
{"url": "https://www.faktor.bg/bg/articles/novini/svyat/zoran-zaev-balgariya-ne-e-iskala-sadeystvie-ot-makedonskite-sluzhbi", "text": "След скандала с продажбата на български документи и арестите в Агенцията за българите в чужбина България не е искала съдействие от македонските служби във връзка с разследването. Това каза пред журналисти в Лисабон македонският премиер Зоран Заев, предаде Нова телевизия. Той участва в Конгреса на европейските социалисти в Лисабон. Зоран Заев, чиято партия СДСМ е част от семейството на ПЕС, заяви, че това разследване е изцяло в ръцете на българските власти. „Доколкото сме информирани тече разследване в България и ние ще почитаме всичко, което институциите установят. За нас е ясно, че много македонски граждани имат български паспорти, знаете, че в Македония има българи - това не е проблем. Ние сме европейска държава, но ако нещо незаконно е извършено, това България ще си го установи”, заяви Заев. Македонският премиер продължава да настоява за екстрадицията на Никола Груевски, който получи убежище в Унгария. „По нито един международен закон, международна конвенция, дори и според законодателството на Унгария, не е позволено да се дава убежище на човек, който е вече с действаща присъда. За нас е много болно чувството, че една държава-членка на Европейския съюз и НАТО, такъв сигнал да получим като страна-кандидат за членство, наистина е неприятно”, каза още Зоран Заев. След издадената присъда за затвор по делото за покупка на луксозен автомобил сега срещу Груевски беше повдигнато задочно обвинение в две нови престъпления –„незаконно финансиране” на партията му ВМРО-ДПМНЕ и на строежа на централата на партията в центъра на Скопие. „Европа знае да ни казва ясно и отворено, когато нещо не е наред в Македония. Така трябва да бъде и за всички европейски държави”, посочи той. Македонският парламент приключи втората фаза по гласуването на конституционните поправки, свързани с името. Предстои решаващият трети вот, който трябва да се състои в средата на януари и за който е необходимо отново две трети мнозинство. Македония ще стане Северна обаче, едва след като и Гърция ратифицира договора от Преспа, а това се очаква да стане през февруари или март.", "date": "2018.12.09", "title": "Зоран Заев: България не е искала съдействие от македонските служби"}
{"url": "https://www.faktor.bg/bg/articles/poroshenko-prizova-onufriy-da-sadeystva-za-osvobozhdavaneto-na-ukrainskite-moryatsi", "text": "Държавният глава на Украйна Петро Порошенко призова ръководителя на украинската православна църква към Московската патриаршия Онуфрий да съдейства за освобождаването на заловените от Русия украински моряци. Украинският президент твърдо е решен да направи всичко възможно, за да бъдат освободени те от руски плен, пише \"Гордон\".  По думите на ръководителя на отдел \"Синодална информация и образование\" на украинската православна църква към Московската патриаршия архиепископ Климент, възможността за връщане на украински моряци, заловени от Русия в родината, се обсъжда в църквата. Климент посочи, че лично митрополит Онуфри многократно е поставил проблема на вниманието на патриарх Кирил, който оглавява руската православна църква и многократно го е помолил да започнат преговори, за да бъдат върнати всички украински граждани в родината им по хуманитарен начин.  В същото време от УПЦ признават, че \"все още няма резултати от изразените от украинска страна възражения“, като подчертават, че продължават да работят за решаването на проблема.  Климент изрази мнението, че патриарх Кирил е „твърде заинтересован усилията на църквата да дадат своите плодове\".", "date": "2018.12.09", "title": "Порошенко призова Онуфрий да съдейства за освобождаването на украинските моряци"}
{"url": "https://www.faktor.bg/bg/articles/patriarh-kiril-govori-ot-imeto-na-bog-ne-iskal-ukrainska-tsarkva", "text": "Създаването на \"единична поместна църква\" в Украйна не може да бъде \"от Бога\", тъй като е построена от гняв и омраза, заяви в неделя патриархът на Москва и Цялата Русия Кирил, цитиран от РИА Новости, цитирана от \"Фокус\". Той демонстрира дебелоочието да говори за гняв и омраза сред противниците си, сякаш агресията на Москва може да събуди светли чувства.   \"Слушайте онези, които се борят за така наречената независима обединена църква, слушайте интонацията им, слушайте думите, какъв гняв , каква омраза и как може да има злоба и омраза от Бога? - каза патриархът в проповедта след божествената литургия в неделя Той отбеляза, че \"всички, които днес се стремят да създадат така наречената независима църква и които са готови за това да унищожат живота на други хора, да разрушат църковния им живот, да нахлуят в църкви и манастири, да ги сграбчат със сила\" , говорят на езика на ненавистта и силата, а не на \"езика на Бога\", тяхната \"църква\" не може да \"замести Божията воля\". \"Слушайте лидерите на разкола, с каква омраза те казват, това ли е пастирската дума, това ли е любов? \"И чуйте Онуфрий, който не казва нищо лошо за разколницте. Молят се плачат хората за това, че има разкол. Никой от тях обаче не иска държавата да използва сила срещу разколниците и не използват груби думи срещу разколниците“, отбелязва патриархът. Според доклад на Комисията на Президиума на Върховния съвет на Русия (публикуван 1992 г.) е имало „противоконституционно използване от страна на Централния комитет на КПСС и органи на КГБ на редица църковни органи за собствените си цели и по-конкретно чрез вербуване и изпращане на агенти на КГБ в църквата“.  Чрез съпоставка и съвпадения на пътуванията извън Русия на агент „Михайлов“, медии и религиозни деятели смятат, че става дума именно за патриарх Кирил.", "date": "2018.12.09", "title": "Патриарх Кирил \"говори\" от името на Бог,  не искал Украинска църква"}
{"url": "https://www.faktor.bg/bg/articles/novini/svyat/i-otnovo-iztochna-evropa-izglezhda-lesna-za-prevzemane", "text": "Силовата политика от двете страни на Атлантическия океан изглежда се колебае между фарса и драмата. Кой има нужда от фактори като Китай и Русия, когато различията в западния свят са толкова очевидни, а доверието - толкова ниско? Все пак с руската агресия в Азовско море си припомняме какво наистина има значение. Може ли да се намери ново равновесие между САЩ и ЕС? В нито един момент след Студената война Западът не е имал такава нужда от нов голям проект, както сега. Лесно може да се състави списък с 4-5 основни точки, започвайки от НАТО и поддържането му като силен и проспериращ трансатлантически съюз чрез подновяване на Трансатлантическото търговско и инвестиционно партньорство. Възстановяването на доверието често изисква малки, но смислени проекти. В случая Източна Европа може да предложи решения. Нарастващото усещане в геополитическите кръгове е, че Изтокът e “лесен за превземане”. Големите борби за власт в тази част на света се разпалват отново след почти 30 години - и затова Западът трябва да действа. За Запада е лесно да бъде парализиран от собствените си опити в търсенето на равновесие. Както беше посочил Зигмар Габриел в едно свое интервю, днес Европа не може да живее с Тръмп, но не може да живее и без САЩ. Все пак архитектите на новите трансатлантически отношения не трябва да пренебрегват какво се случва между Адриатика, Балтийско море и Черно море. Скорошните кризи показаха, че една решителна намеса на един ранен етап може да постигне чудеса, вместо впоследствие да се търси решение на последиците от бездействието.  Американците продължават да изпълняват своята роля в региона и изглежда са наясно както с икономическите, така и с политическите и военните залози. Повече се очаква от Брюксел и Берлин. Като епицентър на европейската политика, те трябва да обърнат сериозно внимание на голямата борба за надмощие във и около Източна Европа. В крайна сметка много страни от този регион са членки на ЕС, а непосредственото съседство играе важна роля. Различните формати за регионално сътрудничество предлагат възможни съюзи в бъдеще. Китайската офанзива, залагаща на чара, е в пълен ход, а форматът \"16 + 1\" (платформа за задълбочаване на контактите между Китай и 16 централно- и източноевропейски страни) е повече от една организация за двустранни отношения, стъпваща върху ключови инвестиционни проекти, само изглеждащи политически безобидни. Инициативата \"Три морета\" е отговор на \"Европа на две скорости\", за която френският президент Емануел Макрон настоява. Вишеградските държави са осъзнали, че не могат да се справят сами без помощ от Запада, което е също една от причините за появата на този нов проект. Освен това руското влияние в някои страни от Вишеград, Западните Балкани и Източното партньорство е толкова силно, че всеки, който помни съветските времена, определено има за какво да се безпокои. Проблемите обаче не свършват с това. Европейската политика за съседство си остава горещ картоф и има нужда тя да се води по-смело и енергично. Равновесието в Западните Балкани и водещите страни от Източното партньорство продължава да бъде нестабилно, но поне балканските страни имат перспективата да се присъединят към ЕС през 2025 година. Реалистите гледат на Украйна като на бреме за Запада, те повтарят като мантра: \"Това не е нашата борба\". На друго мнение са хората, водени от ценностите: за тях Украйна е от ключово значение, а не само тестови полигон за големите сили. Неотдавнашните събития в Азовско море не променят радикално ситуацията. Но те помагат на Брюксел и Вашингтон да видят колко сериозно е предизвикателството от страна на Русия. След Грузия и Украйна няма никаква гаранция, че Русия няма да се почувства окуражена да вземе на прицел и някоя от балтийските държави или друг съюзник на НАТО. Има нужда от единен фронт на една \"политика на сдържане 2.0\", по думите на Майк Помпео, които могат да се разглеждат като началото на един възстановителен проект. До края на мандата на Тръмп се очертава едно конкурентно сътрудничество между Брюксел и Вашингтон, но политиката за сигурност винаги трябва да бъде под знака на тясното сътрудничество помежду им. Наред с енергийната и промишлена политика, в Централна и Източна Европа нещата опират преди всичко до съвместната сигурност и отбрана. ЕС се нуждае от нова стратегия за ангажиментите си спрямо Изтока, както и от една честна дискусия с тези страни относно това къде преминават червените линии. Това трябва да гарантира, че Европа ще се движи напред, а не да бъде спохождана от кризите в собствения ѝ заден двор. Трудно е да си представим, че подобен дебат може да бъде воден без САЩ. Официални германски представители и шефът на ЕК Жан-Клод Юнкер присъстваха през есента на срещата на върха в Букурещ на страните от инициативата “Tри морета”. Това е добър знак, след който трябва да дойдат и други. Ако работят заедно, Америка и Западна Европа биха могли да съживят старата си любовна история и да възпрат Русия от подобни действия като тези в Украйна. Не би ли било по-добре да разговаряме един с друг и да действаме координирано, вместо да хленчим заради конкуренцията от Китай или заплахите от Русия? Крайно време е истинските професионалисти от двете страни на Атлантическия океан отново да заработят заедно. *Раду Магдин е румънски анализатор и политически съветник, вкл. на бивши премиери на Румъния и на Молдова; работил е за Европейския парламент, участва в работната група \"Назряващи лидери на НАТО\" на Атлантическия съвет на САЩ. (Източник: Дойче веле)", "date": "2018.12.09", "title": "И отново Източна Европа изглежда \"лесна за превземане\""}
{"url": "https://www.faktor.bg/bg/articles/boris-dzhonsan-tereza-mey-mozhe-da-ostane-na-posta-si-ako-predlozheniyat-ot-neya-dogovor-bade-othvarlen", "text": "Бившият британски външен министър Борис Джонсън заяви, че британската премиерка Тереза Мей може да остане на поста си и да отиде в Брюксел, за да се опита да предоговори споразумението за Брекзита с ЕС в приемлив за британския парламент вид, ако предложеният от нея договор бъде отхвърлен във вторник от депутатите, предаде Ройтерс, цитирана от БТА. Джонсън беше един от водещите поддръжници на напускането на ЕС и е смятан за потенциален наследник на Мей. Той заяви пред Би Би Си, че Брюксел ще се вслуша, ако тя поиска премахването на ирландската \"предпазна клауза\", целяща да предотврати създаването на твърда граница между Ирландия, която е членка на ЕС, и британската провинция Северна Ирландия. Като доказателство на твърдението си той напомни изявление на бившия италиански премиер и бивш председател на Еврокомисията Романо Проди, който заяви пред в. \"Обзървър\", че ЕС трябва да започне преговори с Мей, ако британският парламент отхвърли споразумението за Брекзита. Според Проди запазването на свободната търговия отговаря на интересите както на Великобритания, така и на ЕС. \"В момента хората не искат да слушат за избори за лидер и за личности, искат да чуят, че има план за излизане от този хаос\", подчерта Джонсън. Премиерката Мей предупреди днес депутатите, че ако във вторник отхвърлят предложеното от нея споразумение за Брекзита, страната ще навлезе в \"непознати води\" и несигурната ситуация може да доведе до нови избори, предаде Асошиейтед прес, като цитира нейно интервю за в. \"Мейл он сънди\". \"Надявам се хората да разбират, че като казвам, че ако това споразумение не бъде одобрено, ще бъдем в наистина непознати води, наистина го мисля и искрено се опасявам, че може да се случи\", заяви Мей. Тя предупреди, че ако парламентът откаже да я подкрепи, ще засили позициите на лидера на опозиционната Лейбъристка партия Джереми Корбин. \"Смятам, че не можем да си позволим да поемем риска Джереми Корбин да получи властта\", подчерта премиерката от Консервативната партия. Както противници, така и поддръжници на напускането на ЕС отхвърлят предложеното от Мей споразумение, отбелязва АП.", "date": "2018.12.09", "title": "Борис Джонсън: Тереза Мей може да остане на поста си, ако предложеният от нея договор бъде отхвърлен"}
{"url": "https://www.faktor.bg/bg/articles/ekaterina-zaharieva-dabch-v-tozi-vid-naistina-ne-vizhdam-smisal-da-sashtestvuva", "text": "Н е виждам смисъл Държавната агенция за българите в чужбина да съществува в този ѝ вид, каза министърът на външните работи Екатерина Захариева в интервю за предаването \"Брюксел 1\" с Милена Милотинова по Bulgaria ON AIR.  На въпрос дали ДАБЧ трябва да се закрие, тя отговори, че политиката за българите зад граница не може да се затвори само в издаването на удостоверения за български произход. \"Агенцията в този ѝ вид наистина не виждам смисъл да съществува. Цялостната политика се развива всъщност в Министерството на правосъдието и приключва в президентството, така че няма нужда от друг действащ орган за това\", посочи Захариева.", "date": "2018.12.09", "title": "Екатерина Захариева: ДАБЧ в този ѝ вид не виждам смисъл да съществува"}
{"url": "https://www.faktor.bg/bg/articles/rumen-radev-zapali-osnovnata-svesht-za-evreyskiya-praznik-na-svetlinata", "text": "В Софийската синагога бяха запалени свещите на Ханука - Празникът на светлината. Това се случи в присъствието на президента Румен Радев, който запали осмата, основна свещ. Държавният глава беше придружен от съпругата си Десислава Радева. Празникът започва на 25-ия ден от еврейският месец кислев. Пред еврейската общност у нас в словото си държавният глава изрази тревожност от ксенофобията и крайния национализъм.", "date": "2018.12.09", "title": "Румен Радев запали основната свещ за еврейския Празник на светлината"}
{"url": "https://www.faktor.bg/bg/articles/novini/balgariya/tsveta-karayancheva-bih-iskala-da-chuya-mnenieto-na-rumen-radev-a-ne-zaucheni-misli", "text": "Аз съм си Цвета от Кърджали. Първият човек от държавата съм само по Конституция. Хората до мен не намират разлика в това, че съм председател на парламента. Радвам се, че имам хора при които се връщам всяка седмица, казваме си къде сме сгрешили какво трябва да направим напред, няма да се главозамаям, каза в предаването „Беновска пита” на Канал 3, председателят на НС, Цвета Караянчева. Аз нямах честта да гледам интервюто на Радев, но от това което четох, не съм чула нещо Ново, Бих искала да чуя неговото мнение, а не заучени мисли. За мен е важно какво казва моя Президент. Мислех, че ще успее да бъде президент на всички граждани, но до момента виждаме, че той е такъв само за избирателите на БСП. Той нищо ново не каза на това интервю, не влезе в диалог с нас. Той отказа среща на Бойко Борисов, но прие среща за „Визия за България”- това е много странно. Негов избор е дали да идва в НС, той винаги има място там. Тези изявления, които прави по медиите, може спокойно да ги направи от трибуната, ако има желание, категорична беше тя. Идвало ми е на ум да го поканя в парламента, да дойде, за да му разкажа как работи и да му покажа какво точно правят народните представители, за да аргументираме всички предложения и закони, защото когато налага вето на даден закон, не съм убедена, че той е наясно по някои теми. Темата за данъците на старите коли и обезщетенията на близките на жертвите, тогава се видяхме на конституционен съд, го посъветвах да избере Стоянова, защото цената на застраховката, ще се вдигне.  Имам намерение да поканя Румен Радев на кафе в парламента, за да му разкажа какво точно се случва в този парламент, който той доста често напада и говори за рейтинга му, каза още Караянчева. Обидно е някак си как президента излиза, хвърля в пространството някакви твърдения и излиза, след което няма на кого да отговориш. Ако дойде искам да присъства без Иво Христов- човекът, който му пише отговорите , заяви председателят на НС.", "date": "2018.12.09", "title": "Цвета Караянчева: Искам да чуя мнението на Румен Радев, не заучени мисли"}
{"url": "https://www.faktor.bg/bg/articles/revizoro-ot-rumen-radev-nishto-ne-zavisi-zatova-e-nezavisim", "text": "Донякъде Румен Радев за корупцията е прав. Факт е, че има още много по което трябва да се работи. В по-голямата си част, обаче, проблемът е и в него. На него му е лесно- той си седи отгоре и дава оценки.  От него нищо не зависи, затова е независим, каза в предаването „Беновска пита” на Канал 3 Емил Димитров-Ревизоро Радев има един екип много добри юристи, чуди на какво вето да се наложи, а пък БСП го превръща във вот на недоверие. Трябва да бъде знаково връщането на закони. Той трябваше да бъде стожер и арбитър на държавата. Той трябва да си рестартира цялата програма. Президентът не желае да се градят мостове с парламента, веднага ви взривява. Докато има съветници, които го накланят на грешната посока, ще е така, но това си е негов проблем. Всеки си има собствена камбанария. Аз имам една, премиерът има друга, президентът трета. Много от решенията на премиера са проекция на това, че иска да продължи мандата, затова даваме и жертви, каза още той. Със закона на горивата нямаше вето и постъпиха разумно. Поставих си за цел, отидох в президентството и казах, че за две точки бих ги върнал преди да навредят на някого. , заяви Ревизоро. Марешки е влязъл в парламента законово. Той може да си прави каквото си поиска, защото не е длъжен никому, но не можем да го слушаме за всичко. Аз вся си мисля, че от демокрацията насам, някой има най-големите политически чадъри, но никога не можем да бъдем сигурни, или да намерим доказателства. Той нищо не знае, не знае за лекарствата, за горивата, или за складовете, а се е занимавал със всичко. Той прекали с това да иска оставката на този, или онзи, категоричен беше той.", "date": "2018.12.09", "title": "РевиЗоро:От Румен Радев нищо не зависи, затова е независим"}
{"url": "https://www.faktor.bg/bg/articles/iskat-zadarzhane-pod-strazha-za-obvineniya-v-ubiystvoto-na-reyndzharkata", "text": "Постоянна мярка \"задържане под стража\" за обвинения в убийството на рейнджърката от Карловската бригада Светослав Каменов ще поиска в съда пловдивската окръжна прокуратура. Очаква се това да стане утре или във вторник. Извършителят бе заловен на 7 декември в района на родното му село Зверино в Северна България. На този етап той е направил само частични самопризнания, като е посочил къде е скрил трупа на жертвата си Десислава Стоянова, предава Канал 3. Тялото на 40-годишната жена бе намерено в къщата на убиеца в Сопот в ракла под диван. Там е престояло 8 дни. Според аутопсията причината за смъртта на рейнджърката е травма, получена при усукване на шията наляво и надясно - техника, която Каменов придобил по време на службата си в армията. Както вече разследващите съобщиха, той е участвал в 3 задгранични мисии и е бил отлично подготвен за оцеляване при извънредни ситуации.", "date": "2018.12.09", "title": "Искат \"задържане под стража\" за обвинения в убийството на рейнджърката"}
{"url": "https://www.faktor.bg/bg/articles/prokuraturata-nikolay-banev-darzhi-1-mlrd-lv-v-shveytsarska-banka", "text": "Факт е че на Николай Банев са констатирани депозити за 1 млрд. лв. в швейцарска банка. Колегите са поискали от властите в Швейцария сметките им да бъдат блокирани. Това заяви пред Нова тв зам. главният прокурор Иван Гешев във връзка със свое твърдение отпреди дни, че към Баневи има обвинение за пране на над 1 млрд. лв. \"Самият факт, че в сметките, които те контролират, има над 1 млрд. лв., говори, че при евентуалното им пускане те биха могли да преместят тези пари където си искат\", уточни Гешев. Той не приема тезата, че  действията срещу Баневи да идват от конкуренти. \"Не знам каква конкурентна среда създават Баневи, при положение, че нямат бизнес – те само режат на скрап предприятия“, каза заместникът на главния прокурор. Гешев призна, че пране на пари в размер от 1 млрд. лв. е трудно да се докаже. Това е трудна задача, каза той като се аргументира и с твърденията, че трудно се доказва длъжностно присвояване, за каквото е привлечен бившият банкер Цветан Василев в размер на 3 млрд. лв. също е трудно, но все пак е факт. \"Баневи са обвинени и за престъпление организирана престъпна група, за пране на пари, както и за длъжностни присвоявания”, уточни Гешев. \"Профилът им е такъв, че съществува реална опасност, ако бъде взета мярка за неотклонение, различна от „задържане под стража”, да окажат натиск върху свидетели и да манипулират доказателство”, заяви още Иван Гешев. По думите му средствата, с които се доказват тези престъпления, са по-скоро документи и експертизи, а не свидетелски показания. За задържания в Турция Димитър Желязков - Митьо Очите прокурор Гешев каза, че е допусната екстрадиция на турския съд. \"Сега следва процедура – решение на външно министерство и, в крайна сметка, на президента Ердоган. Самият Желязков също не е доволен от условията в турския арест, жалвал се е на българския консул\", каза Гешев. Според него условията в българските арести отговарят на изискванията. За огромното количество оръжие и боеприпаси, открити в софийски гараж, Гешев коментира, че е задържано \"оръжие, което смятаме че е изнесено от завод \"Арсенал“. Така ние сме предотвратили това оръжие да попадне на улицата – дали на българската или европейската, това е все едно“, каза Иван Гешев.", "date": "2018.12.09", "title": "Прокуратурата: Николай Банев държи 1 млрд. лв. в швейцарска банка"}
{"url": "https://www.faktor.bg/bg/articles/arestuvaha-izvesten-imanyar-hilyadi-ostavat-da-iztarbushvat-balgariya", "text": "Излиза новата настолна игра „Археолози срещу иманяри“, създадена по проект на Archaeologia Bulgarica, похвалиха се от онлайн платформата.  Били готови не само 6-те оригинални фигурки, които ще разделят играчите на археолози и иманяри, но и мини пъзелите с находките от 14-те археологически обекта, разположени по картата на България. Сред артефактите е и намерената при разкопките в Хераклея Синтика женска мраморна глава.  Това е чудесно, но надали ще спре десетките хиляди иманяри, по някои данни 150 000 , които бродят и изтърбушват България.    4 милиарда британски лири годишно изкарва българската мафия от продажба на антики на богати колекционери по света,  сочи проучване, направено от  службите на Кралицата, както сме писали. Сериозна пачка, нали? Умножете я по годините на прехода, за да получите приблизително колосалната сума, която са ни измъкнали. Близо 120 млрд.паунда,  може и повече.  А културно-историческата загуба е неизмерима, изтрита е голяма част от паметта на земята ни.  Има и иманяри, които изгарят, разбира се. За малко...   Известният в тези среди иманяр Илия Д., с прякор Джингиза, е бил арестуван в началото на  седмицата. В дома му в Старосел полицаите от РУ Хисар са открили при претърсването 85 старинни монети от различни епохи. Предполага се, че са изключителноо ценни, дадени са за експертиза, за да се установи автентичността им и към кой период принадлежат, съобщиха от полицията. Но надали ще съобщят резултатите. В къщата на 45-годишния изпечен иманяр  е намерен е метал детектор, както и малко марихуана. Джингиза е бил арестуван за 24 часа, повдигнато му е обвинение, вчера е освободен с мярка „подписка“.  Той е вълк-единак, копае сам и сам търси съкровища, твърдят източници на онлайн издание. Такива отдавна няма, колеги. И да копае сам, находките отиват при точно определени дилъри на антики, а от там при няколко боса.  В Хисарско, апропо, действа една от най-мощните и нагли иманярски мафии у нас. За някои от нейните  босове се знае, че е открили безценни тракийски съкровища и артефакти, които никога няма да видим. Нито ние, нито децата ни. А част от историята ни е безвъзратно изтрита от лицето на земята.", "date": "2018.12.09", "title": "Изтърбушват България! Иманярите са изкопали съкровищата за 120 млрд.паунда"}
{"url": "https://www.faktor.bg/bg/articles/bnb-horata-darzhat-v-bankite-v-balgariya-v-momenta-48-mlrd-lv", "text": "Хората държат в банките в България в момента 48 млрд. лв., а фирмите - 20 млрд. лв. Общо към 72-73 милиарда имат гражданите и фирмите в банки. Това заяви Димитър Радев, управител на БНБ пред БНТ. Според него се забелязват ясни знаци за забавяне на икономическия растеж в световен план.Димитър Радев потвърди прогнозите, че сме в предверието на нов цикъл на нарастване на лихвите. \"Това е нещо,което вече наблюдаваме в САЩ, при тях увеличението на лихвите започна през месец декември 2015г. Към момента лихвите са вече 2- 2,25%там, а тръгнаха от равнища 0- 0,25%. Това, което централните банки правят, е този процес да бъде плавен и добре комуникиран. Очакваме този процес да започне в Европа през втората половина на следващата година“, подчерта той. \"Рано е да говорим за финансова криза, но има явни индикации за забавяне на икономическия растеж.Това показва, че ние ще навлезем в един икономически цикъл на не толкова добри икономически времена в сравнение с последните близо 10 години“, каза гуверньорът пред БНТ. Според него е трудно да се предвиди колко време ще продължи и какъв ще е размерът на забавения растеж, тъй като върху този процес влияние оказват и политически, и икономически фактори. Радев увери, че БНБ предприема необходимите мерки, за да ограничат негативните последствия. Състоянието на банковия сектор у нас се подобрява през последните 3 години, подчерта управителят на БНБ. Влизането на страната ни в Банковия съюз е първата стъпка към присъединяването към Еврозоната. В началото на следващата година ще бъде направена задълбочена оценка на банките у нас. Мерките, които се предприемат, дават основание на Димитър Радев да вярва, че процесът ще премине гладко. \"Ще има увеличаване на функциите на Европейската централна банка, но това ще става в рамките на близко сътрудничество между ЕЦБ и БНБ и като модел това няма да се различава от организацията на надзорната дейност, която съществува в Еврозоната“, заяви Радев. В рамките на една година ще има яснота кога и как ще се присъединим към банковия съюз, обяви управителят на БНБ. Според него бъдещо въвеждане на еврото у нас не би довело до сериозно нарастване на инфлацията. \"Това, което категорично може да се каже, е че по отношение на паричния режим няма да има инфлационни импулси над здравословните равнища, както на тази първа стъпка Банковия съюз и валутния механизъм, така и с приемането на еврото. Това обаче категорично не означава, че цените ще останат неизменни. Ние се намираме в процес на реална конвергенция. Този процес, наред с другото, означава доближаване до средните равнища в Европа както на доходите, така и на цените“, коментира Радев. \"Консолидацията на банките е естествен процес, който не трябва да буди притеснение, добави той. Очаква се в едни по-дългосрочен период в резултат на този процес да възникнат няколко големи европейски банки, които ще бъдат съпоставими като размер с големите американски и с банките в Азия. Това в никакъв случай не означава, че по-малките национални банки ще изчезнат. Техният брой ще се оптимизира, но те ще имат място на пазара и в бъдеще“, уточни Радев.", "date": "2018.12.09", "title": "БНБ: Хората държат в банките в България в момента 48 млрд. лв."}
{"url": "https://www.faktor.bg/bg/articles/novini/balgariya/kalina-androlova-blagodarya-vi-lyubiteli-na-zeleniya-chorap-kartinkata-okolo-radev-e-debilizam-i-opovrashtano", "text": "Критичният пост на журналистката Калина Анролова срещу интервюто на Румен Радев по БНТ в петък предизвика бурна и вероятно организирана реакция срещу нея в социалните мрежи. В свой коментар Андролова нарече президента „дърдорещ нещастник”, „слаб политик, лесно манипулируем от неквалифициран персонал и лични обвързаности, тотално некомпетентен в политическите бездни”. Според нея той е по-опасен от другите политици, защото се опитва да гради илюзията, че уж е различен. Откровенията на Андролова повече от 36 часа са обект на остри нападки и обиди срещу нея от фенове на държавния глава. Страницата й във фейсбук буквално е атакувана от несъгласни с нейната оценка. Ето какво отговори Калина Андролова на словесната война срещу позициите й: Интересът към коментарите на Калина Андролова за държавния глава е предизвикан от факта, че тя заедно с журналиста русофил Петър Волгин бе част от екипа на a-specto, който моделира образа на Румен Радев и водеше предизборната му кампания. Член на a-specto бе и Иво Христов, който сега оглавява кабинета на президента и се спряга като един от виновниците за гафовете на първия мъж в държавата. Калина Андролова беше безпощадно откровена и след калпавия опит за пиар на семейство Радеви с деца сираци в двора на резиденция „Бояна”. Тогава Радев се появи по потник и с боси крака.", "date": "2018.12.09", "title": "Андролова отговаря на удара: Благодаря ви, любители на зеления чорап! Картинката около Радев е дебилизъм и оповръщано"}
{"url": "https://www.faktor.bg/bg/articles/novini/svyat/frantsiya-donald-tramp-da-ne-se-namesva-vav-frenskata-politika", "text": "Френското правителство в неделя призова Доналд Тръмп да не се намесва във френската политика, след като американският президент в Туитър атакува Парижкото споразумение за климата с неприкрито злорадство от протестите във Франция. Те започнаха заради подготвения от кабинета акциз върху горивата от 2019 г., който щеше да повиши цената им. Целта бе намаляване на вредните въглеродни емисии във връзка с Парижкото споразумение, от което Тръмп изтегли САЩ. \"Не се занимаваме с вътрешната американска политика и очакваме същото и от САЩ\", заяви за телевизия LCI министърът на външните работи Жан-Ив Льо Дриан. \"Казвам това на Доналд Тръмп и френският президент го казва: Оставете нашата нация на мира!\", призова френският външен министър. Тръмп публикува в събота две текстови съобщения, отнасящи се до антиправителствените протести на \"жълтите жилетки\", които от средата на ноември са обхванали Франция и предизвикаха бунтове в Париж.", "date": "2018.12.09", "title": "Франция: Доналд Тръмп да не се намесва във френската политика"}
{"url": "https://www.faktor.bg/bg/articles/karakachanov-putin-i-poroshenko-drankat-s-orazhie-nyama-realen-konflikt", "text": "Към България няма искане за засилване на присъствието на кораби на НАТО и за участие в силите на НАТО срещу чужди държави, заяви пред БНР вицепремиерът и министър на отбраната Красимир Каракачанов. \"Няма искане към България, има искане към Турция, за разполагане на външни кораби в турски пристанища. Според мен това е една проверка на САЩ към партньорите от Турция\", добави Каракачанов.  \"НАТО присъства в Черно море благодарение на Турция, България и Румъния - като държави от НАТО. Регулярно се правят учения с участие и на други страни. Но всичко се прави според договора от Монтрьо\", разясни министърът на отбраната. Той подчерта, че България трябва да се ориентира не само по интересите на своите партньори, а и на своите. \"България няма интерес от засилването на напрежението в Черноморския регион\", каза министърът. \"Никой няма интерес от конфликт. Дрънкане на оръжие – да, но не и реален конфликт\", коментира Каракачанов, като поясни, че интерес имат руският и украинският президенти.", "date": "2018.12.09", "title": "Каракачанов: Путин и Порошенко  дрънкат с оръжие – няма реален конфликт"}
{"url": "https://www.faktor.bg/bg/articles/atlantitsi-osvetyavat-komunisticheskite-zverstva-po-vreme-na-glodomora-1", "text": "Атлантическият съвет на България ще отбележи 85-ата годишнина от Гладомора в Украйна.  Събитието ще започне с Дискусионен форум на тема: \"Памет за украинците и българите - жертви на Гладомора. Съвременен прочит на комунистическия геноцид\", който ще се проведе на 10.12.2018 г. (понеделник) от 14.00 ч до 19.00 ч. в София,  в сградата на Съюза на архитектите на ул. Кракра 11, (близо до ул. „Шипка“ и Софийския университет „Св. Климент Охриски“). Гладоморът е свързан с геноцида на украинския народ, осъществен от ръководството на Съветския съюз с цел окончателна ликвидация на украинската съпротива срещу тоталитарния комунистически режим, усмиряване на украинците и спиране на техните опити да построят независима от Москва Украинска държава.  През 1932-1933 година от глад, предизвикан изкуствено от ръководството на  Съветския съюз, загиват от 7  до 10  милиона души на територията на Украйна. По-голямата част от документите и отчетите и до ден днешен се  намират в архивите на Москва и са недостъпни за учени и историци. През времето  на двата Гладомора от 1921-1923 г. и 1932-1933 г. българите в Таврия дават общо около 30 000 жертви. Поне 20 000 души са измрелите по време на \"Великия глад\" от 1932-1933г.  През зимата на 1946-1947 г. сталинската власт организира нов следвоенен Гладомор и в Бесарабия (Молдова и Одеска област на Украйна), при който умират над 70 000 етнически българи.  Така общо в трите сталински Гладомора по приблизителни данни умират около 100 000 бесарабски и таврийски българи, което е около 1/3 от техния брой. - проф. Владимир Сергийчук, Киевски национален университет \"Тарас Шевченко\", доктор на историческите науки. Автор на книгите \"Как ни убиваха с глад\", \"Украинският хляб за експорт\", \"Гладомор 1932-1933 г. като геноцид над украинството“; - Игор Якубовски, отговорен секретар на международната конференция \"Искуствени гладомори в Украйна през 20 век\", член на общественната организация \"Мемориал\"; - доц. д-р Лъчезар Стоянов, историк и преподавател в Нов български университет; - доц. д-р Момчил Дойчев, политолог и преподавател в Нов български университет; - Огнян Дъскарев, преводач и журналист Модератори на дискусията ще бъдат доц. д-р Стефан Дечев, Югозападен университет, член Атлантическия съвет на България и Кирил Чуканов, член на Управителния съвет на Атлантическия съвет на България. Годишнината ще бъде отбелязана още с фотоизложбата \"Нас ни убиваха, защото сме украинци\". Ще бъдат презентирани брошурата \"Гладомор в Украйна 1932-1933 г. - комунистическият геноцид\" и филма „Дойде есента на 1946“ на режисьора Костантин Чакъров – документален разказ за сталинския  геноцид над етническите българи в Бесарабия (Молдова и Одеска област на Украйна). Форматът на форума е отворен и всеки, който желае, може да присъства и участва в дискусията.", "date": "2018.12.09", "title": "Атлантици осветяват комунистическите зверства по време на Глодомора"}
{"url": "https://www.faktor.bg/bg/articles/novini/balgariya/sasht-podkrepata-za-koalitsiyata-na-sauditska-arabiya-e-neobhodima", "text": "Съединените щати решително се противопоставят на прекратяване на подкрепата за оглавяваната от Саудитска Арабия коалиция във войната в Йемен и ще останат ангажирани в борбата срещу иранското влияние и ислямистката активност в арабската държава, заяви днес представител на Държавния департамент, цитиран от Ройтерс. Правителството на президента Доналд Тръмп бе подложено на натиск у дома за продължаващия от четири години конфликт, довел Йемен до ръба на глада, след убийството на саудитския журналист и сътрудник на в. \"Вашингтон пост\" Джамал Хашоги в саудитското консулство в Истанбул на 2 октомври, отбелязва агенцията. Миналия месец Сенатът придвижи напред резолюция за прекратяване на американската военна помощ, включваща продажби на оръжие и споделяне на разузнавателна информация за подкрепяната от Запада сунитска коалиция, която се намеси през 2015 г. срещу съюзените с Иран бунтовници хуси, за да върне на власт международно признатото йеменско правителство, цитира БТА. \"Очевидно има натиск в нашата система /.../ да се изтеглим от конфликта или да прекратим нашата подкрепа за коалицията, срещу което има силна опозиция от страна на администрацията\", заяви Тимъти Лендъркинг, заместник-помощник Държавен секретар по въпросите на Арабския залив. \"Ние силно вярваме, че подкрепата за коалицията е необходима. Ако прекратим подкрепата, това ще изпрати грешен сигнал\", заяви американският дипломат на форум по сигурността в Обединените арабски емирства. Миналия месец САЩ прекратиха презареждането във въздуха на самолети на коалицията, която е обвинявана за въздушни удари, убили хиляди цивилни в Йемен. Лендъркинг заяви, че започналите миналата седмица в Швеция мирни преговори под егидата на ООН между враждуващите страни в  Йемен са \"жизненоважна първа стъпка\" към прекратяване на конфликта, който отне живота на хиляди хора. Той посочи, че Вашингтон се стреми към превръщането на Йемен в \"стабилна и единна държава, която да укрепва, а не да подкопава регионалната и глобалната стабилност\".  \"В един бъдещ Йемен няма място за подкрепяна от Иран заплаха срещу Саудитска Арабия, Обединените арабски емирства и жизненоважни международни икономически зони\", заяви Лендъркинг, който добави, че коалицията воюва също срещу Ал Каида и \"Ислямска държава\" в Йемен.", "date": "2018.12.09", "title": "САЩ: Подкрепата за коалицията на Саудитска Арабия е необходима"}
{"url": "https://www.faktor.bg/bg/articles/dzheyms-komi-chetirima-amerikanski-grazhdani-sa-razsledvani-za-vrazki-s-rusiya", "text": ". Бившият директор на ФБР Джеймс Коми заяви, че четирима американски граждани са били разследвани за връзки с Русия, показва стенограмата на неговото изказване пред Конгреса на САЩ, пише изданието The Hill. \"ФБР започна разследване на четирима души, за да открие възможна връзка между тях и опитите на Русия да повлияе на хода на изборите в САЩ\", цитира публикацията стенограмата от речта му пред Камарата на представителите на САЩ. \"Броят на тези американци не включва кандидата за президент на САЩ, Доналд Тръмп \", подчерта той. В същото време Коми е отказал да назове имената на тези четирима американци. Миналия петък членовете на Комисията на Конгреса на САЩ по въпросите за съдопроизводството и съдебния надзор проведоха закрита среща, по време на която зададоха въпроси на бившия директор на ФБР. Вероятно е ставало дума и за настоящия президент Доналд Тръмп, пише изданието. На свой ред Тръмп призова за задължително Коми да свидетелства в американския Конгрес под клетва. През май 2017 г. Доналд Тръмп уволни Джеймс Коми от поста му като директор на ФБР за \"неефективно управление на Бюрото\". Коми разследва нарушенията на официалните правила за кореспонденция на бившия американски държавен секретар Хилари Клинтън, която според Демократическата партия на САЩ може да е довело до поражението ѝ в изборите. Коми също разследва възможната намеса на Русия в американските избори и връзките между кампанията на Тръмп и Москва, припомня изданието.", "date": "2018.12.09", "title": "Джеймс Коми: Четирима американски граждани са разследвани за връзки с Русия"}
{"url": "https://www.faktor.bg/bg/articles/tatyana-doncheva-1-6", "text": "Мисля, че недоволството в Европа е породено от това, че в световната икономика шепа хора концентрираха огромно богатство, докато мнозина нямат възможност да посрещнат елементарните си необходимости. Това може да предизвика социална революция и това се е случвало.“ Така Татяна Дончева коментира протестите в редица европейски градове в студиото на „Денят започва с Георги Любенов“ на БНТ. \"Предлага се единство и го предлагат уж възрастните и учените хора. Ако имате група слепи хора, смятате ли, че тяхното единство и излъчването на водач измежду тях ще ти доведе до посоката? Българският народ е сляп от доста отдавна и неслучайно е много популярна приказката за \"втория акъл\" на българина - че на него все вторият акъл му е верният, обаче първият го отвежда в други посоки. Само че в интерес на истината, запазвайки критичност към управниците в България, ще трябва да приложим тези критерии към света. Аз смятам, че нефелните български управници бяха възможни на фона на пълната европейска подкрепа...  Решенията, които се вземат в ЕК са изключително спорни и аз не знам защо сериозен човек като Димитър Радев, когото току-що чухме, продължава да изпълнява, все едно, опорни точки на американския посланик...\", каза тя. Според Дончева банкерското съсловие и онези, които са останали уважавани в професията, трябва да направят много внимателен анализ какви процеси се развиват в Европа и в европейската икономика, защото каквото става там, ще дойде и у нас. Тя очаква, че протестите у нас ще бъдат увеличени като отражение на това, което се случва в Западна Европа. А да се продават в момента приказки за европейски ценности за либерални и социални идеи е абсолютно безсмислено, убедена е тя. Алтернативата на управлението не самовъзниква без никакви усилия, коментира Дончева. Трябва да се търси начин, по който да се увеличат доходите на населението, заяви Татяна Дончева. Тя се обяви за свободно започване на бизнес без по думите ѝ „преса от държавата“. С китайската поговорка „Важно е котката да лови мишки, не дали е бяла, или черна“ Дончева илюстрира тезата си, че водещ елемент в политиката трябва да е прагматизмът и желанието да се подобри животът на хората, а не политическите пристрастия \"И най-бедният човек в България трябва да има доходи и възможности, които му позволяват снносем начин на живот и това трябва да бъде решено абсолютно прагматично, без никакъв фанатизъм, без продажби на леви и десни лозунги и вярвайте ми, ще бъде решено извън ЕНП и ПЕС. Вижте, че исканията от Париж и от Брюксел, и от Лисабон, и оттук са - вън партиите, които досега управляваха.\"", "date": "2018.12.09", "title": "Татяна Дончева: Българският народ е сляп от доста отдавна"}
{"url": "https://www.faktor.bg/bg/articles/iliyana-yotova-kato-kashpirovski-ima-ochakvaniya-za-predsrochni-izbori", "text": "Има очаквания за предсрочни избори и в хората, това показват и социологическите данни. Познавайки нравите на българския политически живот, смятам, че управляващата коалиция ще избере този момент, за да бъде в неин интерес. Има огромен вакуум в отношенията между институциите. Това каза вицепрезидентът Илияна Йотова пред БНР. Интересно кои социологически данни е гледала? И защо се изживява като съветския хипнотизатор Анатолий Кашпировски. „България няма никаква идея каква да бъде политиката ѝ към нашите сънародници навън. Нямаме отговор на въпроса искаме ли тези хора да се чувстват българи и ако да, то какво да правим за това'', коментира тя политиката към българите в чужбина.  Тя окачестви като ,,груба грешка, гаф на българското правителство'', че няма да изпрати солидна делегация в Маракеш, която да каже защо България на приема Пакта за миграцията. „Пактът ще се приеме, но проблемът е, че това е слаб документ, посочи още вицепрезидентът Йотова..", "date": "2018.12.09", "title": "Илияна Йотова като Кашпировски: Има очаквания за предсрочни избори"}
{"url": "https://www.faktor.bg/bg/articles/bloomberg-ruski-trolove-podklazhdat-protestite-na-zhaltite-zhiletki", "text": "Емануел Макрон успешно избегна кибератаки и фалшиви новинарски съобщения, с които Кремъл се опита да повлия на президентската му кампания през 2017 година, предава Bloomberg. Сега, когато Франция е обхваната от протести, руснаците изглежда са се върнали - и може би попаденията им са по-ефективни. Сред 600-те акаунта в социалната мрежа \"Туитър“, за които е известно, че популяризират вижданията на Кремъл, протестите на „жълтите жилетки\" са гореща тема, според Алианса за гарантиране на демокрацията, звено на Германския фон „Маршал“ на САЩ, които наблюдават тези акаунти, както и друга про-кремълска активност. Профилите в „Туитър“, наблюдавани от Алианса, обикновено съдържат американски или британски новини. Но френските протести \"са на върха\" на тяхната дейност в продължение на поне една седмица, казва Брет Шафер, анализатор на социалните медии във Фонда. \"Това е доста силна индикация, че има интерес към преувеличаване на конфликта\" за публиката извън Франция, казва той. Основна тема на последните съобщения е, че френските правоохранителни органи са на ръба на бунта. Това твърдение, което изглежда не се подкрепя от факти, наподобява други кампании за дезинформация, подкрепени от Кремъл, които се опитват да доведат до недоверие в западните правителства и да показват, че либералните демокрации са в упадък, казва Шафер.", "date": "2018.12.09", "title": "Bloomberg: Руски тролове подклаждат протестите на „жълтите жилетки\""}
{"url": "https://www.faktor.bg/bg/articles/kiril-ananiev-poyaviha-se-predlozheniya-i-za-drugi-modeli-za-reforma-v-zdraveopazvaneto-frenskiyat-i-holandskiyat", "text": "Появиха се предложения за още модели за реформа в здравеопазването. Това каза министърът на здравеопазването Кирил Ананиев в „Тази неделя“ по Би Ти Ви във връзка с реформата в здравеопазването.  Министър Ананиев припомни за направената от него национална кръгла маса по двата варианта за реформа и че се е взело решение да се направят пет работни групи. „Тези пет работни групи продължават да работят. Дебатът е сериозен. Наложи се да удължа работата на работните групи с още две седмици, за да може да се консолидираме около един модел, който да бъде приемлив за повечето от българските граждани. Появиха се предложения и за други модели – френският и холандският“, каза Ананиев. По отношение на френския модел, Ананиев обясни, че при тях освен, че здравеопазването се финансира през здравни каси, има кешово плащане в определен процент от цената на клиничната пътека от самия пациент. „Отделно един много по-сериозен пакет на доброволно застраховане“, коментира още министърът.", "date": "2018.12.09", "title": "Кирил Ананиев: Появиха се предложения и за други модели за реформа в здравеопазването – френският и холандският"}
{"url": "https://www.faktor.bg/bg/articles/parizh-protestite-na-zhaltite-zhiletki-sa-katastrofa-za-frantsiya", "text": "Протестите на движението \"жълти жилетки\" имат катастрофални последици за френската икономика. Това бе обявено в неделя от министъра на икономиката и финансите на Франция Бруно Льо Мер пред журналисти, цитиран от AFP. \"Това е катастрофа за търговията, това е катастрофа за нашата икономика\", каза Льо Мер цитиран от агенцията. Той нарече ситуацията в страната социална и криза на демокрацията. \"Това също е и криза на нацията\", добави министърът. По-рано ръководителят на министерството на икономиката заяви, че по време на предишни демонстрации в този момент на годината вредите на редица предприятия и търговски центрове достигат 15-50% от обичайните им приходи по това време. Според кметството на Париж загубите, понесени от града на 1 декември, възлизат на 3-4 милиона евро. Френската федерация на превозвачите на Франция оценява собствените си щети от пътни блокове на 400 милиона евро. Както бе заявено в неделя, заместник-кметът на Париж Еманюел Грегуар, демонстрациите на \"жълтите жилетки\" на 8 декември са причинили много повече щети, отколкото миналата събота.", "date": "2018.12.09", "title": "Париж: Протестите на \"жълтите жилетки\" са катастрофа за Франция"}
{"url": "https://www.faktor.bg/bg/articles/skopie-otgovori-na-karakachanov-s-deklaratsiya", "text": "„Изявлението на вицепремиерът Красимир Каракачанов е отлична възможност за контра-отговор и създаване на отрицателни нагласи, които ще ни отдалечат едни от други и ще създадат враждебност вместо приятелство.“ Това се казва в декларацията на македонското министерство на външните работи, цитирана от БГНЕС. Поводът е вчерашното изявление на  Каракачанов, в което той заплаши Република Македония с блокада на членството ѝ в ЕС и НАТО, ако македонският премиерът Зоран Заев продължава да твърди, че има македонски език. „Подписахме Договор за приятелство. Ще изграждаме приятелство, но това означава взаимно уважение“, както и „уважение и за интересите на съседа“, се казва още в декларацията. „Република Македония ще продължи и в бъдеще активната си, конструктивна и добросъседска политика, която е в духа на Договора с България и европейските ценности, които зачитат и двете страни“, посочва още македонското министерство на външните работи.", "date": "2018.12.09", "title": "Скопие отговори на Каракачанов с критична декларация"}
{"url": "https://www.faktor.bg/bg/articles/podkrepata-za-vtori-referendum-za-brekzit-predizvika-dalboko-raztseplenie-v-britanskiya-kabinet", "text": "Има дълбоко разцепление в британския кабинет дали премиерът Тереза Мей трябва да подкрепи втори референдум за Брекзит в последния опит да сложи край на политическата безизходица, след като високопоставени консерватори предричат смазване на плана й за напускане на ЕС, коментира The Guardian. На „Даунинг стрийт“ 10 се подготвят за още повече оставки на министри и съветници, които искат друг референдум, или които вярват, че сделката на Мей не може да изпълни идеята за Брекзит.  Министри от кабинета обявиха, че опитите да убедят Мей да отложи гласуването, за да избегне едно от най-големите и най-унизителни поражения в съвременната парламентарна история, не са взети под внимание.  Някои министри вярват, че Мей е толкова държи на сделката си за Брекзит, че единственият начин за одобрение ще бъде чрез друг референдум. Те смятат, че аргументите за второ гласуване се очертават като по-силни от тези за един мек Брекзит. Премиерът засега отказва да мисли за второ публично гласуване. Източник на кабинета заяви, че това може да се окаже единственият начин да се спаси сделката на Мей и нейната репутация. „Тя е толкова отдадена на сделката си, а втори референдум сега може да бъде единственият начин да я постигне\".  Друг висш член на Консервативната партия, подкрепящ втори референдум, заяви: „Има хора в кабинета, които подкрепят втори референдум, но те яздят няколко коня, за да не се налага да напуснат“. Има дори разговори между министри според, които премиерът трябва да формира временно правителство на националното единство като „последно хвърляне на заровете“ при намиране на мнозинство за Брекзит план, който работи, пише \"Фокус\". „Даунинг стрийт“ заяви, че твърдо се противопоставя на втори референдум и подчерта, че премиерът е съсредоточен върху спечелването на вота. Но високопоставен консервативен член, запознат с противопоставянето срещу сделката на Мей в партията, заяви, че може да има поне 100 народни представители от торите, които няма да я подкрепят.", "date": "2018.12.09", "title": "Подкрепата за втори референдум за Брекзит предизвика  дълбоко разцепление в британския кабинет"}
