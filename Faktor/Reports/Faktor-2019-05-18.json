{"url": "https://www.faktor.bg/bg/articles/novini/balgariya/elena-yoncheva-propusnala-da-deklarira-che-zhivee-v-dragalevtsi", "text": "Депутатката от БСП Елена Йончева пропуснала да обяви, че не живее в собствено жилище, а обитава къща с двор срещу наем от 3400 лв. на ул. “Емануил Манолов” в кв. “Драгалевци”, съобщава 24 часа. Тя се нанесла там заедно с мъжа си и детето им през 2017 г. Това става ясно от коригираната ѝ декларация пред Комисията за противодействие на корупцията и отнемане на незаконно придобитото имущество (КПКОНПИ). В петък комисията публикува коригираните декларации на 637 души от властта, които в първите документи са допуснали грешки или са “забравили” да съобщят за имоти, но КПКОНПИ ги е открила в регистрите.  Корекции нанесла и енергийната министърка Теменужка Петкова. Новото, което е обявила е, че съпругът ѝ Иван Петков държи срещу наем от 700 лева апартамент в София за 2 г. Министърът на отбраната Красимир Каракачанов е обявил годишната заплата на съпругата си - 55 135 лв., нещо, което беше пропуснал в първата декларация. В коригираната декларация посланикът ни във Ватикана Кирил Топалов е обявил 6 имота, от които един магазин на жена му, две ниви на нейно име, две коли - фолксваген и хюндай, както и четири влога в банки, един от които на жена му.", "date": "2019.05.18", "title": "Елена Йончева пропуснала да декларира, че живее в \"Драгалевци\""}
{"url": "https://www.faktor.bg/bg/articles/avstriyskiyat-vitsekantsler-zayavi-che-v-sluchaya-sas-skandalnoto-video-e-zamesena-latviyska-grazhdanka-a-ne-zhena-ot-rusiya", "text": "Австрийският вицеканцлер Ханс-Кристиян Щрахе, лидер на крайнодясната Партия на свободата (АПС), който съобщи днес, че подава оставка, заяви, че се е срещал на испанския остров Ибиса с латвийска гражданка, предаде ТАСС. По-рано германски медии писаха, че е имал срещи с предполагаема рускиня преди парламентарните избори през 2017 г., напомня агенцията. Щрахе и Йохан Гуденус - друг политик от АПС, заявиха по-рано днес, че напускат политическите си постове в правителството на Австрия, парламента и партията. Щрахе бил записан тайно от две германски издания - списание \"Шпигел\" и вестник \"Зюддойче цайтунг\", да обещава строителни проекти на мнима племенница на руски олигарх в замяна на дарения за неговата формация, предаде по-рано днес ДПА. Според Щрахе, говорил днес на пресконференция във Виена, две жени - явно подставени лица, \"потърсили Гуденус след смъртта на баща му, когато е бил в потиснато настроение, и разказали, че имат интерес към ловното имение на семейството\". Предполагаема латвийска гражданка, придружена от дъщеря си, заявила пред Гуденус, че иска да се засели във Виена и да инвестира в Австрия. Имала намерение да се запознае с Щрахе чрез свой германски познат. После, през лятото на 2017 г., на остров Ибиса се състоял \"частен разговор\" в присъствието на този германец, който поканил Щрахе и Гуденус на вечеря.  Според Щрахе по време на вечерята, записвана с \"незаконни средства за проследяване\", бил направен опит те двамата с Гуденус да бъдат въвлечени в престъпление и в разговори на противоправна тема. \"Откъси от видеото бяха изрязани от общия контекст и насочени срещу нас\", заяви той.  Политикът посочи, че след това никога не е контактувал с тази жена, нито пък Австрийската партия на свободата е получавала от нея някакви вноски. \"Това бе частна среща, в която участвахме само ние двамата\" (с Гуденус), добави той. Щрахе подчерта, че историята със скандалния видеозапис е мръсна кампания за дезинформация и той не желае заради нея да поставя под заплаха дейността на австрийското правителство. Той изтъкна, че всички обвинения са извадени от контекста, и настоя да се публикува пълният видеозапис с всички подробности от разговора на остров Ибиса. Политикът призна, че повлиян от алкохола, може би си е позволил да обсъжда всякакви теми през въпросната вечер.  Видеозаписът, публикуван от германските медии, предизвика политически скандал в Австрия. Сметната палата на страната настоя АПС да внесе яснота в изявленията на своя лидер. Върховната прокуратура на Австрия започна проверка на данните за тайно финансиране на Австрийската партия на свободата, допълва ТАСС.", "date": "2019.05.18", "title": "Ханс Щрахе със своя версия: В скандала не е замесена рускиня, а латвийка"}
{"url": "https://www.faktor.bg/bg/articles/novini/balgariya/vladimir-kisyov-maltsina-ot-kandidatite-znayat-za-kakvo-shte-hodyat-v-ep", "text": "Преди 20 и повече години бях по-голям оптимист, все си мислех, че нещата ще се променят и стандарта ще се повиши и, че такива трусове в Европейския съюз няма да има. Либерализмът е хубаво нещо, защото дава по-голяма свобода. В момента според мен няма силни лидери и водачи , каза в предаването \"Офанзива с Любо Огнянов”, Владимир Кисьов. Следихме и дебата тази седмица. Тези водачи в Европа в крайна сметна не се различават много в мисленето си за бъдещето и се страхуват да изразят по-особено мнение, каза още той. Залитащи към съветския съюз има и в България. Има както представители от най-голямата опозиционна партия, така и от други формирования, заяви Кисьов. Виждате, че СДС не са си купили нищо от ГЕРБ. Те имаха едно мислене. Това обединение беше продиктувано и от Европа. Мисля, че не напразно в своите клипове и други кандидати завъртяха по най-недостойния начин лъвчето в техните клипове, каза още той. Много малко от кандидатите за депутати знаят за какво отиват и какво ще правят ако бъдат избрани. Други пък искат Европа да бъде на една скорост и да бъде на нациите. Трябва да се влага разум във всички разговори, каза Кисьов. Най-много трябва да се притеснява водачката на листата на социалистите, защото тя има офшорни фирми и къщи. Като говорим за почтеност, непрекъснато се говори от тези хора, а трябва да наведат глава.", "date": "2019.05.18", "title": "Владимир Кисьов: Малцина от кандидатите знаят за какво ще ходят в ЕП"}
{"url": "https://www.faktor.bg/bg/articles/novini/svyat/siriya-obvini-izrael-v-nanasyane-na-vazdushni-udari-v-blizost-do-damask", "text": "Сирия обвини израелските военновъздушни сили, че са нанесли въздушни удари, в близост до столицата Дамаск, предаде израелското издание „Jerusalem Post“. Сирийските държавни медии съобщиха, че противовъздушната отбрана на страната е прихванала много израелски ракети.  „Противовъздушната отбрана засече цели, идващи от посока Кинейтра и ги прихвана“, заяви сирийски военен представител, пред държавната агенция SANA. Сирийската държавна телевизия показа снимки от предполагаемите експлозии, в резултат на въздушните удари.  По данни на сирийски опозиционни източници, въздушните удари са поразили цели на сирийската армия, южно от Дамаск. Други местни медии съобщиха, че ударите са поразили ирански военни складове.  Няма официални коментари за въздушните удари от страна на Израел. Тел Авив често изразява своите притеснения относно иранското присъствие в Сирия, и контрабандата на въоръжения за радикалната групировка „Хизбулла“, осъществявана от Техеран през сирийска територия.  В стремежа си да предотврати снабдяването на „Хизбулла“ с иранско въоръжение, Израел постоянно нанася въздушни удари срещу цели на иранските съюзници в Сирия. През януари израелският премиер Бенямин Нетаняху заяви, че Тел Авив ще провежда политика на ограничаване на иранското присъствие в Сирия, допълва изданието.", "date": "2019.05.18", "title": "Сирия обвини Израел в нанасяне на въздушни удари в близост до Дамаск"}
{"url": "https://www.faktor.bg/bg/articles/hilyadi-poiskaha-novi-izbori-v-avstriya-sled-ostavkata-na-vitsekantslera", "text": "Хиляди се събраха за протест в центъра на Виена с искане да бъдат проведени нови избори, след като дясното правителство на Австрия бе разтърсено от корупционен скандал, информира БТА.  Участниците в демонстрацията пред сградата на канцлерството непрекъснато се увеличават и към 15 часа местно време (16 часа българско време) по данни на полицията бяха вече 5000. Акцията протича мирно, макар и шумно.  Протестът бе провокиран от скандала с тайно заснето видео, което показва вицеканцлера и лидер на крайнодесните Хайнц-Кристиан Щрахе както изглежда да предлага държавни договори в замяна на политически услуги в Ибиза през 2017 година.  По-рано днес Щрахе подаде оставка. На демонстрацията присъстват представители на Социалдемократическата партия, която след изборите през 2017 г. доброволно премина в опозиция заради ниския си рейтинг, поддръжници на партиите \"Нова Австрия\", \"Листа Петер Пилц\" и \"Зелените\".  Коалиционното правителство на консервативната Австрийска народна партия (АНП) и дясната Австрийска партия на свободата (АПС) положи клетва през декември 2017 г. след парламентарните избори. В тях победи АНП, а АПС зае трето място след най-добрия си резултат от 15 години, припомня ТАСС.", "date": "2019.05.18", "title": "Хиляди поискаха нови избори в Австрия след оставката на вицеканцлера"}
{"url": "https://www.faktor.bg/bg/articles/novini/svyat/avstraliyskiyat-premier-iznenada-analizatorite-i-specheli-federalnite-izbori", "text": "Австралийският консервативен премиер Скот Морисън, спечели изненадваща победа на федералните избори в страната, задвижвана от популистка вълна, т.нар. „тихи австралийци“, като по този начин последва политическите процеси в САЩ, Великобритания и други държави, пише американският вестник „New York Times“.  Победата изненада анализаторите, тъй като социологическите проучвания предвиждаха поражение на водената от Морисън коалиция. В крайна сметка премиерът опроверга прогнозите, че страната е готова за промяна в курса, след шест години на бурно управление на консервативната Либерално-Национална коалиция. „Аз винаги съм вярвал в чудеса. Тази вечер е на всеки един австралиец, който изисква от своето правителство да бъде поставен на първо място. Ние ще направим точно това“, заяви Морисън.  Изборите поставиха пред австралийците важен въпрос: да продължи ли дясноцентристкото управление, което им обещаваше икономическа стабилност, работни места и намаляване на имиграцията, или да изберат по-активни действия срещу промяната на климата и икономическото неравенство.  Предоставяйки на Морисън възможността за първи пълен мандат, като премиер, австралийците показаха своето нежелание да заложат на нов лидер, като избраха продължаването на курса на досегашния премиер, в момент когато австралийската икономика отбелязва вече 28 години без да изпадне в рецесия.", "date": "2019.05.18", "title": "Австралийският премиер изненада анализаторите и спечели федералните избори"}
{"url": "https://www.faktor.bg/bg/articles/novini/svyat/tramp-iska-da-se-razsledvat-vrazkite-na-dzho-baydan-s-kitay", "text": "Президентът на САЩ Доналд Тръмп заяви в интервю за \"Фокс нюз\", че смята за необходимо да се разследват евентуалните финансови връзки на бившия вицепрезидент на Барак Обама Джо Байдън с правителството на Китай, предаде ТАСС. Американските медии съобщиха преди няколко години, че компанията на Хънтър - по-малкия син на Байдън, е сключила с подразделение на \"Банк ъв Чайна\" споразумение, предвиждащо инвестиции от близо 1 милиард долара. \"Сто на сто това си е позор\", каза Тръмп, запитан от телевизионния водещ дали във връзка със случая трябва да се разследват Байдън и членовете на семейството му. Според американския президент Китай е \"огромен конкурент\" на САЩ. \"Те искат да превземат света\", припомня ТАСС негово изказване. САЩ повишиха от 10 май от 10 на 25 процента митата върху китайски стоки на стойност 200 милиарда долара. Освен това Тръмп заяви, че е наредил да се вдигнат митата върху китайска продукция за още 300 милиарда долара. Според американски официални представители решението е било взето, след като Китай се отметнал от поетите ангажименти на търговските преговори. В отговор Пекин заяви на 13 май, че ще наложи от 1 юни ответни мита върху близо 5000 американски стоки на обща стойност 60 милиарда долара.", "date": "2019.05.18", "title": "Тръмп иска да се разследват връзките на Джо Байдън с Китай"}
{"url": "https://www.faktor.bg/bg/articles/novini/svyat/papata-prizova-potrebitelite-v-sotsialnite-mrezhi-da-sa-smireni-i-sdarzhani", "text": "Папа Франциск се обърна към всички, които имат акаунти в социалните мрежи и към журналистите. Той ги призова да са сдържани, смирени и да бъдат отговорни, съобщиха от радио Ватикана. Той се обърна към представителите на медиите и помоли всички издания да изпълнят своето предназначеие и да помагат на хората, а не да ги дезориентират и да сеят ненавист. \"Призовавам ви да действате според истината и справедливостта... Смиреният журналист - това е свободен журналист\", подчерта главата на Римокатолическата църква. По време на срещата си с членовете на федерацията на хранителните банки (FEBA) и на доброволците папата заяви, че изхвърлянето на храна е отхвърляне на хора. На аудиенция във Ватикана той подчерта, че: \"Важно е доброто да се върши добре: то не може да е плод на чиста импровизация, необходима е мисъл, планиране и последователност. Има нужда от обща визия и от хора, които работят заедно. Трудно е да се прави добро без обич.\". Според него е хубаво да виждаш различни езици, вяра, традиции и ориентации да се събират заедно. \"Не за поделяне на личните интереси, а за полагане на грижа за достойнството на другите\", каза папата. Той бе категоричен, че гладът и разхищението на храна вървят наравно. \"Разхищението на храна показва безразличие към вещите и към онези, които са лишени от тях. Разхищението е най-лошата страна на изхвърлянето. Идва ми наум епизодът с Исус, който, след като раздал хляба на тълпата, казал на учениците си да съберат останалите къшеи, за да не се изгуби нищо (Йоан 6:12). Събирайте, за да раздавате, не произвеждайте, за да разхищавате. Изхвърлянето на храна означава отхвърляне на хора...\", каза папа Франциск. \"Лесно е да се говори за другите, трудно е да се дава на другите, но именно това е важно\", заяви главата на Католическата църква. По-рано папа Франциск поиска данни за свещениците-педофили.", "date": "2019.05.18", "title": "Папата призова потребителите в социалните мрежи да са смирени и сдържани"}
{"url": "https://www.faktor.bg/bg/articles/novini/svyat/kitay-prizova-sasht-kam-sdarzhanost-v-targovskite-pregovori-mezhdu-dvete-strani", "text": "Китайският външен министър Ван И е призовал САЩ към сдържаност в търговските преговори с Пекин, предаде ТАСС. Това се казва, в изявление на китайското външно министерство, след телефонен разговор между китайския дипломат и държавния секретар на САЩ Майк Помпео.  Според Ван И, неотдавнашните действия на САЩ са нанесли вреди на Китай и Вашингтон „не трябва да стига далеч“, при воденето на търговските преговори между двете държави. Китайският външен министър е допълнил, че Пекин, както и досега, „е готов да разреши разногласията посредством преговори, които трябва да преминават в условията на равнопоставеност“.  По въпроса за обстановката около Иран, китайският външен министър е изразил надежда „за проява на сдържаност от всички страни, за да не се допуска възможна ескалация на напрежението“.", "date": "2019.05.18", "title": "Китай призова САЩ към сдържаност в търговските преговори между двете страни"}
{"url": "https://www.faktor.bg/bg/articles/novini/svyat/avstriyskiyat-kantsler-sebastian-kurts-obyavi-predsrochni-izbori", "text": "Австрийският канцлер Себастиан Курц обяви, че в страната ще бъдат произведени предсрочни парламентарни избори, предаде ТАСС.  Изявлението на Курц идва, след като вицеканцлерът и лидер на Австрийската партия на свободата Хайнц-Кристиан Щрахе подаде оставка, заради скандален видеозапис, излъчен в германски медии.  „Аз предложих на федералния президент да бъдат произведени предсрочни парламентарни избори в Австрия и това да се случи, колкото може по-скоро“, заяви Курц, който е лидер на Австрийската народна партия.  Канцлерът заяви, че прекратява работата в коалиционното правителство с Австрийската партия на свободата, допълва агенцията.", "date": "2019.05.18", "title": "Австрийският канцлер Себастиан Курц обяви предсрочни избори"}
{"url": "https://www.faktor.bg/bg/articles/obshtestvo/zakon-i-red/marin-markovski-v-kostenets-tryabva-da-sa-spokoyni-zaykov-nyama-da-se-varne-da-ubie", "text": "\"Стоян Зайков не е патологичен сериен убиец. Хората в Костенец трябва да спокойни, че няма да се върне да убие. Може да посегне само ако се уплаши, че е разкрит\". Това каза пред ТВ Европа адвокат Марин Марковски.  \"Зайков е изпечен престъпник и убиец. Вероятно е вече да е избягал от България. Първата стъпка е била след убийствата в Костенец да се укрие. Колкото повече пари има, толкова по-голяма е вероятността да е преминал границите и да не е в страната ни. Той е изтеглил спестяванията си. Само полицията знае колко пари е имало в сметката му\", коментира адвокатът.  \"Ние не знаем до каква степен полицията е успяла да опази границите. Когато бъде заловен, ще иска съкратена процедура, за да избегне доживотна присъда без право на замяна. Трябва да отчетем усилията на полицията. В Костенец има полицаи, дронове, вертолет, които трябва да успокоят хората\", каза още Марковски.", "date": "2019.05.18", "title": "Марин Марковски: В Костенец трябва да са спокойни, Зайков няма да се върне да убие"}
{"url": "https://www.faktor.bg/bg/articles/kultura/art-faktor/sofiya-otbelyazva-evropeyskata-nosht-na-muzeite", "text": "„Мистерия в кутия“ е предизвикателството на Националния военноисторически музей към своите посетители в Нощта на музеите, която ще се проведе тази вечер. В Националния политехнически музей ще бъде открита изложбата \"40 години персонални компютри Правец\". В Националния исторически музей наред с постоянните и временни изложби ще има хороводни ателиета, а по-рано през деня - програма за деца.   Европейската нощ на музеите се организира за петнадесета поредна година, в нея ще се включат над 50 музеи и галерии в София, както и много от цялата страна.  Изложбата „Изгнания“ на световноизвестния чешки фотограф с френски паспорт Йозеф Куделка е част от програмата в Софийската градска художествена галерия. Дреха, изработена от позлатена сърма и образци на Чипровската златарска школа могат да се видят в експозицията, наречена „Старото злато – магия и символика“ от колекцията на Антонио Василев, представена в НИМ.  Изложба на дантела ще има в Етнографския музей. В Националната галерия „Квадрат 500“ посетителите ще видят спектакъл на студенти от класа на проф. Александър Илиев от НАТФИЗ, а музеят „Земата и хората“ се включва с концерт на ученици от музикалното училище „Христина Морфова“ в Стара Загара. За Нощта на музеите и галериите са предвидени специални програми и в къщите музеи Никола Вапцаров, Пейо Яворов и Иван Вазов.   Европейската нощ на музеите се организира за петнадесета поредна година. В  нея ще се включат над 50 музеи и галерии в София, както и много в цялата страна, а входът ще е свободен. Събитието се отбелязва всяка трета събота на месец май. Тази година то съвпада с Международния ден на музеите, който се чества всяка година на 18 май, а програмата в столицата може да се види на сайта на Френския културен институт.", "date": "2019.05.18", "title": "София отбелязва европейската нощ на музеите"}
{"url": "https://www.faktor.bg/bg/articles/sport/dimitar-penev-s-novi-biseri-perefrazira-levski-tochki-tryabvat-a-ne-dumi", "text": "Почетният президент на ЦСКА - Димитър Пенев, който временно изпълнява и функцията на консултант на старши-треньора Добри Митов, говори преди днешното гостуване на \"армейците\" на Берое. Стратега е на мнение, че отборът му е изразходвал допустимия си лимит от грешки и не излиза за нищо друго освен за трите точки срещу заралии. Стратегът от Мировяне дори перефразира Васил Левски: \"Точки ни трябват, а не думи. Футболистите ще направят всичко възможно да спечелят. Ясно е, че вече нямаме мегдан да правим грешки. Остават ни трудни мачове, а и ситуацията в класирането е деликатна. Не бива да позволяваме палачинката да се обърне\", заяви той пред \"Тема Спорт\". \"Изпуснахме доста възможности да притиснем повече Лудогорец, а причините са доста. Много е важно какво ще е настроението на отбора. На терена трябва да сме единни и да си говорим помежду нас. Ще се надяваме на равенство в Разград\", каза Пенев. Той потвърди, че отборът не може да разчита на Бодуров: \"Бодуров има проблеми и болки, няма как да разчитаме на него сега. Дали ще може да играе срещу Левски ще видим. Все пак има доктори, има процедури, ще стане ясно на по-късен етап\", допълни Пенев.", "date": "2019.05.18", "title": "Димитър Пенев с нови бисери, перефразира Левски: Точки трябват, а не думи"}
{"url": "https://www.faktor.bg/bg/articles/sport/grisho-i-kuzmanov-biyat-v-zheneva-i-antaliya", "text": "Най-добрият български тенисист Григор Димитров победи убедително швейцареца Марк-Андреа Хюслер в първия кръг на квалификациите на турнира в Женева и ще играе мач за влизане в основната схема. Григор Димитров победи с 2:0 сета (6:4, 6:3) без проблеми за 64 минути. За последно Григор Димитров участва в квалификации на АТР турнир през 2012-а година. Във втория кръг на квалификациите в Женева най-добрият ни тенисист ще се изправи срещу италианеца Томас Фабиано, който е №100 в световната ранглиста. Димитър Кузманов пък се класира за финала на тенис турнира в Анталия с награден фонд 15 000 долара. Това ще бъде първи финал за Кузманов през този сезон. Водачът в схемата разгроми победи с 2:0 сета (6:2, 6:1) Виктор Влад Корня от Румъния за 78 минути игра, съобщи официалният сайт на родната тенис федерация. На финала Кузманов ще играе срещу номер 8 в схемата Олег Приходко от Украйна. Следваща новина", "date": "2019.05.18", "title": "Гришо и Кузманов бият в Женева и Анталия"}
{"url": "https://www.faktor.bg/bg/articles/sport/levski-ostavi-shansove-na-tsska-da-se-bori-za-titlata-sled-raven-s-ludogorets", "text": "Отборите на Лудогорец и Левски завършиха 1:1 в мач от държавното първенство. Ако \"сините\" бяха паднали, на практика оставяха почти без никакви шансове вечния съперник ЦСКА да се бори за титлата. Козмин Моци беше точен от дузпа в 49-ата минута, а Деян Иванов беше изгонен с директен червен картон за игра с ръка. От щаба на Левски бурно протестираха срещу крайното решение на съдията.  Драгош Григоре пък беше изгонен в 69-ата минута за втори жълт картон и така численото превъзходство на Лудогорец беше стопено. Живко Миланов изравни от фаул в 72-ата минута. В двата отбора имаше общо седем промени от мачовете в предния кръг. \"Орлите\" смениха четирима футболисти, а \"сините\" трима.", "date": "2019.05.18", "title": "Левски остави шансове на ЦСКА да се бори за титлата след равен с Лудогорец"}
{"url": "https://www.faktor.bg/bg/articles/kaka-lara-zamestva-nana-v-sadeben-spor", "text": "Лазара Златарева, по-известна на телевизионните зрители като Кака Лара, влезе в ролята на водеща на предаването \"Съдебен спор\". Тя обясни, че \"обстоятелствата изискват\" да замества титуляката Нана Гладуиш. Припомняме ви, че миналата година след дълга борба с рак на гърдата блондинката отново беше покосена от опасната болест.  Заради химиотерапиите и лечението от време на време се налага Нана да отсъства. В подобни моменти ролята на водещ поема юристът Иван Сотиров, който играе ролята на \"съдия Сотиров\" в шоуто. Този път обаче продуцентите Иван и Андрей са преценили, че не върви едновременно да бъде водещ и съдия. Кака Лара, която от няколко години се изгуби от телевизиите, очевидно не е имала нищо против да замества Гладуиш и да се занимава с битовите проблеми на хората.", "date": "2019.05.18", "title": "Кака Лара стана водеща на \"Съдебен спор\""}
{"url": "https://www.faktor.bg/bg/articles/obshtestvo-boris-hristov-pochete-pametta-na-svetovnoizvestniya-bas", "text": "Общество \"Борис Христов\" днес отдаде почит на световноизвестния бас Борис Христов. Негови почитатели поставиха цвета на паметника му в София по повод рождението на големия артист. Големият оперен ас Борис Христов остава ярка следа не само с големия си талант, с който превзема световните сцени,  но и с огромната си обич към родината си и стремежа да помага и поддържа всичко българско. Прекарал голяма част от живота си извън България, маестрото пази българския си паспорт през целия си живот, въпреки че това му коства неприятности по време на тоталитарния режим в България.", "date": "2019.05.18", "title": "Общество \"Борис Христов\" почете паметта на световноизвестния бас"}
{"url": "https://www.faktor.bg/bg/articles/angelkova-predupredi-kontsesionerite-shte-kasame-dogovori", "text": "Ще бъдем безкомпромисни, ако се установи, че наематели и концесионери на плажове не спазват стриктно изискването за 50% свободна зона. При съмнение ще се правят геодезически заснемания на място и при нарушения договорите може да бъдат прекратени”. Това заяви министърът на туризма Николина Ангелкова на работна среща с представители на туристическия бранш в Обзор, съобщава \"Дарик нюз\". Заради системни нарушения, 30 договора със стопани на плажове са прекратени през последните 2 години. Само през 2018 г. от неустойки са събрани 480 000 лв., подчерта Ангелкова. И призова при съмнения за нередности на плажа да се пращат сигнали на създадения от ведомството електронен адрес. При оценката на кандидатите за концесионер сериозно значение оказва цената, на която ще се предлагат  чадъри и шезлонги на плажа. Целта е да се постигне максимално ниска цена за плажните съоръжения, но тя не може да се определя административно, а чрез пазарни механизми и в конкуренция.  Мобилните екипи за проверка на морските плажове са на терен още от януари, от 1 юни проверките ще са навсякъде. Ще има и изнесени приемни по Черноморието на Министерството на туризма, които да спомогнат за успешното протичане на сезона.", "date": "2019.05.18", "title": "Ангелкова предупреди концесионерите: Ще късаме договори"}
{"url": "https://www.faktor.bg/bg/articles/obshtestvo/udryat-plovdivski-zavedeniya-sas-soleni-globi-za-piratska-muzika", "text": "Общинската администрация в Пловдив подгони собствениците на кафенета, ресторанти и сладкарници за незаконна музика. В императивните писма, подписани от зам.-кмета Розалин Петков, се посочва, че в срок до 31 май всички собственици на заведения трябва да депозират договорите си за музикални права. Ако обектите не представят документите навреме, ги грози глоба от минимум 2000 лева. Горната граница е 10 000 лева, съобщава \"Марица\". По закон всеки обект, в който звучи музика, трябва да има специален лиценз. Това се отнася от хотели, магазини, спортни зали, казина до малки ателиета и дюкянчета. От началото на годината на общините в България бе вменено задължението да обикалят и следят за незаконна музика. Кметовете имат интерес от това, защото според промени в Закона за авторското и сродните му права 50% от събраните суми ще влизат директно в бюджетите на местните администрации. Досега тези функции се изпълняваха от няколко души в Министерство на културата. Пет или шест експерти бяха длъжни да обследват над 100 000 заведения в цялата страна, разказа преди няколко месеца Момчил Даскалов от \"Музикаутор\" на среща с пловдивските членове на Асоциацията на ресторантьорите и хотелиерите. От Нова година насам общинските служители са длъжни да проверяват търговските и туристическите обекти най-малко веднъж годишно. Цената за музикален лиценз по заведения зависи от броя на столовете /около 3 стотинки на ден за един стол/, а по хотелите - от броя на леглата /1 стотинка на ден за легло/. Ценоразписът за търговски обекти е на база квадратура - около 3 стотинки на ден се падат на 10 кв. м търговска площ. Писмата от Община Пловдив пристигат до собствениците на заведения с \"обратна разписка\" срещу личен подпис на получателя. Това се прави, за да няма \"неполучили и неразбрали\".", "date": "2019.05.18", "title": "Удрят пловдивски заведения със солени глоби за пиратска музика"}
{"url": "https://www.faktor.bg/bg/articles/petak-13/voennoto-razuznavane-sochi-rusiya-kato-iztochnik-na-naprezhenie-i-hibridni-zaplahi-za-upotreba-na-voenna-sila", "text": "Служба „Военна информация”(СВИ) или по-известна като Военно разузнаване към Министерство на отбраната публикува официално  . Службата, оглавявана от бригаден генерал Пламен Ангелов директно посочва Русия като източник, който продължава да създава напрежение в света, опитвайки се да се утвърди като глобален военен и политически фактор.  Разузнаването ни сочи Москва и като източник на хибридни операции и заплахи за употреба на военна сила. Ето какво се изтъква в раздела „Геополитически контекст и външна среда на сигурност”: „Ключово влияние върху обстановката по сигурността и геополитическата динамика имаха рисковете и заплахите с хибриден и асиметричен характер. Киберпространството устойчиво се оформи като нов домейн за водене на война. Основните предизвикателства пред сигурността в черноморския регион бяха свързани с изострянето на конфронтацията в Източна Украйна и липсата на напредък в уреждането на „замразения“ конфликт в Приднестровието. Върху стратегическата среда на сигурност съществено отражение имаше  Водената от нея политика на противопоставяне на Запада продължи независимо от икономическите санкции и влошаващите се социално-икономически условия в страната. Значителни рискове и заплахи за националната и съюзната сигурност генерира и активното използване от Москва на хибридни операции и заплахи за употреба на военна сила при защитата на интересите й. Кризата в Азовско море от края на ноември показа критично висока възможност за рязко нарастване на глобалното противопоставяне - инцидент с тактически характер в регионално, на пръв поглед, измерение доведе до ескалирането на напрежението между стратегически сили, в резултат на което на изпитание беше поставена съюзната архитектура за сигурност”. „През 2018 г. ясно заявената европейска перспектива пред Западните Балкани създаде предпоставки за понижаване на рисковия потенциал на региона. В този контекст се реализира успешната ратификация на договора от Преспа, активизираха се усилията за изработване на окончателно споразумение между Белград и Прищина”. Като положителна стъпка се отчита процесът на присъединяване на страните от Западните Балкани към Алианса и ЕС, като се изтъква, че той няма алтернатива като механизъм за елиминиране на конфликтния потенциал. Държавните лидери от региона са изправени пред необходимостта от прилагане на активни реформаторски политики и налагане на непопулярни във вътрешнополитически аспект решения.  „Независимо от положителните тенденции остават политическите противоборства, латентното междуетническо напрежение и социално-икономическите проблеми. Взаимните провокации между Сърбия и Косово продължават да възпрепятстват диалога помежду им, а процесът на присъединяване на Босна и Херцеговина към НАТО е в застой поради деструктивната роля на Р Сръбска”, отчита военното ни разузнаване. В доклада се отчита, че в „усложнената международна среда ЕС и НАТО останаха главен генератор на стабилност и оказват положителен ефект върху глобалната сигурност. Основни предизвикателства пред единството им продължават да са защитата от агресивното хибридно въздействие, популизмът и евроскептицизмът, постигането на консенсус по миграционната политика и др.”  Служба „Военна информация“ прогнозира, че нямат основания да считат, че „динамичните тенденции от последните години ще претърпят съществени позитивни изменения през 2019 г. главно поради липсата на устойчиви в глобален мащаб политически и икономически механизми за въздействие. Конфликтните зони в Сирия, Йемен, Либия и Източна Украйна ще останат терен на сблъсък на интереси и конкуренция за влияние както между регионални, така и между глобални сили. Същевременно неопределеността в отношенията на ЕС с Великобритания и на САЩ с Китай, а също напрежението между НАТО и Русия ще доминират пряко в международния дневен ред и ще затрудняват формирането на ефективен дипломатически инструментариум за превенция и разрешаване на кризи и конфликти”. „Приоритетно направление в дейността на разузнавателните органи остана изпълнението на задачи, свързани с  и заплахи за нашите страна и военни контингенти, обекти и граждани зад граница”, констатира още докладът. През 2018 година „12 офицери от СВИ успешно изпълняваха задълженията си на различни позиции в разузнавателни структури на НАТО (10) и ЕС (двама). Сътрудничество с партньорски служби През 2018 г. беше разширен обхватът на оперативното сътрудничество с партньорските служби, като СВИ взаимодействаше с 45 разузнавателни служби. Продължи успешното реализиране на съвместни специални операции за добиване на информация и разузнаване на обекти и фактори в конфликтни региони, които пораждат асиметрични рискове и заплахи. През годината Службата осъществи общо 205 мероприятия с партньорски служби. По линия на обмена в СВИ постъпиха 1704 документа, а на партньорите бяха предоставени 3866 - част от тях по провежданите съвместни специални операции”. Според военни експерти това е най-смелият доклад на военното ни разузнаване по отношение на Русия, която директно е посочена като източник на конфликти, напрежение и хибридни атаки. В доклада на същата служба през 2017 година не беше спомената и дума за Русия, но сега акцентът е директно поставен. В доклада на ДАНС например за 2018 г. за хибридна война изобщо не се говори, спестена е и темата за Русия. Предстои да видим доклада на Държавна агенция „Разузнаване”, за да се ориентира обществото за приоритетите на специалните ни служби.", "date": "2019.05.18", "title": "Военното разузнаване сочи Русия като източник на напрежение и хибридни заплахи за употреба на военна сила"}
{"url": "https://www.faktor.bg/bg/articles/obshtestvo/dosietata-h/23-godini-sled-smartta-na-vanga-prezident-vladika-i-prokuror-s-lichna-izpoved-za-neya-v-nov-dokumentalen-film", "text": "Първият президент на република Калмикия в Руската федерация и президент на Световната федерация по шахмат (ФИДЕ) Кирсан Илюмжинов започна активна рекламна кампания в Twitter на най-новия филм за петричката пророчица леля Ванга. В Русия премиерата ще бъде в края на май, а в България в началото на юни. Преди дни в Twitter Илюмжинов, чийто профил е следен от хиляди международни политици, бизнесмени и спортисти, написа: „По покана на автора взех участие в новия руско-български проект – двусериен документален филм, посветен на великата българска пророчица, в който има много сензации, неизвестни факти, ексклузивни материали, включително и последната изповед на Ванга. Около нея днес има достатъчно много спекулации, но се надявам, по-скоро съм уверен, че новият руско-български филм с работно заглавие „Цялата истина за Ванга и Ванга – човек и феномен” ще развенчае много митове.  Интервюто с владиката архиепископ Йоан е един от ключовите фрагменти в новия филм за Ванга”. Под коментара си Кирсан Илюмжинов е публикувал своя снимка с бившия игумен на Роженския манастир владика Йоан. Политикът-шахматист всъщност е вдъхновител за най-новия филм за нашата пророчица, която е много известна и обичана в Русия, Македония и България. Той се срещнал с нея в Рупите преди много години, чрез сценариста и режисьор на филма Стоян Петров. Още на първата среща, когато бил едва 30-годишен бизнесмен без всякакъв афинитет към политиката, Ванга му предсказала, че ще стане президент на страната си. Освен интервюто с изповедникът на Ванга владика Йоан Богослов, който за пръв път проговаря за близките си отношения с петричката пророчица, във филма ще говорят още проф. Недим Генджев, шофьорът на леля Ванга - Жоро Търнаджиев, бившият прокурор и осиновен син на пророчицата Димитър Вълчев, прессекретарят на Борис Елцин - Сергей Медведев, и много др. Във филма за пръв път ще се видят и чуят предсказанията на Ванга за България, Русия, Америка и Япония, както и предупреждението й, че светът е на прага на Трета световна война. Премиерата на документалния филм в София ще е в началото на юни (зала 1 на НДК – 7 юни ), а предстои и излъчването му в САЩ, Eвропа и Канада, които също са проявили интерес към лентата.", "date": "2019.05.18", "title": "23 години след смъртта на Ванга -  президент, владика и прокурор с лична изповед за нея в нов документален филм"}
{"url": "https://www.faktor.bg/bg/articles/novini/svyat/boris-dzhonsan-e-absolyuten-lider-v-borbata-za-premierskiya-post-vav-velikobritaniya", "text": "Бившият външен министър на Обединеното кралство Борис Джонсън е основният претендент за поста британски премиер след евентуалната оставката на сегашния ръководител на правителството Тереза Мей, пише британският вестник The Times, цитиран от TACC.  Вестникът публикува резултатите от проучване сред членовете на управляващата британска Консервативна партия, проведено от социологическата служба YouGov. Според данните от изследването бившият външен министър е подкрепен от 39% от участниците в изследването. Доминик Рааб, бивш министър за Брекзит, е на второ място по популярност с голяма разлика от Джонсън. Според проучването, симпатиите на консерваторите също ще бъдат на страната на Джонсън в съотношение от 59% до 41%. На трето място са министърът на околната среда, храните и земеделието Майкъл Гоув и вътрешният министър Саджид Джавид, с подкрепата на 9% от анкетираните.  Бившият шеф на британското външно министерство и бивш кмет на Лондон Борис Джонсън заяви в четвъртък, че възнамерява да участва в борбата за поста на лидер на Британската консервативна партия, а оттам и за премиер на страната, когато Тереза Мей напусне тези длъжности. Сегашният британски премиер каза по-рано, че ще подаде оставка веднага след като парламентът приеме проекта за споразумение с ЕС за Брекзит, но не посочи какъв ще бъде бъдещият й план, ако сделката не премине през парламента. Греъм Брейди, ръководител на Комитета на Консервативната партия „1922 г.“, обединяващ обикновени парламентаристи от Тори, заяви в писмено изявление, че датите за напускане на ръководителя на британското правителство и за избор на нов лидер на Консервативната партия ще бъдат определени в началото на юни след парламентарния вот по проекта за споразумение за Брекзит.", "date": "2019.05.18", "title": "Борис Джонсън е абсолютен лидер в борбата за премиерския пост във Великобритания"}
{"url": "https://www.faktor.bg/bg/articles/georgi-harizanov-1-4", "text": "\"Президентът Румен Радев очевидно работи в полза на социалистическата партия и неговите кандидати в листата им\". Това каза пред „Фокус“ политическият анализатор Георги Харизанов. Той добави още, че настояването на държавния глава да се разкрие банковата тайна и офшорните сметки е евтин трик, а вмешателството му в работата на съдебната власт отстрани изглежда странно.  \"ГЕРБ не губят от това, че водят положителна кампания, въпреки че на някои от поддръжниците на партията би им се искало да има по-резки и по-категорични отговори на всички критики и спекулации от страна на опозицията\", обясни той. \"Инициативата на главния прокурор да разследва офшорни сметки и имоти на български политици в чужбина не би довела до реални резултати\", каза още Харизанов.  \"Действията на президента целят активност и попадане в медиите и заглавията, чрез което да се налее доверие в неговите кандидати в листата на социалистическата партия\", каза той. \"Смехотворната претенция за равна отдалеченост работи до момента, в който не се сетим, че четвъртият в листата на БСП продължава да е шеф на стратегическия съвет на президента, назначен с негов указ. Не мисля, че г-н Радев има други служители, особено пък ръководители на негови звена, които са в политическите листи на други партии, за да може да претендира, че е равноотдалечен“, каза още той.", "date": "2019.05.18", "title": "Георги Харизанов: Президентът работи в полза на БСП и на своите кандидати в листата ѝ"}
{"url": "https://www.faktor.bg/bg/articles/novini/balgariya/magla-ot-fin-prah-se-stele-nad-tsyalata-strana", "text": "Атмосферата над страната ни от няколко дни е наситена с прах от пустините на Северна Африка, показват данните на Гръцката метеорологична служба. Облакът от фин пясък е обхванал България, Сърбия, Гърция и други балкански държави. В следващите дни концентрацията ще се увеличи, а обхватът на запрашената територия ще се разшири на север чак до Полша и Германия, както и на североизток към Украйна. Прогнозата е облакът да се оттегли след 23 май.  На този етап станциите за измерване на чистотата на въздуха на Изпълнителната агенция по околна среда у нас не отчитат опасни стойности на фините прахови частици. Въпреки това, видимостта е намалена. По равните открити повърхности се вижда прах, а ако завали, дъждът ще е кален.", "date": "2019.05.18", "title": "Мъгла от фин прах се стеле над цялата страна"}
{"url": "https://www.faktor.bg/bg/articles/novini/svyat/otkriva-se-magistrala-koyato-svarzva-sarbiya-s-makedoniya", "text": "Открива се магистрала, която свързва Сърбия с Македония, информира скопската телевизия ”TB 21”. От Ниш до Солун ще се пътува за три часа. С това \"мото\" днес се открива магистралата от Коридор 10, която минава през Гърделичката клисура. Премиерът Зоран Заев също ще присъства на церемонията по откриването по покана на сръбския президент Александър Вучич. С новата магистрала сръбските граждани лесно ще пътуват до Македония, както и към Гърция, която е водеща дестинация за почивка на сърбите. В същото време това беше и последния участък без автомагистрала от Македония към централноевропейските и западните страни.", "date": "2019.05.18", "title": "Открива се магистрала, която свързва Сърбия с Македония"}
{"url": "https://www.faktor.bg/bg/articles/merkel-i-makron-v-chelen-sblasak-za-sledvashtiya-shef-na-evrokomisiyata", "text": "Европейските парламентарни избори следващата седмица ще предизвикат политическа битка за най-мощните постове в Брюксел, като Германия и Франция ще спорят кой да се наложи. При това битката ще се води цялото лято. Фаворитът за председателския пост на Еврокомисията, който все още е зает от Жан-Код Юнкер, е германският евродепутат Манфред Вебер. Той е кандидатът на Европейската народна партия (ЕНП), която пък е главният десноцентристки блок в Европарламента. Но главният спонсор на Вебер, германската канцлерка Ангела Меркел, е в схватка с френския президент Емануел Макрон, който се противопоставя на Вебер, а столиците на ЕС не искат да оставят на Европарламента решението на спора. \"Ако Германия не получи Комисията заради Франция, тогава и Франция няма да го получи\", прогнозира добре информиран вътрешен човек в Брюксел. Това съответно намалява шансовете на Мишер Барние, който води от името на ЕС преговорите за Брекзит. Това пък би могло да отвори вратата за някой друг кандидат, евентуално за напускащата комисарка по конкуренцията Маргрет Вестагер, която е бившата датска министърка и \"звездата” в администрацията на Юнкер. Ако това наистина стане, тя ще стане първата жена, която ще се качи на върха на ЕС. Вестагер не е евродепутатка, но е предложена от либералната група АЛДЕ, която се очаква да нарасне по размер и сила с присъединяването към нея на хора от центристкото движение на Макрон. Тази демократично-компромисна фигура може да успокои привържениците на т. нар. процедура \"шпиценкандидат”, при която лидерът на най-голямата група в Европарламента – в случая ЕНП на Вебер - трябва да седне в председателското кресло на Еврокомисията. \"Канцлерът ще подкрепи кандидатурата на Вестагер, защото парламентът ще настоява кандидатът да дойде от една от политическите групи\", увери високопоставен политическият източник. Пълно неразбирателство Няколко парламентарни източника потвърдиха за Франс прес, че никой кандидат, който не е минал през процедурата на „шпиценкандидат” няма да бъде приемлив за евродепутатите. В същото време кандидатът не трябва да бъде предложен от мнозинство, което има подкрепа на всемогъщия Европейски съвет (ръководителите на страните-членки). Доскоро в Брюксел се говореше, че Барние може да бъде компромисен кандидат. Уважаваният преговарящ е от ЕНП, от която е и канцлерката Меркел. Но той е от Франция на Макрон. Миналата седмица, когато лидерите на ЕС се събраха в румънския планински курорт Сибиу, Меркел не реагира, когато Макрон публично се обяви срещу Вебер и самата процедура на \"шпиценкандидат”. \"Не трябва да правим компромиси с един лош кандидат\", коментира Макрон, което бе възприето като удар както срещу Вебер като консервативен съюзник на Меркел, така и срещу сегашния шеф на Комисията и бивш кандидат на ЕНП Юнкер. На предишната европейска среща Макрон вбеси колегите си, противопоставяйки се срещу удължаването на крайния срок за Брекзит, като по този начин изрази подкрепата си за Барние. След Сибиу Меркел призна в интервю, че понякога тя и Макрон \"се борят\" по отделни въпроси, а вътрешните хора в Брюксел описват тази дума като учтив евфемизъм за \"ужасни\" отношения. \"Липсата на разбиране е пълна\", каза един от тези хора . Сред останалите кандидати за най-високия пост в ЕС е холандецът Франс Тимерманс, който ръководи групата на социалдемократите. В момента той е първият зам-председател на Еврокомисията и на Юнкер. Конна търговия Над 400 млн европейци имат право да гласуват в серия от избори между четвъртък и неделя, след което лидерите на групите ще преговарят в Страсбург за новите избираеми длъжности. Но националните лидери ще искат да наложат своя избор за най-високите постове в общността. Така че Европейският съвет ще се срещне на 28 май, почти веднага след вота. Там те ще започнат лов не само за някой, който да смени Юнкер в Комисията, но и кой да смени бившия полски премиер Доналд Туск като председател на съвета на лидерите. Други важни постове, подлежащи на смяна, в момента се заемат от италианци: от върховния представител за външните отношения Федерика Могерини, шефа на Европейската централна банка Марио Драги и председателя на Европарламента Антонио Таяни. Служителите в Брюксел са склонни да смятат, че висшите постове ще бъдат разпределени по географски признак и ще обхванат целия континент, а търгът между бъдещия Европарламент и Европейския съвет ще се определят и от идеологически фактори. Но мнозина, включително и самата Вестагер, настояват, че този път жените трябва да получат справедливо дял. След срещата на 28 май Туск си е поставил задачата да състави списък от кандидати, които да бъдат одобрени на планираната среща на върха на Европейския съвет на 20 и 21 юни. \"Ще направя всичко възможно, за да изградя по-голямо равновесие от днес\", зарече Туск в Сибиу.", "date": "2019.05.18", "title": "Меркел и Макрон в челен сблъсък за следващия шеф на Еврокомисията"}
{"url": "https://www.faktor.bg/bg/articles/avstriyskiyat-vitsekantsler-hans-kristian-shtrahe-podade-ostavka", "text": "Австрийският вицеканцлер Ханс-Кристиан Щрахе от крайнодясната Партия на свободата съобщи днес, че подава оставка и ще бъде сменен от транспортния министър Норберт Хофер след като злепоставящо го видео бе публикувано от германски вмедии, предаде Ройтерс. Щрахе заяви, че е предложил оставката си на канцлера Себастиан Курц по-рано днес, за да предотврати рухването на управляващата коалиция между консервативната Народна партия на Курц и Партията на свободата. Макар да настоява, че не е нарушил никакви закони, Щрахе признава, че е замесен в \"изключително конфузна, пиянска афера\".", "date": "2019.05.18", "title": "Австрийският вицеканцлер Ханс-Кристиан Щрахе подаде оставка"}
{"url": "https://www.faktor.bg/bg/articles/novini/balgariya/borisov-otpuskame-500-hil-lv-za-pridobivane-na-chastnite-ulitsi-na-azotno-toroviya-zavod-v-stara-zagora", "text": "\"На следващото заседание на Министерски съвет ще отпуснем около 500 хил. лв. за придобиване на частните улици на Азотно-торовия завод в Стара Загора\". Това каза пред журналисти в Стара Загора министър-председателят Бойко Борисов. \"Оставям на журналистите да разберат кои са правили този завод през 2006 г. ГЕРБ въобще ги е нямало на картата тогава“, обясни Борисов.  Той посочи, че не може в центъра на България на 1500 дка да не могат да дойдат инвеститори, защото е земята е частна. „На хората тук съм дошъл да кажа, че всичко това ще го свършим. Исках да дойда да го видя, защото кметът ми обясняваше и аз не можех да повярвам. Така че ще купим тези 80 дка и ще ги дадем“, заяви Борисов. От своя страна, кметът на Стара Загора Живко Тодоров заяви, че собственикът на тези улици е фалирал и друг чрез съдя-изпълнител е успял да ги придобие. „Ние влязохме в разговор с новия собственик и започнахме да се договаряме за това да ги купим. Благодарение на премиера, който заяви, че Министерски съвет на следващото си заседание ще отпусне пари, ще можем да купим улиците. И през следващите месеци ще работим за подобряване на инфраструктурата“, каза още той.", "date": "2019.05.18", "title": "Борисов: Отпускаме 500 хил. лв. за придобиване на частните улици на Азотно-торовия завод в Стара Загора"}
{"url": "https://www.faktor.bg/bg/articles/novini/balgariya/desislava-atanasova-mila-mi-korneliya-obyasni-na-horata-zashto-ne-iskash-da-im-se-uvelichavat-zaplatite", "text": "Депутатът от ГЕРБ Десислава Атанасова отговори във Фейсбук на Корнелия Нинова Председателката на БСП написа дълъг пост, в който обвинява, че Бойко Борисов харчи 6 млрд. лв., но не се знаело за какво.   \"Корнелия, писала дълъг пост как Борисов изхарчил милиарди без да я пита. Мила ми, Корнела, моля те, в подобен пост да обясниш на лекарите, медицинските сестри, хората с увреждания, учителите, тютюнопроизводителите, засегнатите от градушки и наводнения земеделски производители, пчелари, и всички български граждани, които искат по-добра инфраструктура /магистрала, път, тротоар, канализация, детска градина, училище/, че ти и БСП НЕ сте съгласни да им се повишат заплатите или помощите, да ги обещетят при природни бедствия, фалирали или неплатежоспособни прекупвачи на тютюн, а предпочитате хората да просят, да не се лекуват, да са без път, канализация и да газят в калта!\", написа Атанасова в социалната мрежа.", "date": "2019.05.18", "title": "Десислава Атанасова: Мила ми Корнелия, обясни на хората защо не искаш да им се увеличават заплатите"}
{"url": "https://www.faktor.bg/bg/articles/novini/balgariya/premierat-tarsya-podhodyasht-chovek-za-zam-ministar-na-energetikata-no-kadrite-sa-dosta-malko", "text": "Търся подходящ човек за зам.-министър на енергетиката, но кадрите в този сектор са доста малко. Това каза пред журналисти в Стара Загора министър-председателят Бойко Борисов. На въпрос кога ще назначи зам.-министър на енергетиката Борисов уточни, че в този сектор кадри трудно се намират. „Действително търся подходящ човек, но кадрите в енергетиката са доста малко. Поели сме ангажимент към Марици-те, защото парите, които се плащат за емисиите, са огромни“, обясни Борисов. Той посочи, че в следващите години трябва да се мисли за енергията от въглища. „И трябва с хората да се говори, да се мисли колко години можем да плащаме пари, за да я добиваме тази енергия. Това е тема, която искам спокойно да се направи. Не трябва да се говори за нея с политически окраски, защото парите ги плащаме всички“, подчерта министър-председателят. Борисов заяви, че по отношение на въглищните централи България не трябва да се сравнява със своите съседни страни, защото част от тях не са в ЕС.", "date": "2019.05.18", "title": "Премиерът: Търся подходящ човек за зам.-министър на енергетиката, но кадрите са доста малко"}
{"url": "https://www.faktor.bg/bg/articles/novini/svyat/volodimir-zelenski-shte-si-varnem-krim-no-nyama-da-e-skoro", "text": "Избраният за президент на Украйна Володимир Зеленски вярва, че Крим ще се върне в състава на страната му, но \"пътят ще е дълъг\", предаде ТАСС. \"Днес е 75-ата годишнина от началото на депортирането на кримските татари. Вярвам, че ще освободим родината на кримските татари от окупацията. И дори пътят към връщане на Крим да е дълъг, ще го изминем заедно\", написа Зеленски във Фейсбук. През април 2014 г. - месец след анексията на Крим от Русия, президентът Владимир Путин подписа указ за реабилитация на кримско-татарския и други народи на полуострова, пострадали от сталинските репресии. Според официални данни на кримските власти, цитирани от ТАСС, сега в Крим живеят 268 700 души от депортираните и впоследствие реабилитирани народи, включително 260 100 кримски татари и общо 8600 арменци, българи, гърци и немци.", "date": "2019.05.18", "title": "Володимир Зеленски: Ще си върнем Крим, но няма да е скоро"}
{"url": "https://www.faktor.bg/bg/articles/obshtestvo/zakon-i-red/zavedoha-delo-i-sreshtu-piara-na-ivancheva-snimka", "text": "Прокуратурата повдигна обвинение срещу пиара на бившата кметица на \"Младост\" Десислава Иванчева. Петър Кърджилов сам се \"похвали\" във Фейсбука си. Той не знаел за какво са му връчили призовка, но предполага, че е заради виковете му срещу прокурорите по време на делото срещу бившата си шефка.  \"Започнало е досъдебно производство срещу мен. Днес ми връчиха призовка в качеството ми на обвиняем. Не пише в какво съм обвинен, не ми каза и разследващият полицай на когото се обадих. Не можел да установи самоличността ми и нямал право да дава информация. Най-вероятно става въпрос за виковете ми срещу прокурорите по делото срещу Иванчева и Петрова когато се строиха да дават интервюта на медиите след прочитането на присъдите в Специализирания наказателен съд. Не зная дали са призовани и другите поддръжници на Десислава и Биляна, които също викаха в съда срещу бандата на Цацата и Гешев\", написа в социалната мрежа Кърджилов.", "date": "2019.05.18", "title": "Заведоха дело и срещу пиара на Иванчева (снимка)"}
{"url": "https://www.faktor.bg/bg/articles/obshtestvo/organizatorat-na-ekspeditsiyata-ivan-tomov-ne-e-tryabvalo-da-spi-v-lager-4", "text": "\"Иван Томов беше издръжлив и силен алпинист, но всеки може да развие планинска болест, а на голяма надморска височина тя е изключително опасна\", каза за Дарик Чатур Таманг, директор на компанията организатор на експедицията на българския алпинист, който загина на 17 май, след като покори хималайския връх Лхотце. Таманг добави, че са се опитали да проведат и спасителна акция с вертолет, но се оказало, че такава не може да бъде извършена на височината на Лагер 4 от 7800 м.   Руската алпинистка Настя Рунова, която изкачи върха заедно с Иван Томов, също е в тежко състояние. Тя е транспортирана тази сутрин с хеликоптер от Лагер 2 и е в болница в непалската столица Катманду. Чатур Таманг разказа, че Иван Томов, когото познава отдавна, е опитен катерач. С компанията „Чатурс Трекс енд Експедишънс“ българският алпинист е изкачил и връх Манаслу. „В началото, когато тръгнаха от базовия лагер, Иван се чувстваше много добре. След изкачването на Лхотце, не бях там, не знам защо е решил да остане в Лагер 4 на толкова голяма височина, тъй като там той беше без помощ от шерпа и без кислород”, разказа Чатур Таманг.   Иван Томов се е изкачил до Лагер 4 на 7800 м, а след това на 16 май е атакувал четвъртия по височина връх в света, стъпвайки на него около 9.40 ч. сутринта. „На 17-ти сутринта Настя се свърза с нас и ни каза, че той се чувства много зле. Препоръчахме й да му даде кислород и лекарства като дексаметазон. След няколко часа той се е почувствал още по-зле. Изпратихме на помощ шерпа, но беше късно. Изпратихме го от Лагер 2, който е на 6400 м  и когато той стигна до Лагер 4, Иван беше починал“, допълва той.   Чатур Таманг каза още, че са направили опит за спасителна операция с хеликоптер и спускане на въжета. „Хеликоптерната компания каза, че може да извърши такава операция само от Лагер 3 на 7300 м, а Лагер 4 е твърде високо. Всичко обаче се случи много бързо. Настя, която беше с Иван, ни каза, че той вече е в безсъзнание. Испанските алпинисти, мисля, че са били трима души, са се опитали да го издърпат надолу, но не са успели, тъй като той е бил напълно неконтактен“, казва Таманг. По думите на Чатур Таманг, Настя Рунова и другите алпинисти горе в планината са съобщили, че Иван Томов е починал около 13.30 ч. Един час по-късно са тръгнали към Лагер 2. „Настя също се чувстваше много зле и изпратихме спасителен екип, за да я свалят в Лагер 2, а тази сутрин около 9.00 ч. непалско време я транспортирахме с хеликоптер в Катманду и сега е в болница. Някои спортисти се изкачват без кислород, за да изпитат силата и издържливостта си, но това е много рисковано, добави Таманг.", "date": "2019.05.18", "title": "Организаторът на експедицията: Иван Томов не е трябвало да спи в Лагер 4"}
{"url": "https://www.faktor.bg/bg/articles/obshtestvo/ulitsata/otkriha-skrivalishte-v-koeto-veroyatno-e-zhivyal-izdirvaniyat-ubiets-ot-kostenets", "text": "Полицаите откриха скривалище с три изхода на няколко километра от Костенец. Възможно е там да се е крил издирвания за две убийства Стоян Зайков. Вътре е имало дрехи и храна, но засега не е ясно кога за последно укритието е било използвано.  Това е втора находка за участниците в разследването в рамките на деня, защото сутринта беше открита и ловна пушка, която е със същия калибър като оръжието, с което на 14 май беше застрелян Валентин Петров, съсед и братовчед на Стоян. По последна информация убийството е станало между 19 и 21 ч., когато около къщата е имало доста хора, пише TrafficNews. От екипа на МВР, който е базиран в Костенец, засега не са сигурни, че скривалището е направено и ползвано от Чане, защото много местни бракониери имали навика да правят подобни укрития. Те са ползвани като т. нар. чакало, откъдето ловците дебнат и отстрелват дивеча.  Намерената ловна пушка пък била разглобена и прибрана в кутия, заедно с много патрони. Според криминалистите това означава, че собственикът й, който най-вероятно е Зайков, е имал готовност да я ползва отново.", "date": "2019.05.18", "title": "Откриха скривалище, в което вероятно е живял издирваният убиец от Костенец"}
{"url": "https://www.faktor.bg/bg/articles/politika/hlyab-i-pasti/revanshizmat-ot-krushovitsa-75-grazhdanska-kvota-i-edna-sorosoidka", "text": "Корнелия Нинова прояви особен талант и постигна висоти в това да разбие ядрото на БСП, да го разедени и дезориентира. В стремежа си „да обнови“ партията, тя я разрови и започна еднолично да я подменя. Иска нещо, но постига нищо. Няма спор, че БСП трябва да се превърне в модерна партия, да се еманципира от комунистическия архаизъм и да тръгне по съвременен път. Световната конюнктура е изключително подходяща за възход в политическия маркетинг на БСП. Ексцесията на неолиберализма и появата на консервативни вълни за нов по-достоен свят, обърнат към запазване на националните и семейни ценности, осъзнаването на глобализацията като задънена мрежа на хегемонизма, възникването на многополюсен модел създават изключително подходяща среда за събуждане на електоралния потенциал на БСП. Но ръководството на тази партия не е подготвено да напусне дребното политическо интригантство и да създаде една грамотна маса от избиратели. То не е готово да прибавя съмишленици, да защитава каузи, да буди политическа енергия и ентусиазъм. Нинова счита, че е неотразимо различна в действията си, че шокира всички с ходовете си, но всъщност много активно нищоправи в БСП. С доминиране на гражданска квота в листите не се укрепва партия. А самият факт, че козовете, които Нинова изважда от джоба си, са основно гражданска квота, говори за личната й оценка за състоянието на партийния капацитет.   Да мобилизираш цялата партия да се бори срещу петия в листата по време на кампанията, това е, меко казано, неприлично. Избирателите на БСП със сигурност мислят различни неща за Станишев. Предвид продължителния му престой начело на партията много хора са уморени от политическия му профил. Но независимо от всичко това Станишев е човекът от България, който заема най-висока позиция в европейския политически елит. Вместо да общува с него (да общува, не да го харесва!), Корнелия се посвети на това да води кампания срещу него. И войната не е заради някакво си „уволнение“ в миналото. Или може би Корнелия е забравила, че е имала и „назначение“?! Войната е защото Станишев е твърде различен от нея. Той е рафиниран и напълно интегриран в европейския политически разговор. Корнелия е абсолютен негов антипод, но не като разбирания или идеи, а като провинциален комплекс. Така че реваншизмът на Корнелия е предсказуем. Едно е да не си съгласна с Истанбулската конвенция, друго е да разчистваш хората на Станишев до крак, заменяйки ги с каквото и да е, хванато от гората, но притежаващо най-важното качество – да е достатъчно тъпинко, че да не смущава ръководителката. Забавно и едновременно отчайващо е да се наблюдава как тази нелепа гонка на личностна основа се представя като битката на консервативното ляво срещу глобалния либерализъм (в лицето на Станишев). Корнелия няма нито стратегия, нито политическа философия, нито знания за световните процеси. Има антипатии. Хитростта на реформаторката Корнелия Нинова стигна дотам, че да предизвика преподреждане на листата. Двете лобита, това на Корнелия и това на Станишев, се сблъскаха и заедно родиха гафа „Цветелинка“, която не знае кой е финансовия министър в България, чийто политически представител ще става, нито пък във Великобритания, където парадоксално, но работи в тази сфера. „Покачените на пиедестала“ винаги се стремят да получат една фасадна демокрация, която задкулисно да контролират. Само че Корнелия се провали, не успя да проконтролира напълно вота в Националния съвет. Затова и появата на третата в листата на БСП отстрани изглежда хем налудно, хем резонно. Няма как да не се стигне до поредния гаф, след като стратегията на Нинова е дребноинтригантска. Така БСП ще изпрати в Европарламента 75% гражданска квота и една соросоидка, която тепърва ще репетира пред огледалото имената на европейските знакови политици. Корнелия разчита на малограмотността на възрастния електорат на БСП. Ако хората знаеха повече за машинациите й, щяха да я бламират на самите избори като просто не гласуват.Комичните изпълнения в БСП никога не свършват, защото партията е приемник на една от най-лошите черти на комунистическия режим, а именно връзкарството. Единствените млади хора, които се присъединяват към тази партия, са синове и дъщери на партийни функционери. Затова партията продължава да води много активен задгробен живот, който Корнелия се опитва да маскира с демонстрация на странни младежи, които непрекъснато прибавя около себе си на преден план. Но предният план и камуфлажът, подобно на потьомкините села по маршрута на Екатерина II, не са цялата истина за състоянието на нещата. Корнелия така и не понечи да изработи стратегия за БСП – накъде върви тази партия, какъв е нейният профил, какви са избирателите, какво мислят. Соросоиди ли са, автомобилни състезатели ли са, бивши номенклатурчици ли са, що са? „Визия за България“ дори не искам да я коментирам. Банален документ, писан на парче от хора, пишещи партийни документи. Многократните демонстрации на напълно противоположни политически тези показват, че Корнелия е политически неподготвена, както и това, че не ползва (тъй като тя „знае всичко“) съветите на никакви експерти около себе си. „Интелектуалните“ капацитети като Драго Стойнев, Атанас Зафиров, Георги Свиленски и други подобни довършват задръстването. Ръководителката на БСП хем счита Тачър за образец, хем говори за социалистически идеи. Хем на моменти подкрепя Орбан за национално отговорната му политика, хем поставя класическа соросоидка в листата на БСП. Хем е другарка-социалистка, хем е за Кьовеши, която гони другарите й социалисти в Румъния. Хем е срещу джендъризма, хем слага хора от „Милениум“ на избираема позиция. Дали „Милениум“ са срещу джендъризма? Или са me too?Корнелия не знае. Не иска и да знае. Тя разчита на бутафорен политически пиар – да избере две-три по-известни лица за изборите и толкова. Политическите възгледи на Корнелия функционират задоволително. Но хората от БСП-то не са много взискателни към лидерите си. Те считат, че партията ще преживее всеки един лидер, заедно с неговите големи грешки. Заради номерата на Корнелия гарнитурата в листата се оказа основното ястие. Затова БСП ще продължи да загива, тъй като елитът на партията ще прави тъкмо обратното на разбиранията на електората. Това е елит, печално манипулиран рефлексивно отвън и в същото време неспособен да осъзнае бързите трансформации в политическата действителност на света. Едно е да рекетираш ГЕРБ (ще вдигаме въпроса, докато не ни платите!), както беше по времето на скандала с ЧЕЗ, друго е да следиш отношенията между великите сили и да внимаваш как ще се отрази сблъсъкът им на националния ни терен. А съвсем трето е, да имаш смелост да защитиш националния интерес. Мълчаливото съгласие с безумствата на Корнелия минава червената линия на партийното възпитание. Първо ръководителката обяви война на старчоците в БСП, после започна чистка на кръговете около Станишев и Миков, и след това подреди около себе си неориентирани същества, цялата несъстоятелност на партийната флора и фауна. Плюс, разбира се, някои вечни фигури, без които Бюрото не може да функционира и да дирижира партийните потоци, интриги и пленуми... С листата и кампанията, която води, Корнелия демонстрира, че е брутална по отношение на БСП. Никой не жъне, преди да е посял каквото и да било. Не може да рушиш и да очакваш почести. БСП не е лидерска партия и трябва да имаш качества, за да общуваш и организираш партийния живот. Корнелия е недоверчива, импулсивна, хаотична, рязка, отмъстителна и лишена от стратегическо мислене. Третата в листата (плод на демокрацията в Националния съвет) показва, че политическата подготовка на гласуващите е сведена до ангажиране в лобита, а не е реално политическо знание. Ако се чудите коя е последната голяма лъжа в българската политическа действителност, то това е, че БСП набира някаква електорална сила. Откакто ГЕРБ обявиха, че ще изграждат газопровод, продължение на „Турски поток“, започнаха техните проблеми. Заявката за АЕЦ „Белене“ също поражда притеснения у „началниците“. Бойко е подложен на дяволски натиск от страна на външните фактори,  които са готови да постелят пътека на Корнелия, за да стигне до премиерското кресло. По принцип дори прекъсването на намеренията за тези проекти при предсрочни избори и смяна на правителствата е достатъчен успех за хегемониалните интереси. Отлагането на едно решение е предпоставка за неслучване. Най-големият парадокс в цялата политическа ситуация е, че електоратът на БСП е традиционно настроен приятелски към руската държава. И той ще гласува в предвидената схема, за да разклати ГЕРБ, с което да провали въпросните инфраструктурни проекти. Гениално е да употребиш енергията на враговете си за свои цели! На тези и на следващите избори БСП ще бъде употребена срещу ГЕРБ, за да бъдат преустановени намеренията на България за „Турски поток“ и АЕЦ „Белене“. Не си мислете, че Корнелия, ако дойде на власт, ще задвижи тези проекти! Ще се направи опит тя бъде инсталирана във властта, но ако тя посегне към проектите, моментално ще й се стовари тежка политическа криза на главата. И така правителствата ще се сменят, за да не им остане дъх да предприемат каквото и да било. Тази технология работи в държави, където няма здрав политически разум. Орбан и Меркел устояха. Претърпяха лични и партийни загуби, но защитиха националния интерес. Ние не можем. Имаме сили за соросоиди в листата, за дребни мошеничества, за политическо разкешване, да наредим любовниците си по листите и пр. Но нямаме сили за национална доктрина. Ще свалим Борисов, после ще свалим и Нинова, но инфраструктурни проекти няма да направим. През 1936 г. Рузвелт казва, че неговото поколение американци има среща със съдбата. Ние, българите, непрекъснато имаме среща със съдбата по време на всички политически избори. Така и не разбрахме, че не ние избираме, а нас ни избират в една или друга схема. Подреждат ни като пионки под смешните лозунги и клишета. Използват лявото и дясното, центристкото и крайното, използват дори патриотичното... за геополитически цели, които нямат нищо общо с националните ни интереси. Не е Нинова тази, която ще събори ГЕРБ. Ако се наложи, ще й го съборят, пък тя ще даде пресконференция, че е спечелила изборите. Но не бива да забравяме, че при технологиите с човешки фактор не всичко зависи от главния наредител. Понякога нещата не се получават. Или се променят в движение. И времето на Корнелия ще отмине. Ще дойде друг на нейно място. Но тя няма да е направила партията по-грамотна, няма да е създала смисъл и стратегия, защото е фокусирана върху къси комбинации и евтини цели. Аман от пилоти и състезатели, от хора, които нямат представа какво е политиката! Политиката е професия. Корнелия е инициатор на вкарването на множество безпомощни същества в политиката. Заради неосъзнатото си усещане, че така тя доминира в ситуацията. Или младоци, или неопитни. Или и двете. Забележете, че при хората, които Корнелия пробутва, интелигентността в никакъв случай не е най-важното качество. По-важна е неопитността. За да може Нинова да е кукловодителката. Само че добрата политика е екипно занимание. Добрата политика не е поредица от хрумки на самостоятелно веселяща се ръководителка. Да си кажем истината. Корнелия паразитира върху споен от миналото (а не от нейните качества) електорат, и това й дава огромно предимство за грешки, каквото ГЕРБ не притежава. И вместо да доизгражда този електорат, тя неграмотно го руши. Както казва американският мислител Емерсън: „В безразсъдството има надежда, в посредствеността – никаква“.", "date": "2019.05.18", "title": "Реваншизмът от Крушовица - 75% гражданска квота и една соросоидка"}
{"url": "https://www.faktor.bg/bg/articles/novini/svyat/vizhte-pette-nay-golemi-kompanii-koito-se-zanimavat-i-s-orazhiya", "text": "Koмпaнии ĸaтo Міtѕubіѕhі и Rоllѕ Rоусе ca извecтни c тoвa, чe пpoизвeждaт peдицa пpoдyĸти - oт мoтoциĸлeти дo ĸлимaтици. Te oбaчe oпepиpaт и нa дocтa пo-paзличeн пaзap. Πocлeдният дoĸлaд зa opъжeйнaтa индycтpия нa Cтoĸxoлмcĸия мeждyнapoдeн инcтитyт зa изcлeдвaнe нa миpa вĸлючвa ĸлacaция oт 100 ĸoмпaнии, пpoизвeждaщи opъжия, пишe Вuѕіnеѕѕ Іnѕіdеr. He e изнeнaдвaщo, чe 42 oт тeзи 100 ĸoмпaнии ca ocнoвaни в CAЩ. Mнoгo oт пpoизвoдитeли нa opъжия, пoпaднaли в ĸлacaциятa, ca пoзнaти c дpyги cтoĸи ĸaтo пpeвoзни cpeдcтвa и дoмaĸинcĸи ypeди. Eтo и чacт oт тяx: Caмo мaлĸa чacт oт бизнeca нa япoнcĸaтa ĸoмпaния e ĸoнцeнтpиpaнa въpxy пpoизвoдcтвoтo нa opъжия. Bъпpeĸи тoвa тoвa пoдpaздeлeниe ѝ нocи 1,11 милиapдa дoлapa пpиxoди пpeз 2017 гoдинa, ĸoeтo ce paвнявa нa 3% oт oбщия oбopoт. Haмиpaщaтa ce в CAЩ ĸoмпaния e извecтнa c мoтoциĸлeтитe cи. Ocвeн тяx oбaчe, тя пpoдaвa oщe ĸopaби и вoeнни caмoлeти. Πeчaлбитe oт opъжeйния ѝ бизнec cтигaт дo 2,14 милиoнa дoлapa. Бившият швeдcĸи пpoизвoдитeл нa aвтoмoбили вeчe paзчитa ocнoвнo нa дpyгитe cвoи дивизии. Πpoдaжбитe нa opъжия и дpyги пpoдyĸти зa вoeннaтa индycтpия пpeдcтaвлявaт 83,9% oт oбopoтa мy пpeз 2017 гoдинa. Πpoдyĸциятa нa япoнcĸия пpoизвoдитeл e дocтa вceoбxвaтнa - oт aвтoмoбили пpeз дoмaĸинcĸи ypeди дo ĸлимaтици. Міtѕubіѕhі Неаvу Іnduѕtrіеѕ е пoдpaздeлeниe oт цялaтa гpyпa Міtѕubіѕhі. Дaннитe пoĸaзвa, чe пpoдaжбитe в opъжeйния ceĸтop ca нapacнaли c 3,57 милиapдa дoлapa пpeз 2017 гoдинa, a тoвa пpaви 9,7% oт oбщитe пpoдaжби. Бpитaнcĸaтa ĸoмпaния e пoпyляpнa c пpoизвoдcтвoтo нa ĸoли. Tя зaeмa 14-тo мяcтo в изгoтвeнaтa ĸлacaция oт Cтoĸxoлмcĸия мeждyнapoдeн инcтитyт зa изcлeдвaнe нa миpa. Πpoдaжбитe ѝ възлизaт нa 4,42 милиapдa пpeз 2017 гoдинa, a тoвa e 22,8% oт oбщия oбopoт.", "date": "2019.05.18", "title": "Вижте петте най-големи компании, които се занимават и с оръжия"}
{"url": "https://www.faktor.bg/bg/articles/novini/balgariya/otkriha-orazhie-na-ubietsa-ot-kostenets", "text": "Полицаите са открили оръжие в Костенец, с което вероятно е извършено едно от убийствата. Това заяви на извънреден брифинг главният секретар на МВР Ивайло Иванов. Той не пожела да каже дали става въпрос за първото убийство, което Стоян Зайков е извършил, или за второто, при което уби свой братовчед, който вероятно е щял да го предаде.  Иванов призна, че щом 9 дни не може да бъде заловен престъпникът, очевидно МВР среща трудности и допуска грешки. Той припомни, че Зайков и друг път се е укривал и е опитен да оцелява сам. Полицаите продължават да претърсват района. Ивайло Иванов сподели, че е възможно убиецът да се крие в някоя необитаема къща, която е заключена. Главният секретар обаче намекна, че няма как служителите му да влизат във всеки дом и допълни, че го правят само когато имат съмнения или са получили сигнал.", "date": "2019.05.18", "title": "Откриха оръжието от едното убийство в Костенец"}
{"url": "https://www.faktor.bg/bg/articles/novini/balgariya/aleksandar-vaklin-spya-spokoyno-na-edna-nova-godina-byah-s-lozan-panov", "text": "\"Първоначално се шокирах от присъдите, но спя спокойно. Свърших това, което трябваше да свърша. Съвестта ми е чиста\", това заяви пред БТВ бизнесменът Александър Ваклин, след като съдът осъди на 20 години Десислава Иванчева. \"Всеки може да твърди куп неистини. Всичко, което каза госпожа Иванчева, е фейк нюз. Над 200 страници съдията в никакъв случая не я оневинява никъде. Това е прекрасен труд, съветвам всеки юрист да го прочете. Вътре има подробен анализ на опита за политизирането на случая от госпожа Иванчева\", заяви Ваклин.  \"Това, че съм казал, че имам и други проекти, ги провокира да поискат допълнително пари. Аз го направих, за да видя докъде ще стигне наглостта им\", коментира предприемачът. Той твърди, че не познава жената до Иван Гешев Детелина Ханчева. \"1995 година прекарах Нова година на студентски купон с господин Лозан Панов, знам, че е добър кулинар и прави хубава баница, но това значи ли, че имам нещо общо с ВКС?\", попита Ваклин.", "date": "2019.05.18", "title": "Александър Ваклин: Спя спокойно, на една Нова година бях с Лозан Панов"}
{"url": "https://www.faktor.bg/bg/articles/novini/balgariya/siderov-sadi-nikolay-nenchev-zasegnal-visshata-tsennost-na-koyato-e-posvetil-zhivata-si-natsionalniya-interes", "text": "Темида ще бъде арбитър на нов политически двубой. Лидерът на „Атака” Волен Сидеров е завел в  Софийски районен съд иск срещу кандидата за независим едродепутат и лидер на БЗНС Николай Ненчев. В исковата си молба Сидеров твърди, че е оклеветен от Ненчев по време на негови медийни изяви.  Близкият до Русия политик е определил като клеветнически следните твърдения: „очевидно в нетрезво състояние да бие студенти”, „безчинстваше по софийските улици”, „ходеше да бие невинни хора пред Софийската джамия”, „Волен Сидеров се опитва да прави всички възможно да разруши стабилността в държавата, да предизвика хаос, а и той обикновено получава своите инструкции не от страната. Той се е поставил в услуга на една чужда държава. Той се е поставил в услуга на чужди интереси. В ущърб на българския национален интерес”.  Всички тези изявления увреждали доброто име на Сидеров и му причинявали изключителен душевен дискомфорт и сериозни морални вреди. Атакистът бил сериозно засегнат и от изявления, че благодарение на неговия глас и подкрепа били избрани правителството на Орешарски и Делян Пеевски за шеф на ДАНС. Защитата на лидера на „Атака” твърди, че тези обиди засягали висшата ценност, на която Сидеров  е посветил живота си – националния интерес.  Душевните си терзания и страдания засегнатият политик е оценил на 10 хил. лв. „Приемам това съдебно дело като предизвикателство, за да докажа тезите си. Готов съм и за тази битка. Тя не е случайна -  от една страна, главният прокурор ме атакува, а от друга - Волен Сидеров. Подлагат ме на системен натиск,  за да се откажа от делото, на което съм се посветил. Но това предизвикателство ще ми подейства стимулиращо -  да продължа да ги разобличам”, коментира пред Faktor.bg Николай Ненчев.", "date": "2019.05.18", "title": "Сидеров съди Николай Ненчев – засегнал висшата ценност, на която е посветил живата си – националния интерес"}
{"url": "https://www.faktor.bg/bg/articles/novini/svyat/koshmar-v-meksiko-otkriha-18-chuvala-s-choveshki-ostanki", "text": "Следователи откриха 18 чувала с човешки останки и инструменти за разчленяване на трупове във ферма в западния мексикански щат Халиско, предаде БТА, цитирайки АП. Щатските следователи засега не могат да установят точен брой на телата. В контейнери във фермата може да има още останки. Властите изпратили войници за обиск във фермата, след като мъж, избягал оттам, казал, че е бил държан насила от похитители. При обиска били намерени още двама задържани, както и трима от предполагаемите им похитители, които са арестувани. През последните дни мексиканските власти откриха останки от 34 души в два отделни частни имота в Халиско. От 1 декември досега там са открити останки от 337 тела, погребани на 222 места.", "date": "2019.05.18", "title": "Кошмар в Мексико: Откриха 18 чувала с човешки останки"}
{"url": "https://www.faktor.bg/bg/articles/novini/balgariya/tatyana-burudzhieva-ostavkite-nyama-da-razpadnat-koalitsiyata-borisov-yasno-kaza-che-nyama-da-se-otkazhe-ot-vlastta", "text": "\"Промени от персонален порядък в управляващата коалиция не могат да се отразят на стабилността й\". Това каза пред „Фокус“ политологът доц. Татяна Буруджиева във връзка с поредната оставка в правителството на премиера Борисов.  Според нея риск от разпад и вътрешни противоречия за управляващата коалиция не съществува. „Това е една коалиция, която се формира, за да може да осъществи властта и от тази гледна точка промени в нея от персонален порядък не могат да се отразят на стабилността и на факта, че коалицията ще продължи да съществува. Лидерът на основната политическа партия ГЕРБ ясно заяви, че нямат намерение да се отказват от властта, а ще продължат да чистят редовете си от хора, които не са спазват правилата“, коментира политологът.  По думите й хората очакват повече от оставки, очакват и наказания. „Фактът, че подобни действия започнаха още преди предизборната кампания, отдалечено от времето на изборите, показва, че мина пикът на разплащането за цената на подобни действия. Струва ми се, че към датата на изборите няма да има тежко отражение“, каза още тя. Татяна Буруджиева допълни, че оставката на земеделския министър Румен Порожанов е свързана не толкова с моралното измерение на корупцията в политиката, колкото с нейното фактическо измерение – повдигнатите обвинения. „Поводът, по който се подаде оставката, не може да доведе до ущърб на нито една политическа сила. Гражданите винаги ще оценят рано или късно по достойнство факта, че се махат политици от позиция, от която може да нарушават обществения интерес и да разполагат неправомерно с парите на гражданите. Фактът, че в българското общество недоверието към политиците се задълбочава, бърз положителен ефект не може да се търси, но във всеки случай не е загуба, което също е полезно по време на избори“, добави Татяна Буруджиева.", "date": "2019.05.18", "title": "Татяна Буруджиева: Оставките няма да разпаднат коалицията, Борисов ясно каза, че няма да се откаже от властта"}
{"url": "https://www.faktor.bg/bg/articles/novini/svyat/osadiha-bivsh-agent-na-tsru-na-20-g-zatvor-za-shpionazh-v-polza-na-kitay", "text": "Бивш агент на Централното разузнавателно управление (ЦРУ) на САЩ бе осъден на 20 години затвор за шпионаж в полза на Китай, предаде БТА, цитирайки Ройтерс. През юни миналата година Кевин Патрик Малъри от Лийсбърг, щата Вирджиния, бе признат за виновен от федерално жури по обвинения в заговор за предаване на американски отбранителни тайни на Пекин. \"Този случай се вписва в една тревожна тенденция бивши служители на разузнаването на САЩ да бъдат вербувани от Китай и да предават своята страна и колеги\", каза в изявление помощник-главният прокурор Джон Демърс. 62-годишният Малъри е заемал редица секретни длъжности в правителствени агенции и компании, изпълняващи държавни поръчки в областта на отбраната. Той включително е бил агент под прикритие на ЦРУ и служител на военното разузнаване. Малъри е имал разрешително за достъп до свръхсекретна информация. В началото на този месец друг бивш агент на ЦРУ, Джери Чун Шин Лий, се призна за виновен по обвинения в шпионаж в полза на Китай. През март пък пледира виновен отново по обвинения в шпионаж в полза на Китай бившият служител на военното разузнаване на САЩ Рон Рокуел Хансън, припомня Ройтерс.", "date": "2019.05.18", "title": "Осъдиха бивш агент на ЦРУ на 20 г. затвор за шпионаж в полза на Китай"}
{"url": "https://www.faktor.bg/bg/articles/novini/balgariya/doklad-na-dans-mrasniyat-vazduh-nosi-risk-za-natsionalnata-sigurnost", "text": "Последният годишен доклад на ДАНС сложи мръсния въздух сред рисковете за националната сигурност. Появи се и едно изследване, според което концентрацията на въглероден диоксид в земната атмосфера е достигнала рекордно ниво. Учени от института \"Скрипс\" съобщават, че за първи път в човешката история нивото му е преминало прага от 415 части на милион. Обсерваторията на Мауна Лоа в Хавай е измерила, че концентрацията на въглероден диоксид през последния уикенд е била 415,26 части на милион. Според експертите подобни стойности не са отчитани в цялата документирана история на Земята. Експертите отбелязват, че средните темпове на растеж остават високи. Ако тенденцията се запази, Земята може да се върне милиони години назад, когато на Южния полюс са расли дървета. В последните няколко дни въздухът в София е сравнително чист, а нивото на финни прахови частици е ниско. „Измерени са рекордно високи нива на въглероден диоксид. Има основание за притеснение. Хората започват да осъзнават проблема. Фините прахови частици са локален проблем. Това са различни форми на токсини на замърсяване, които дишаме. Когато става въпрос за въглероден диоксид, говорим и за останалите парникови газове. Това са вещества, с които напомпваме атмосферата и това се отразява на целия свят. Тоест, където и да бъдат отделени тези емисии, те стават част от един глобален проблем”, заяви в ефира на „Събуди се”  Генади Кондарев от Сдружение \"За Земята\". Той допълни, че последиците се изразяват в климатичните промени и аномалии. Проблемът с мръсния въздух коментира и пулмологът София Ангелова.  „Кабинетите са пълни с влошени пациенти. Тази влага, тези дъждове, които ни връхлитат в последните седмици, се отразяват на хронично болните пациенти. Виждаме промяната в климата. Бурите, наводненията, градушките са резултат от глобалното затопляне, за което вина имат хората. Дори циментът е източник на въглеводороди, които замърсяват въздуха. През годините много зелени площи бяха изсечени, за да се издигнат огромни сгради\", заяви тя.  Според нея мръсният въздух е проблем на бедността. „Всеки иска да кара нова кола, която да не отделя емисии. Хората се отопляват с твърдо гориво, защото е по-евтино”, допълни тя. В ефира на NOVA тя говори и за новата кампания против тютюнопушенето. „Мината година приключихме една успешна кампания.В двора на Втора градска болница бяха проведени изследвания на 400 души. При 138 от тях установихме болестта на пушачите, а при 4 души карцином на белия дроб. Тази година кампанията ще премине на национално ниво и ще обхване още Враца и Благоевград. Изследванията ще започнат на 31 май във Втора градска болница\", каза още д-р София Ангелова.", "date": "2019.05.18", "title": "Доклад на ДАНС: Мръсният въздух носи риск за националната сигурност"}
{"url": "https://www.faktor.bg/bg/articles/novini/balgariya/plamen-dimitrov-poryaza-elena-yoncheva-ne-e-vazmozhno-da-ima-edinna-evropeyska-minimalna-zaplata", "text": "„Щастлив съм, че през последните години темата за доходите стана централна. За последните 7 години средната работна заплата е скочила двойно. Остава проблемът с неравенството“. Това каза пред БНТ председателят на КНСБ Пламен Димитров.  „Нашите прогнози са, че до 2022 г. средната заплата да стигне 1000 евро. Разделението в доходите в момента стига до 8 пъти, докато в Германия е около 3 пъти. Ние не искаме да намаляваме високите доходи, а да се увеличават минималните. Никой не може да въведе единна европейска минимална заплата. Трябва да има общи критерии“. Припомняме, че идеята за единна минимална заплата беше лансирана предизборно от Елена Йончева.  Той опроверга тезата, че българите пестят. 2/3 от спестяванията били в ръцете на 150 000 души. \"Няма да издигаме кметове на изборите през есента, а само общински съветници. Не сме толкова сговорчиви с правителството. Имаме разминавания по много въпроси, особено около бюджета. Не виждам нищо лошо да се протестира, за да си търсиш правата. Това е част от демокрацията. Не трябва да преекспонираме обаче всеки един проблем, както този с Националната стратегия за децата. Във Фейсбук се подготвя протест срещу нещо, което го няма\", каза още Димитров.", "date": "2019.05.18", "title": "Пламен Димитров поряза Елена Йончева: Не е възможно да има единна европейска минимална заплата"}
{"url": "https://www.faktor.bg/bg/articles/novini/svyat/finansoviyat-ministar-na-sasht-otkaza-da-publikuva-danachnite-deklaratsii-na-tramp", "text": "Министърът на финансите на САЩ Стивън Мнучин отказа да изпълни искането на комисия в Конгреса да публикува данъчните декларации на президента Доналд Тръмп, предадоха световните агенции. Фискалната комисия в контролираната от демократите Камара на представителите бе дала срок до 17 ч. източноамериканско време вчера (полунощ българско време) да бъдат публикувани данъчните декларации на Тръмп за последните шест години. \"Не сме в състояние да предоставим поисканата информация\", написа лаконично Мнучин в писмо до председателя на комисията, демократа Ричард Нийл. Финансовият министър освен това посочи, че тези сведения \"не служат за законодателни цели\". Отказът на Мнучин почти сигурно му гарантира съдебна битка с Конгреса по въпроса, предаде БТА, цитирайки Ройтерс. Нийл заяви, че ще се консултира какви действия да предприеме, като намекна, че е склонен да се обърне към съда.", "date": "2019.05.18", "title": "Финансовият министър на САЩ отказа да публикува данъчните декларации на Тръмп"}
{"url": "https://www.faktor.bg/bg/articles/novini/balgariya/parvan-simeonov-gerb-dava-bonus-na-bsp-kato-paketira-radev-kam-levitsata", "text": "„Изборът на главен прокурор е много сериозен процес, който е започнал отдавна, тъй като засяга много интереси. Разговорите на Румен Радев по тази тема можеха да се проведат след евроизборите. Разбирам забележката на Бойко Борисов към президента, тъй като той много ясно вече е позициониран проляво. Едната тактика е ГЕРБ да легитимира Радев към ГЕРБ. Втората е нещата да бъдат разделени – избирателите на БСП от тези на президента“. Това заяви пред ТВ Европа политическият психолог Антоанета Христова. „Думите на Ахмед Доган са индикация, че ДПС е отворила вратите си за хората, които напуснаха“, каза още Христова.  „Атаката с апартаментите срещу управляващите беше планирана отдавна, но задържана, за да излезе информацията в началото на предизборната кампания. Допускам, че в този план има още скандали“, допълни Христова.   „Неизбежно е. Румен Радев се свързва с БСП, тъй като той беше кандидат на социалистите, а Иво Христов е кандидат за евродепутат на левицата. ГЕРБ обаче дава бонус на БСП, когато пакетира Радев към партията. Не си правят добра услуга, че противник им е рейтингов политик“, коментира социологът Първан Симеонов и допълни, че битката трябва да се води по-скоро между Бойко Борисов и Корнелия Нинова или между Елена Йончева и Мария Габриел.  „Социологическите прогнози са непредвидими. Виждаме много нови неща. За пръв път от години виждаме Бойко Борисов да прави сам кампанията си. В същото време виждаме и че за БСП тези избори са много важни. Дори вътрешната опозиция в партията е консолидирана. За последната седмица двата лагера са запазили по някой коз“, допълни Симеонов.", "date": "2019.05.18", "title": "Първан Симеонов: ГЕРБ дава бонус на БСП, като пакетира Радев към левицата"}
{"url": "https://www.faktor.bg/bg/articles/novini/balgariya/vremeto-se-zatoplya-shte-bade-slanchevo", "text": "Днес ще преобладава слънчево време, с повече облаци над Източна България и планините, и на места там в следобедните часове отново ще има краткотрайни валежи и гръмотевична дейност. Ще духа слаб до умерен запад-северозападен вятър. Ще се затопли и максималните температури ще са между 21° и 26°. Над Черноморието след обяд облачността ще е предимно значителна и на места краткотрайно ще превали, възможно е и да прегърми. Ще духа до умерен северозападен вятър. Максималните температури ще са между 20° и 24°. Температурата на морската вода е 14-16°. Вълнението на морето ще е 2-3 бала. Атмосферното налягане е и ще се задържи малко по-ниско от средното за месеца. Над планините облачността ще е променлива, по-значителна в следобедните часове. На места ще има краткотрайни валежи и гръмотевици. Ще духа до умерен север-североизточен вятър, който привечер ще се ориентира от запад-северозапад и ще отслабне. Максималната температура на височина 1200 метра ще е около 17°, на 2000 метра – около 10°.", "date": "2019.05.18", "title": "Времето се затопля, ще бъде слънчево"}
{"url": "https://www.faktor.bg/bg/articles/novini/svyat/zavrashtashtite-se-v-evropa-po-balkanskiya-marshrut-boytsi-na-idil-sa-povod-za-bezpokoystvo", "text": "Т. нар. чуждестранни бойци, които бягат от Близкия изток след поражението на терористичната групировка \"Ислямска държава\", може да се скрият сред бежанци и кандидати за убежище по Балканския миграционен път. Това заяви началникът на италианската национална полиция Франко Габриели на международна среща в Рим с участието на ръководителите на полицейските сили на балканските и други страни от Югоизточна Европа, съобщи агенция Синхуа. В шестото издание на годишната конференция Римски форум вчера участваха делегации от България, Албания, Босна и Херцеговина, Хърватия, Гърция, Република Северна Македония, Молдова, Черна гора, Румъния, Сърбия, Словения и Унгария, както и генералният секретар на Интерпол Юрген Щок, изпълнителният директор на Европейската агенция за гранична и брегова охрана Фабрис Леджери, заместник-изпълнителният директор на Европол Вил ван Вемерт и Снежана Малеева, генералният директор на Центъра по правоприлагане в Източна Европа. \"Въпреки че има значителен спад на миграционните потоци по средиземноморския маршрут, наблюдаваме възобновяване (на миграцията) по балканския маршрут\", заяви началникът на италианската полиция, цитиран от националната информационна агенция АНСА. Той предупреди, че \"този феномен, във връзка с поражението на \"Ислямска държава\", е причина за безпокойство за сигурността на Италия и Европа, защото един приток на чуждестранни бойци е възможен, а в някои случаи - и вероятен\". На форума Италия предложи изграждането на Балканите на мрежа за по-ефективен обмен на информация между правоприлагащите органи, както и създаването на смесени сили за борба с трафика на мигранти, тероризма и организираната престъпност.", "date": "2019.05.18", "title": "Завръщащите се в Европа по балканския маршрут бойци на ИДИЛ са повод за безпокойство"}
