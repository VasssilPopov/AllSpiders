{"url": "https://www.faktor.bg/bg/articles/peskov-dostavki-na-gaz-v-balgariya-po-turski-potok-samo-sreshtu-garantsii-ot-evropeyskata-komisiya-i-ot-samata-balgariya", "text": "Русия и България проявяват интерес към развитие на проекта \"Турски поток\" в посока България, но при преговорите между руския президент Владимир Путин и българския премиер Бойко Борисов не са постигнати конкретни договорености. Това заяви пред медии говорителят на Кремъл Дмитрий Песков, цитиран от ТАСС. Песков уточни, че засега няма постигната договореност по въпроса, предава БТА. \"Нямаше и задача да се постигне договореност, нямаше и възможност на преговорите между президента и премиера да се договори това\", отбеляза той и допълни, че \"България проявява интерес\". По думите на Песков \"реализирането на този интерес на практика е обусловено от редица причини\". \"Невъзможно е да се реализира, без да има определени гаранции от страна на Европейската комисия, на самата България, предвид предишния опит. Този интерес обаче е интересен и за самите българи, и за Москва, затова работата вече ще се извършва в приложен план\", каза Песков. Той допълни, че българската страна е представила идеята за създаване на хъб. \"Имат желание да получат някое разклонение, но въпросът е - откъде, по коя линия, през какви граници?\", каза говорителят на Кремъл. Песков отбеляза, че навремето газопроводът \"Южен поток\" е бил в посока България, а \"Турски поток\" вече фактически е изграден и е по-сложно да се прави ново включване.", "date": "2018.05.30", "title": "Песков: Доставки на газ в България по \"Турски поток\" - само срещу гаранции от Европейската комисия и от самата България"}
{"url": "https://www.faktor.bg/bg/articles/prezidentat-prie-abiturienti-v-neravnostoyno-polozhenie", "text": "Президентът Румен Радев откри традиционния прием на абитуриенти в неравностойно положение.  \"Пожелавам ви да бъдете усърдни и любопитни, когато ви предстои да научавате нещо ново“, обърна се държавният глава към младите хора.  Президентът пожела на завършващите да бъдат отговорни и към себе си, и към околните. „Да имате високи цели в живота и да ги отстоявате“, допълни Радев.  По думите му изпитанията тепърва започват. „Във всяко ново изпитание сили и увереност ще ви дават хората, които досега помагаха във вашия живот“, посочи още Радев. Радев заяви, че в партньорство с браншови организации компании ще предлагат професионално обучение и възможност за работа на абитуриентите.", "date": "2018.05.30", "title": "Радев към абитуриенти в неравностойно положение: Целете се високо"}
{"url": "https://www.faktor.bg/bg/articles/nikolay-vasilev", "text": "Едва ли на света има страна, която през последните 103 години толкова пъти да е вземала грешни геополитически решения и то в последния възможен момент. Затова и няколко пъти за \"миг\" от историята сме проигравали граденото за десетилетия! Толкова ли не си научихме урока! През 1939 година, по думите на английския пълномощен министър у нас, „ефектът от нечестивия съюз между Германия и Русия беше невероятен. (...) Руско-германското споразумение обедини практически всички и подсили надеждите, че то ще позволи на България да се измъкне от конфликта.“ Докато цяла централна Европа е вцепенена от ужас, ние си фантазираме, че може да се облагодетелстваме от ситуацията. Година и половина по-късно, с почти пълен политически консенсус България се включва в Тристранния пакт. Единствено БЗНС и „традиционната десница“ са против. Последствията не закъсняват. През 1944 година България става лесна жертва на Сталин, в резултат на което прекарваме най-хубавите години на следвоенната европейска демокрация зад Желязната завеса! Днес картината изглежда, от геополитическа гледна точка, зловещо подобна. Президент, премиер, управляващи и парламентарна опозиция се впускат презглава да адаптират България към „новите реалности“, фантазирайки си, че може да извлечем някаква полза от тях. ни представят едно фантастично бъдеще. Според възприеманата по-скоро като „дясна“ Антоанета Христова:  „Ако премиерът отиграе майсторски ситуацията, срещата с Путин може да донесе добро на страната. Напускането на САЩ от Иранското споразумение промени отношението към Русия – тя стана желан фактор в международната среда. Все още не може да се каже дали има сближаване с Европа, но очевидно се направиха първи стъпки в тази посока. За нас тази среща ще бъде да си върнем този баланс, след като се бяхме отказани от него.“ Откровено „левият“ Андрей Райчев е не по-малък апологет на „новия курс“ на България:  „Сближаването на Париж и Берлин с Москва е голямо събитие, с много последици, макар много хора да не го искат. За първи път се заговори отново за Европа от Атлантика до Владивосток. Оста Пекин-Москва-Берлин е страшна за САЩ.“ Това развитие било прекрасно, защото всеки акт на противопоставяне на Европа на Русия за нас бил лош и болезнен. Европа, според Райчев имала един проблем. Полша и Прибалтика. Там хората били „истерично антируски настроени“. Поляците, за разлика от нас помнят своята история. Знаят, че евентуалната ос Пекин-Москва-Берлин няма да трае по-дълго от пакта Рибентроп-Молотов, но с право се страхуват, че опитът за създаването ѝ може да бъде също толкова разрушителен! Те са достатъчно умни, за да разберат, че не могат да се впишат в нея. Нима ние сме толкова глупави и късогледи, за да не видим, че ако евентуалната ос „Пекин-Москва-Берлин“ е страшна за САЩ, тя е убийствена за България? Съюз с Русия и/или с Германия никога не е носил нищо добро на нито една страна разположена между тях. България не прави изключение и нелепото мото „Винаги с Германия, никога срещу Русия“ е било единствено  Най-елементарното разбиране на геополитическите императиви изисква от нас, рамо до рамо с Полша и Румъния да търсим стратегическо сближаване със Съединените щати, Великобритания, Израел... Само в подобна комбинация можем да запазим идеалите от Възраждането за свободно и демократично развитие. Само в подобна комбинация ще можем да преодолеем откъсването на Македония от нашата етно-национална тъкан и бавно и постепенно да вървим към сближаване (на равноправна основа) и излекуване на раните нанесени ни през последния век. Само в подобна комбинация ще можем да договорим жизнено важния за нас излаз на Егея - като предоставим на гърците излаз на Черно море (където те са присъствали хилядолетия). И може би най-важното, само в тази комбинация можем да разчитаме на сигурна защита срещу опитите на Ердоган да възроди Османската империя под някаква нова форма. Защото разривът между континентална „Европа“ и англо-саксонските страни няма да бъде траен. Рано или късно „евро-голизмът“ (фантазията за някаква Европа, отделена от Америка) ще отмине, единството на евро-атлантическото пространство ще бъде възстановено и либералната демокрация ще тържествува от двете страни на океана. Много малко вероятно е Русия, или Турция да намерят място в демократичния свят, когато той отново се стабилизира. Ще бъде ли България част от него?  Това е залога на нашето поколение, който политическият и експертният ни елит видимо не осъзнават! *  Николай Василев е политолог, автор на книгите: \"Триумфите и катастрофите на българската дипломация\" ; \"Битката за България - последното десетилетие на 20 век\" и на романите: \"Правилата на пантомимата\" и \"Токсикологично отделение\".", "date": "2018.05.30", "title": "Урока, който 103 години не научихме"}
{"url": "https://www.faktor.bg/bg/articles/putin-pred-borisov-rusiya-e-gotova-da-se-varne-kam-proekta-za-stroitelstvo-na-aets-belene", "text": "Русия е готова да се върне към проекта за строителство на атомната електроцентрала АЕЦ „Белене“, ако България вземе решение за нейното съоръжаванe.  Toвa заяви руският държавен глава Владимир Путин по време на съвместна пресконференция с българския премиер Бойко Борисов. Руският президент увери, че ако България вземе решение да продължи строителството на АЕЦ „Белене“, Русия е готова да се върне към проекта, информира \"Фокус\".   \"Категорично \"Турски поток\" влиза на територията на България\", каза след края на срещата премиерът Бойко Борисов.  „Мисля, че водихме един много полезен и прагматичен разговор. Относно това дали ще има втора точка на вход на газ през Турски поток за България – това, което говорихме и което президентът Путин ни увери, е, че е разговарял вчера с турския президент и нямат нищо против тази точка на контакт да влезе в България. От името на българите изказвам благодарности, че отново се връщаме към газоразпределителната роля, която имахме на Балканите. Да, можеше да дойде руска тръба навремето през \"Южен поток\", но това са минали събития. Така че по тази тема – ясно и категорично: \"Турски поток\" влиза на територията на България“, каза още премиерът Борисов и посочи, че съответно „Газпром“, „Булгартранзгас“ и министрите ще намерят сферата, по която след това да се преразпределя, да се търгува и да се транспортира до следващите държави в региона.  „И сега на базата на това количество, което влиза от Русия през Украйна за България през Турски поток – това става около 34-35 млрд. куб. метра вече и е сериозно количество газ, което трябва да намерим формула да го разработим през газов хъб. И нашите колеги поеха ангажимент заедно с Европейската комисия да намерят приемливата формула“, коментира още министър-председателят.  Накрая Бойко Борисов пожела на Путин успех на Световното първенство по футбол, което стартира след няколко дни в Русия.", "date": "2018.05.30", "title": "Путин пред Борисов: Русия е готова да се върне към проекта за строителство на  АЕЦ „Белене“"}
{"url": "https://www.faktor.bg/bg/articles/novini/svyat/babchenko-se-poyavi-zhiv-na-preskonferentsiya-ubiystvoto-chast-ot-spetsoperatsiya", "text": "Руският анализатор и военен журналист Аркадий Бабченко е жив. Изненадващата новина бе съобщена днес от шефа на украинската служба за сигурност Василий Грицак. Фалшивата новина всъщност е била част от спецоперация. След изявлението на Грицак самият Бабченко се е появил на пресконференция, потвърдиха Би Би Си и ТАС. Снощи украинските медии предадоха, че журналистът е прострелян с три куршума и е загинал пред дома си. Василий Грицак е посочил, че инсцинировката е била част от операция за разкриване на руски агенти. Според него организаторът на покушението е вербуван гражданин на Украйна с инициал Г. Той е наел килър за мократа поръчка. \"Буквално преди 3 часа го задържахме\", допълни той. За целта организаторът е получил поне 40 000 долара, твърдят украинците. 15 хил. долара били предадени като аванс. Наемникът е бивш участник от боевете в Донбас. \"Доколкото знам, операцията е била в ход от два месеца. Не знам колко мога да разкрия сега, но ме осведомиха как стоят нещата преди месец. Казаха ми, че срещу мен има поръчка за убийство, парите вече са предадени - доколкото ми е известно, 40 000 долара. Предложиха ми да участвам в тази спецоперация. Тук няма варианти - или работим, или така или иначе работим. Съгласих се\", разказа Бабченко. Той се извини на съпругата си за тревогите, които й е създал.", "date": "2018.05.30", "title": "Бабченко се появи жив на пресконференция, „убийството“ част от спецоперация (видео)"}
{"url": "https://www.faktor.bg/bg/articles/sakskoburggotski-prizovava-za-podobryavane-na-otnosheniyata-s-rusiya", "text": "Бившият премиер Симеон Сакскобургготски даде интервю за швейцарското списание „Ди Велтвохе”, цитирано от личния му сайт. В него той призовава за подобряване на отношенията с Русия и се противопоставя на критиките по адрес на българските институции. „Не е справедливо, когато ни наричат корумпирани като цяло. Може и да има отделни случаи. Те могат да се осветляват, решават, да се борим с тях. Но не може да се обобщава. Дразня се, когато хора от ЕС ни четат надменни нравоучения за корупцията и правовата държава. Правим, каквото можем”, твърди Сакскобургготски. Той смята, че западните страни подхождат към нас с предразсъдъци: „Най-напред заради религията. Ние сме православни, нямаме католическо минало. След това дълги векове сме били под османско владичество. Езикът ни е близък до руския и в двете световни войни по различни причини сме били съюзници на Германия. Това са ужасни недостатъци при формирането на общественото мнение в други държави”. „Народът ни не се е развивал като народите на Скандинавския полуостров или в Швейцария, че да стигне до прозрението, че гражданите са държавата и че държавните служители съществуват, за да са му от помощ”, подчертава Сакскобургготски. „Някои от по-умните глави при комунистите се усетиха отрано каква е повелята на деня и започнаха своего рода приватизация – разбира се без за нея да има необходимите морални предпоставки” и така се е опорочило разбирането за пазарна икономика. Според него в съдебната система са възникнали трудни ситуации, „които един шведски или испански съдия никога не може да разбере”, защото „при комунистите повечето съдии изповядваха марксистки възгледи. Като дойде демокрацията, демократите започнаха възгласи: „Вън! Искаме нашите хора да станат съдии!“ И изведнъж правораздаването се политизира (т.е. според бившия монарх преди 10 ноември не е било политизирано – б.р.), което е изобщо недопустимо”. Според Сакскобургготски е погрешно за всичко да се обвинява Русия или нейният президент Владимир Путин. „Великата Русия дори не знае къде сме ние на картата. Към Русия не бива да се върви с рогата напред. Санкциите ни вредят по-скоро на нас. Това са автоголове, които ЕС си бележи”, коментира Сакскобургготски.", "date": "2018.05.30", "title": "Сакскобургготски призовава за подобряване на отношенията с Русия"}
{"url": "https://www.faktor.bg/bg/articles/vselenskata-patriarshiya-shte-se-zaeme-s-vaprosa-za-kanonichniya-statut-na-ohridskata-arhiepiskopiya", "text": "Вселенската патриаршия ще се заеме с въпроса за каноничния статут на Охридската архиепископия след писма от православното вероизповедание на югозападната ни съседка, както и на премиера Зоран Заев, съобщава в. „Свободен печат”, като се позовава на авторитетното гръцко религиозно списание „Ромфеа”. МПЦ към момента е схизматична, защото никой не я признава за отделна след отделянето й от сръбската патриаршия. Около подписването на Договора за добросъседство македонските духовници изразиха желание Българската православна църква да стане църква-майка, като инициативата получи голяма подкрепа у нас. Светият Синод не се реши директно на този ход, според наблюдатели - заради опасения от реакциите на останалите сестрински православни църкви. Това e и едно от възможните обяснения за отказа на БПЦ да изпрати свои представители на 1000-годишнината на Охридската архиепископия. Така се стига до изявлението на Светия Синод на Вселенската патриаршия, че ще работи за статута на „разколническата църква в Скопие” и връщането й в каноничния порядък под името „Охридска архиепископия”. Според „Свободен печат” това означава промяна на името на архиепископията, като тя вече ще е Охридска и Юстинианова и няма да съдържа „Македонска” в името си. Говорителят на православното вероизповедание в бившата югорепублика Тимофей посочи пред вестника, че архиереите са писали на патриаршията само за своята независимост и не знае какво точно е поискал Зоран Заев. „Наясно сме, че гърците трудно ще ни признаят под името „Македонска православна църква”, но „Охридска архиепископия” е историческо и достойно име”, посочи той. Европейският митрополит Пимен, например, е на друга позиция и смята, че името на архиепископията не трябва да се променя по политически съображения, посочва македонският вестник.", "date": "2018.05.30", "title": "Вселенската патриаршия ще се заеме с въпроса за каноничния статут на Охридската архиепископия"}
{"url": "https://www.faktor.bg/bg/articles/novini/svyat/arkadiy-babchenko-ruskite-sluzhbi-sa-me-porachali-sreshtu-40-hilyadi-dolara-video", "text": "Руският журналист Аркадий Бабченко даде специална пресконференция след „възкръсването” си и оповести информация за специалната операция, чрез която – по думите му, бил спасен живота му.  Бабченко се извини на приятелите и близките си за стреса, който им е причинил с новината за мнимото убийство. Той благодари на всички, които не са останали равнодушни към „тъжната вест”.  След това съобщи, че операцията се е подготвяла 2 месеца. „Посветиха ме в цялата работа преди около месец. Умувахме, действахме и в резултат се получи тази операция. Вече има арестуван за „убийството” ми. Той в момента се намира под стража. Престъплението му е завършено и доказано. Всички доказателства са очевидни”, каза Бабченко.   По думите му, украинските спец части са предотвратили много по-мащабен и сериозен терористичен акт.  „Преди около месец при мен дойдоха хора и ми казаха, че има задание да бъда убит, като вече и парите за поръчката са преведени – 40 хиляди долара. Показаха ми моите паспортни данни, мои документи, моя снимка, която я има само в паспорта ми, който съм си правил преди 25 години.  Разбрах, че информацията идва от Руската федерация. Стана ясно, че информацията идва от руските държавни служби. Защото да се доберат до тази информация могат само спецслужбите. Хората, които ми разказаха за това, ми предложиха да се включа в тази операция. И аз се съгласих”, разказа журналистът.  Той също така добави, че в Русия много сериозно се подготвяли за изпълнението на убийството.  „За изпълнение на задачата са били дадени три седмици. След това започнаха да се настройват, да чакат. Очевидно чакаха финала на Шампионската лига.  Трябваше по някакъв начин да се изплъзна, да измисля някакво извинение: счупих крак, после трябваше да си тръгна. Но си свърших работата. И още съм жив. Не дочакаха да ме видят мъртъв”, каза Бабченко.  По думите на участваща в операцията главна служителка  на украинските спецслужби Василия Грицака, за реализацията на плана с убийството е бил вербован украйнски гражданин с инициал „Г”. Той  от своя страна вербувал за физическото изпълнение лице от бившите антитерористични операции на Донбас.  Организаторът на убийството предал на изпълнителя 15 хиляди долара.  \"Известно е, че след извършване на убийството организаторът е планирал да избяга от Украйна и чрез трета страна да се прехвърли в Руската федерация”, съобщи Грицака.   Операцията била проведена при пълна секрестност и с максимална защита на Бабченко. Семейството на журналиста било предупредено и също било под закрила.", "date": "2018.05.30", "title": "Аркадий Бабченко: Руските служби са ме поръчали срещу 40 хиляди долара  (ВИДЕО)"}
{"url": "https://www.faktor.bg/bg/articles/elena-yoncheva-pak-ramzhi-sreshtu-borisov-pozorno-e-premier-da-se-opitva-da-izbyaga-ot-otgovornost", "text": "\"Българският съд осъди Бойко Борсов и ГЕРБ за разпространение на клевета. Считам, че е позорно един премиер да се опитва да избяга от своята отговорност, при наличието на толкова публично признати, известни и документирани факти. \" Това заявява Елена Йончева в позиция, разпространена от пресцентъра на БСП, по повод на изречените от трибуната на парламента думи от заместник- председателя на НС Емил Христов, който оспори, че Бойко Борисов е осъден за клевета.  \"Той трябва да си подаде оставка или поне да се извини\", коментира Йончева. “От позицията, която заема – лидер на партия, не просто е наклеветил един журналист и кандидат- депутат. Той превърна тази многократно изречена лъжа пред националните медии в свой инструмент в предизборната кампания”, се посочва още в позицията на депутатката.", "date": "2018.05.30", "title": "Елена Йончева пак ръмжи срещу Борисов: Бойко, позорно е да бягаш от отговорност - подай си оставката"}
{"url": "https://www.faktor.bg/bg/articles/novini/balgariya/borisov-se-sreshtna-s-balgarskata-obshtnost-v-moskva", "text": "Премиерът Бойко Борисов се срещна с българската общност в Москва. Пред сънародниците той отбеляза топлото отношение към българската делегация в руската столица и разказа за срещата си с руския президент Владимир Путин. Борисов подчерта отличните отношения, които поддържа с държавния глава на Русия и усилията, които ще положат двете страни за разширяването на сътрудничеството в областта на енергетиката, икономиката, културата и туризма.", "date": "2018.05.30", "title": "Борисов се срещна с българската общност в Москва"}
{"url": "https://www.faktor.bg/bg/articles/politika/hlyab-i-pasti/ne-sme-doshli-da-vi-osvobozhdavame-a-da-vi-lekuvame-ne-nosim-mir-a-lustratsiya-1", "text": "А, жегна ли ви публикацията за танковете „Абрамс” по Тверския булевард? Вече трети автор дращи по темата. Щом ви интересува, нека да ви разкажа как ще стане, скъпи приятели. Колоната „абрамси” ще мине по Тверския и ще спре на Манежния площад. Благодарните руснаци, забравили „Крим-наш”, ще хвърлят цветя на освободителите и с наведени от притеснение очи ще ги молят за хуманитарни консерви. Аз ще си седя върху бронята, ще пуша мълчаливо и мълчаливо ще ви гледам. Понякога ще правя снимки. Вие ще се усмихвате срамежливо, ще размахвате американски флагчета и всячески ще демонстрирате дружелюбие. Като изпуша цигарата, все така мълчаливо ще хвърля фаса, ще се гмурна в люка и след миг ще изляза в ръка със стар американски кожен колан със звездички върху токата. Ще кажа: „Е, хайде. Строй се в колона по двама!” Сваляйте гащите, братци! Ся шъ съ лекуваме. От величие. От имперство. От шовинизъм. От ксенофобия. От лакомия за чужда земя. От мерак за война. От омраза. От човеконенавист. От робство. От мракобесие.  През всеки сто метра ще бъдат разположени празни варели от мазут, върху които ще лягат пациентите, а лекари ще бият по голите задници на 86% от населението печати: „Излекуван! Лейтенант Маккарти.” После ще потеглим към Останкино. Не, няма смисъл да плачете. Да разправяте за ипотеката и за изхранването на децата. Че просто сте си вършели работата, че сте само шофьор или чистачка. Тогава трябваше да плачете. Днес е късничко. Лечението ще бъде комплексно. Този път няма да сбъркаме. Пък и на вас ви е провървяло. Чувате ли писъци? Откъм сградата на ФСБ? Там прилагат истниска терапия. Ама вие какво си мислехте? Не, няма да стане като предишния път. Няма да има \"О-Раша-Горбачьов-Перьестройкьа-Дружбьа\". Ъ-ъ. Веднъж се изхитрихте всичко да одрискате. Затова този път вместо \"Ра-ра-распутин\" ще бъдат приложени програмата \"Петрол срещу хранителни продукти”, външно управление и денацификация. За около 20 години. После ще посетим Олгино. Лайфнюз. Рен-ТВ. И другите по списъка. Никого няма да пропуснем. Нищо няма да забравим. Тормоза. Насаждането на омраза. Призивите за превземане. За война. За убийства. Гадните колажи и репортажчета. Ще изкара още дълго. Това е само началото. Най-хубавото тепърва предстои. Вижте изглед от Хага. Оценете архитектурните достойнства на сградата на Международния съд. После излекуваните 86 % ще идват при нас, ще почесват подпечатаните си задници, ще благодарят за просветата и ще разказват. Как я карат. И как да подредим Русията. - В Москва не е лошо. Живее се. Вярно, с кучешко месо, но свикваме и с варена трева. Обаче на стотина километра е същински ад. Гражданска война, през пет километра са си направили независими ДНР-та и на бариерите стоят алкохолици с автомати. Русия се разпада! Не бихте ли могли да... - Не. - Защо?  - На нас ни е през к... Не точно през к... Но нямаме намерения да „подреждаме” Русия. Напротив. Категорично  Десет самостоятелни княжества са напълно достатъчни. Ядреното куфарче го сложете ей тук. Браво! Ето ти едно русенско варено.  Братлета, вие не разбирате най-важното: не сме дошли да ви освобождаваме. А да ви лекуваме. Не носим мир, а ЛУСТРАЦИЯ. Така ще бъде двадесет години. Като в Германия.  Пък после ще видим. Според научените уроци.", "date": "2018.05.30", "title": "Не сме дошли да ви освобождаваме, а да ви лекуваме - не носим мир, а лустрация"}
{"url": "https://www.faktor.bg/bg/articles/novini/balgariya/patria-amv-8x8-posledno-pokolenie-boyna-mashina-na-xii-mezhdunarodno-izlozhenie-hemus-2018", "text": "От 30 май до 2 юни, по време на  XII Международното изложение „Хемус“ 2018, финландската фирма Patria, доставчик на технологични решения и услуги за екплотационна поддръжка за отбраната, сигурността и авиацията, демонстрира бронираната модулна машина Patria AMV 8x8. Щандът на Patria предизвика силен интерес от страна на експертите, посетителите и официалните лица.  Бронираната модулна машина Patria AMV 8x8 е последно поколение бойна машина, съвместима със стандартите на НАТО и пригодена според индивидуалните нужди на отделните клиенти.  Бронираната модулна машина Patria AMV 8x8 е със съвременен модулен дизайн и структура, позволяващи рентабилно адаптиране към различните нужди на армията с най-широк кръг от варианти на машината, включващ бойна машина за пехотата, бронетранспортьор, машина за командния щаб, линейка, ремонтно-евакуационна машина, минохвъргачка и др.  Семейството продукти на Patria AMV комбинират висок капацитет на полезен товар с най-новите технологии. Тези характеристики позволяват едновременно постигане на високо ниво на защита и интеграция на системи за тежко въоръжение, без да се компрометира изключителната мобилност на машината. Вариантът амфибия на бронираната модулна машина Patria AMV беше демонстриран за първи път в България в реални условия на язовир Копринка миналата година, доказвайки по този начин многостранността на Patria AMV 8x8.  Patria възнамерява да участва в процедурата за държавна поръчка на 150 бойни машини за нуждите на Българските пехотни войски, която е част от генералния проект за модернизацията на армията. Фирмата планира да прехвърли серийното производство на местни дружества, но не само в частта окомплектоване или осъществяването на довършителни операции. Досега Patria е осъществила подобен трансфер на технологии и ноу-хау на местни компании в четири държави.   Избирайки Patria, българската отбранителна индустрия ще получи най-високо ниво на трансфер на технологии. Този подход ще донесе значителни директни инвестиции за модернизирането и развитието на способностите на българската отбранителна индустрия. Подобен подход спомага за сигурността на доставките и благоприятства  постигането на значими икономически ползи.    „Убедени сме, че нашите машини и оферта ще гарантират най-високото ниво на способности и стойност за Българските пехотни войски, българските войници и българската отбранителна индустрия. Това е най-добрият избор за България; едно решение, което е проверено в реални бойни действия, една оптимална комбинация от способности, качество и дългосрочен достъп”, каза Яне Ракьолайнен, вицепрезидент на Patria Land. ================ Patria е надежден доставчик на услуги и технологични решения в сферата на отбраната, сигурността и авиацията и поддръжката през целия жизнен цикъл. Освен Финландия Групата работи и в Швеция, Норвегия, Естония, Полша, Обединените арабски емирства и Южна Африка. В Patria работят 2,800 професионалисти. Собствеността на Patria е разпределена между финландската държава (50.1%) и Norwegian Kongsberg Defense& Aerospace AS (49.9%).  www.patria.fi", "date": "2018.05.30", "title": "Patria AMV 8x8 – последно поколение бойна машина на  XII  Международно изложение „Хемус“ 2018"}
{"url": "https://www.faktor.bg/bg/articles/sadii-se-opitvat-da-uzakonyat-vtorichniya-grabezh-na-ktb", "text": "14 съдии от Търговска колегия на Върховния касационен съд са поискали от Конституционния съд да отмени текст от преходните разпоредби в Закона за банковата несъстоятелност, който се отнася до предотвратяване на вторичното разграбване на КТБ. Промяната бе  обнародвана в \"Държавен вестник\" на 13 март 2018 г., след като бе приета с гласовете на ГЕРБ, ДПС и \"Обединените патриоти\", пише \"Правен свят\". Със заключителната разпоредба се дава възможност за разваляне на сделки за прихващане на вземания, сключвани от 20 юни 2014 г. Като основни противници на законодателната промяна се проявиха икономически кръгове около подсъдимия мажоритарен собственик на банката Цветан Василев, депутати от лявата опозиция и извънпарламентарни партии, които поискаха от президента да атакува пред КС поправките. След като Румен Радев отказва, съдиите от ВКС се явяват следващата възможност за сезиране на конституционните съдии. Още при изготвяне на предложението един от вносителите - Йордан Цонев, обясни, че след фалита на КТБ са били заведени над 205 дела за прихващания, а материалният интерес бил за над 1,174 млрд. лв. Цонев определи този процес като вторично разграбване на КТБ. Целта на закона е да се спрат фиктивните прихващания и вземания, които били особено много след затварянето на банката през юни 2014 година. Според върховните съдии обаче изменението не е обусловено от значим обществен интерес, тъй като обслужвало \"ограничен кръг от субекти\". Те били упражнили свое право - разпореждане със свое вземане чрез прихващането му с насрещно. Информацията за отправеното искане на 14 върховни съдии до КС бе скрита от пресслужбата на ВКС, която във вторник не е съобщавала за подобно искане. За него се разбра от кратко съобщение на сайта на Конституционния съд, което информира за образуването на дело №11 от 2018 г., с докладчик Цанка Цанкова.  В ТК на ВКС правораздават общо 22 върховни съдии, 8 от тях не са подкрепили искането на колегите си, което е подписано първо от ръководителя на колегията и заместник-председател на ВКС Дария Проданова, предложена за поста от председателя на съда Лозан Панов преди две години. Останалите съдии са: Ваня Алексиева, Емил Марков, Камелия Ефремова, Бонка Йонкова, Росица Божилова, Петя Хорозова, Анна Баева, Вероника Николова, Кристияна Генковска, Николай Марков, Евгений Стайков, Людмила Цолова, Мадлена Желева.", "date": "2018.05.30", "title": "Опитват се със законодателни трикове да прикрият вторичния грабеж на КТБ"}
{"url": "https://www.faktor.bg/bg/articles/kultura/zhurnalistat-ivo-berov-predstavya-noviya-si-roman-na-panaira-na-knigata", "text": "В неделя, 3 юни, от 17 часа в рамките на Пролетния панаир на книгата пред НДК журналистът Иво Беров ще представи новия си роман озаглавен \"Без невинни. Революция Пеларгониум зонале\". Авторът определя книгата като смесица от реалност и фикция, а основна тема е случващото се в страната ни. \"Писал съм почти документално за хора, които съм срещал, за преживелиците си, но съм притурил и всякакви фантазии, така че ми е почти невъзможно да обясня и да кажа какъв жанр е\", каза за Faktor.bg  \"Пиша под влияние на Андрей Платонов и негово съчувствие към хората, наричам това писане битово-реалистично или битово-поетично плюс необуздана фантазия\", добави той. Публикуваме кратък откъс от книгата: \"- А какъв е тоя вечерен хлад, дето най-сетне щял да ни лъхне ? – питат. - Грижите. Ядовете. Неприятностите. Неправдите. Тегобите. Умората. Неволите. Измените. Предателствата. Скръбта. Тъгата. Мъката. Болката. Безсмислието. Болката. Съжалението. Срама. Всичките тия гадости, които могат да се обобщят с една дума. - Коя дума ? - Живот. Викам. - Лъжеш ! – възразяват смутено и възмутено. Има и щастие, и радост, и любов, и купони. - Обвивка - викам. - Вътре е кухо. Вътре чудовището ще снесе чудовищните си ларви. Ако му се дадете. Ако му позволите. Не се учудиха особено на думите ми. Повярваха ми. Нямаше как да не повярват. То беше някъде около нас и подслушваше. Вонящият му дъх се долавяше и през миещите вещества.  - А как да не позволим ?  - Бъдете все така утринни. Помнете, че френският език е език на Бодлер, а не на Чиърс. И когато чуете за революция Пеларгониум Зонале, присъединете се към бойните й редици\".", "date": "2018.05.30", "title": "Журналистът Иво Беров представя новия си роман на Панаира на книгата"}
{"url": "https://www.faktor.bg/bg/articles/za-16-mln-evro-bufon-smenya-yuventus-s-pszh", "text": "Бившият вратар на Ювентус Джанлуиджи Буфон ще подпише с ПСЖ до дни като свободен агент, информира \"Кориере дело Спорт\". Според изданието парижани и хората на италианеца са изчистили всички пречки по контракта и се очаква само да подпише. Очаква се 40-годишният Буфон да прибере 16 милиона евро за две години.", "date": "2018.05.30", "title": "За 16 млн. евро:  Буфон сменя \"Ювентус\" с ПСЖ"}
{"url": "https://www.faktor.bg/bg/articles/sport/svetat/grigor-dimitrov-pobedi-dzhared-donaldsan-prodalzhava-uchastieto-si-na-rolan-garos", "text": "Григор Димитров победи американеца Джаред Доналдсън с 3:2 гейма и продължава участието си на „Ролан Гарос“. След 4 часа и 20 минути игра Димитров се наложи над 21-годишния Доналдсън с 6:7, 6:4, 4:6, 6:4, 10:8. В третия кръг на „Откритото първенство на Франция“ Григор Димитров ще играе срещу Фернандо Вердаско, който отстрани аржентинеца Гуидо Андреоци с 6:3, 6:2, 6:2", "date": "2018.05.30", "title": "Григор Димитров победи Джаред Доналдсън, продължава на „Ролан Гарос“"}
{"url": "https://www.faktor.bg/bg/articles/folkpevitsata-antonina-izbrah-stihotvorenieto-na-vaptsarov-zashtoto-go-e-napisal-tochno-predi-da-go-obesyat-v-aresta", "text": "Не виждам защо да е проблем да направя поп-фолк песента \"Табу\" по стих на Вапцаров... Щеше ли да има проблем, ако беше под съпровод на пиано и цигулка? Това попита фолкпевицата Антониня в ефира на Нова тв. Тя скандализира социалните мрежи с еротичния клип по  стихотворението на поета\"Прощално\". В клипа няма порно и това не е кючек, обясни тя. \"Вапцаров е прекрасен и това е култово негово стихотворение, защото го е написал точно преди да го обесят в ареста. В него има много любов и страст\", обясни тя. Не е имало кой да й каже, че Вапцаров е разстрелян.  \"Всички, които са чели Вапцаров с некомерсиална цел трябва да отидат и да се обесят в ареста\", коментира в студиото поетесата Маргарита Петкова.", "date": "2018.05.30", "title": "Фолкпевицата Антонина: Избрах стихотворение на Вапцаров, защото го е написал точно преди да го обесят в ареста"}
{"url": "https://www.faktor.bg/bg/articles/plemennitsata-na-vaptsarov-progovori-cherveycheta-davchat-stihovete-mu", "text": "Племенницата на поета Никола Вапцаров проговори след случката с чалга певицата, която пусна песен с текст от стихове на поета. Изпълнителката цитира „Прощално“, което е последното произведение на поета преди смъртта му.    „Догодина е 110-годишнина от рождението на Вапцаров и аз се питам: „Хора, кажете ми дотук ли трябваше да стигнем?“ Родственицата на поета засегна въпроса за нравствеността, съвестта и възпитанието на децата. „Та ние сме наследници на Орфей, кажете ми какво ще кажа на своите внуци. Накъде отива светът“, допълни Мая Вапцарова. Племенницата му цитира части от стихове на поета. „Вапцаров да го напише няколко часа преди смъртта си - кажете ми за чалга ли става? Това ли е нашата отговорност пред обществото“, разгневи се още тя. Според нея като че ли възпроизводството на гаврата и простотията у нас става в прогресия. „Червейчета дъвчат стиховете и куплетите му“, коментира още Мая Вапцарова.", "date": "2018.05.30", "title": "Племенницата на Вапцаров проговори: Червейчета дъвчат стиховете му"}
{"url": "https://www.faktor.bg/bg/articles/eva-maydel-se-sreshtna-s-komisarya-po-konkurentsiyata-margrete-vestager", "text": "Българският евродепутат от групата на ГЕРБ/ЕНП Ева Майдел проведе среща с европейския комисар по конкуренцията Маргрете Вестагер. По време на срещата се обсъди развитието на преговорния процес по доклада за органите за защита на конкуренцията, познат като ENC+, съобщиха от пресцентъра на ГЕРБ. Ева Майдел бе водещ докладчик в Комисията по вътрешен пазар и защита на потребителите, където преди няколко месеца тя получи пълно мнозинство по предложените от нея изменения, целящи да направят националните органите за защита на конкуренцията по-независими, да подобри техните ресурси и по този начин да осигури равномерното прилагане на Европейското законодателство във всички държави. „Конкуренцията е сред основните инструменти за поддържане на функциониращ вътрешен пазар на ЕС, където бизнесите могат да оперират без проблеми. Липсата на ясни правила оставя сиви територии, където създаването и съществуването на картели е значително по-лесно. Радвам се, че с еврокомисар Вестагер споделяме мнението, че проектодирективата е ключова за лоялната конкуренция в Европа и се надявам преговорите да приключат по време на българското председателство.“, коментира българският евродепутат Ева Майдел (ГЕРБ/ЕНП) по време на срещата.", "date": "2018.05.30", "title": "Ева Майдел се срещна с Еврокомисаря по конкуренцията"}
{"url": "https://www.faktor.bg/bg/articles/sultanka-petrova-gotvi-se-karta-za-adekvatni-minimalni-dohodi-v-es", "text": "Подготвя се карта за адекватни минимални доходи в Европейския съюз. Това заяви в студиото на „Лице в лице” по bTV зам.-социалният министър Султанка Петрова. „Предложението е в рамките на кампания на Европейската антибедност мрежа за осигуряване на по-добър живот на гражданите“, посочи Петрова. Според нея всички държави от ЕС особряват изработването на такъв механизъм. „У нас пък се подготвя Закон за предприятията от социалната и солидарна икономика. Това е ново за България, но в ЕС е широко разпространено“, уточни зам.-социалният министър.", "date": "2018.05.30", "title": "Султанка Петрова: Готви се карта за адекватни минимални доходи в ЕС"}
{"url": "https://www.faktor.bg/bg/articles/kuche-obezobrazi-mlad-mazh-v-stolitsata", "text": "Куче е нападнало и жестоко нахапало млад мъж,предаде очевидец на столична медия. Пострадалият е с наранявания по цялото тяло и лицето. Загубил е много кръв. Екип на Спешна помощ го е откарал до \"Пирогов\", където е настанен в \"Лицево-челюстна хирургия\". Прави се разследване.", "date": "2018.05.30", "title": "Куче обезобрази млад мъж в столицата"}
{"url": "https://www.faktor.bg/bg/articles/obshtestvo/zakon-i-red/snimkite-po-granitsata-ni-s-turtsiya-ofitsialno-zabraneni", "text": "МС включи съоръжението в списъка на стратегическите обекти Снимките на оградата по българо-турската граница вече са официално забранени. Министерският съвет включи съоръжението в списъка на стратегическите обекти, които са от значение за националната сигурност. Освен снимането, се забранява внасянето и изнасянето на предмети и въобще всякакво посегателство над оградата. За придвижване в 300-метровата й зона за сигурност всеки е длъжен да подаде заявка в съответното управление на „Гранична полиция”. Пребиваването в стратегическия периметър ще става само с униформен придружител.", "date": "2018.05.30", "title": "Снимките по границата ни с Турция – официално забранени"}
{"url": "https://www.faktor.bg/bg/articles/navrah-starta-na-svetovnoto-bnt-izgoni-shefa-na-sport-a-metodi-manchenko", "text": "Навръх старта на Световното първенство по футбол, от БНТ съобщих, че махат шефът на спортната редакция Методи Манченко!  Заедно с него са уволнени още няколко \"големи риби\" - все шефове, свързани с маркетинга, продажбите и обществените поръчки. Мотиви в съобщението на БНТ не се посочват, но неофициално на \"Сан Стефано\" 29 вече се шуми за големи далавери и разкрития за корупция.  В рамките на провеждащите се промени в ръководството на БНТ, от 31 май 2018 година от заеманите длъжности се освобождават Методи Манченко - главен продуцент на продуцентски център „Спорт“ към дирекция „Информация“, Росица Григорова - финансов директор, Елисавета Боянова-Канелова -  главен счетоводител, Зорина Бояджиева - началник на отдел „Управление на собствеността“, Асен Илиев - началник на отдел „Обществени поръчки“ и София Живкова - началник на отдел „Маркетинг и продажби“ в дирекция „Маркетинг и комуникации“. Предстои да бъдат обявени новите титуляри на тези длъжности. С настоящите промени приключва формирането на ръководния екип на БНТ. Българската национална телевизия благодари на колегите за работата им в медията.", "date": "2018.05.30", "title": "Навръх старта на Световното: БНТ уволни шефа на \"Спорт\"-а Методи Манченко"}
{"url": "https://www.faktor.bg/bg/articles/medvedev-naposledak-otnosheniyata-mezhdu-balgariya-i-rusiya-se-aktiviziraha", "text": "След срещата си с Бойко Борисов руският премиер Дмитрий Медведев отбеляза, че напоследък отношенията между България и Русия са се активизирали. Медведев отбеляза, че наскоро в Русия бил приет и президентът Румен Радев. \"Сега имаме щастието  да приемем и Вас като правителствен ръководител. Вие имате голяма среща с президента, ще можете да обсъдите въпроси на двустранното икономическо сътрудничество и други въпроси. Сърдечно Ви приветстваме\", каза Медведев, обръщайки се към Борисов.  От своя страна премиерът Бойко Борисов каза, че ще има възможност да се говори по много теми. Ще се радва да обсъди с президента Путин и икономическите отношения, и туризма, както и проектите, които са важни за страната: \"Ще се радвам да обсъдим и темата за икономическите отношения, туризма, и борбата срещу тероризма, и енергийните проекти в сферите, в които можем да си помагаме, и разбира се, за всичко друго, което прецените. Действително сега светът е едно много тежко място. Аз лично много разчитам и на разговора с президента Путин и в скоро време нещата и в Сирия да се решат, защото ние и Европа сме  доста потърпевши от мигрантската вълна\". Една от основните теми при разговорите, които ще води българската делегация и с президента Путин, след срещата с Медведев, ще е доставката на природен газ за газовия хъб \"Балкан\" край Варна през тръбата на \"Турски поток\" и най вече възможността руският газ да се търгува там. Затова ще се преговаря. 15, 5 милиарда кубически метра газ годишно могат да се доставят до хъба, но  Москва желае само транзит през България, но не и свободни сделки там.  АЕЦ \"Белене\" също е една от темите, които ще се обсъждат в рамктите на днешните разговори на премиера Бойко Борисов и руският президент Владимир Путин в Кремъл.", "date": "2018.05.30", "title": "Медведев към Борисов: Имаме щастието  да приемем и Вас като правителствен ръководител"}
{"url": "https://www.faktor.bg/bg/articles/novini/svyat/razrushiha-nay-golemiya-nezakonen-lager-na-migranti-v-parizh", "text": "Френските власти евакуираха най-големия незаконен лагер на мигранти в Париж. Мигрантите, предимно от Африка, се бяха струпали в палатки около канала Сен Дени в мизерни условия. 1016 от тях бяха евакуирани. Те ще бъдат настанени в 24 временни центрове. Някои от мигрантите имат право на убежище, други кандидатстват за такова. Операцията е на фона на обвинения срещу президента Макрон, че иска да затегне приема на чужденци и желанието на парижкото кметство да се направи повече за бежанците. Кметът социалист Ан Идалго иска от правителството приемен център за мигранти в столицата, с който да се избегнат струпванията по улиците.", "date": "2018.05.30", "title": "Разрушиха най-големия незаконен лагер на мигранти в Париж"}
{"url": "https://www.faktor.bg/bg/articles/novini/svyat/gartsite-protestirat-sreshtu-reformite", "text": "Хиляди гърци излязоха да протестират по време на общата 24-часова стачка срещу реформите, свързани с третия и последен етап от финансовото оздравяване на страната, за да бъде спасена от фалит, съобщи Нова телевизия.  Около 7500 души демонстрираха в Атина, съобщи полицията. Стачката наруши разписанието на много полети на летище Атина и обърка градския транспорт, железопътните и фериботните услуги по време на вече започналия активен туристически сезон. Операторите на въздушния контрол организираха тричасово спиране, което доведе до реорганизиране на десетки полети, а няколко трябваше да бъдат направо отменени. Гръцкото ляво правителство завършва окончателния одит на третия многомилионен пакет от мерки за спасяване под надзора на Международния валутен фонд. Нов законопроект, съдържащ най-новите реформи, поискани от кредиторите, включително премахването на доминиращата роля на държавата в енергийния сектор, трябва да бъде одобрен от парламента до 14 юни. Атина се надява, че срещата на финансовите министри от Еврозоната, насрочена за 21 юни, също ще даде зелена светлина на мерките. Близо 50 общи стачки са проведени от началото на гръцката икономическа криза през 2010 г. Правителството обещава да ускори продажбата на други държавни активи, което също предизвика и гнева на синдикатите. В сряда държавната агенция за приватизация обяви продажбата на още пет процента на телекомуникационен гигант ОТЕ на германската \"Дойче телеком\", която вече контролира 40% от капитала на компанията. Договорената цена е била малко над 284 млн. евро. Страната се ангажира с три пакета за спасяване - през 2010 г., 2012 г. и 2015 г., но икономическото й възстановяване остава уязвимо.", "date": "2018.05.30", "title": "Гърците протестират срещу реформите"}
{"url": "https://www.faktor.bg/bg/articles/novini/balgariya/borisov-nadyavam-se-s-putin-da-obmenim-misli-za-po-vazhnite-temi-za-sveta-i-osobeno-za-zapadnite-balkani", "text": "\"Надявам се да обменим мисли за по-важните теми за света и особено за Западните Балкани\", каза министър-председателят Бойко Борисов в началото на срещата си с президентът на Русия Владимир Путин в Кремъл, съобщава \"Фокус\".  \"Благодаря за възможността след толкова година за среща в Кремъл. През последните години сме обсъждали много теми. Надявам се да обменим мисли за по-важни теми за света и особено за Западните Балкани. Русия винаги е имала влияние, така че ще знаете всичко, което правим в сферата на сигурността, на борбата с престъпността, на туризма\", заяви Борисов.  Премиерът пожела успех на Русия във връзка с предстоящото световно първенство по футбол.", "date": "2018.05.30", "title": "Борисов: Надявам се с Путин да обменим мисли за по-важните теми за света и особено за Западните Балкани"}
{"url": "https://www.faktor.bg/bg/articles/sasht-likvidira-50-komandira-na-talibanite", "text": "Повече от 50 висши командири на талибаните са били убити при артилерийска атака, докато са провеждали среща в южната афганистанска провинция Хелманд.  Това обяви говорителят на силите на САЩ в Афганистан, докато боевете продължават в цялата страна, съобщава \"Ройтерс\". Нападението срещу среща на командири в района Муса Кала в Хелманд, една от основните крепости на талибаните, е сериозен удар за ислямистките бунтовници, изтъкна говорителят на американските сили.  \"Това определено е забележителен удар\", коментира той, добавяйки, че няколко други висши и по-нископоставени командири са били убити по време на операциите в рамките на 10-дневен период този месец. Талибаните обаче отхвърлиха информацията като \"пропаганда\" и заявиха, че при атаката са били ударени две цивилни къщи в Муса Кала, при което са загинали петима цивилни и са били ранени още трима души. \"Това е жилищен район, който няма никаква връзка с талибаните\", увери говорителят им в изявление. Американските военни уточниха, че в срещата на 24 май са участвали командири от различни афганистански провинции, включително съседната Фара, където талибаните за кратко заплашиха да превземат столицата на провинцията по-рано този месец. \"Смятаме, че срещата е имала за цел планиране на следващите стъпки\", отбеляза говорителят.  Въпреки че ударът на артилерийска ракетна система ще наруши операциите на талибаните, това не означава непременно прекъсване на боевете. Подробности от операцията през миналата седмица се появиха, докато сраженията продължават в други части на Афганистан, където талибаните, които целят да възстановят шериата, предприеха ежегодната си пролетна офанзива през миналия месец.", "date": "2018.05.30", "title": "Разбиване: САЩ ликвидира 50 командира на талибаните"}
{"url": "https://www.faktor.bg/bg/articles/zapochna-sreshtata-mezhdu-borisov-i-putin", "text": "Започна срещата между премиера Бойко Борисов и руския президент Владимир Путин. Министър-председателят ни днес пристигна в Москва на двудневно посещение. Веднага след като кацна, той влезе в среща с руския си колега Дмитрий Медведев. В момента  Борисов разговаря с Путин. „Това е трета наша среща. През всичките тези години се чувахме само по телефона и обменяхме мисли“, каза Борисов на руския президент, след като се здрависаха. Путин пък му напомни за дълбоките исторически, културни и духовни връзки между Русия и България. Премиерът ни не пропусна да отбележи, че след дни започва Световното първенство по футбол и Русия ще се превърне в столицата на света. По време на двустранната среща от българската делегация присъстваха заместник министър-председателят Томислав Дончев и министърът на енергетиката Теменужка Петков, а от руска - външнополитическият помощник на президента Юрий Ушаков, министърът на промишлеността и търговията Денис Мантуров и зам.-министърът на външните работи Александър Грушко. По-късно руският президент Путин дава официален обяд в чест на българския министър-председател Бойко Борисов. На него ще присъстват заместник министър-председателят Томислав Дончев, министърът на финансите Владислав Горанов, министърът на културата Боил Банов, министърът на енергетиката Теменужка Петкова и министърът на туризма Николина Ангелкова. От руска страна ще бъдат първият вицепремиер и министър на финансите, зам.-министърът на външните работи, министрите на промишлеността и търговията, на енергетиката, на културата, както и ръководителят на Федералната агенция по туризъм, председателят на Управителния съвет на „Газпром“ и президентът на „Лукойл“.", "date": "2018.05.30", "title": "Започна срещата Борисов-Путин, двамата си припомниха връзката между България и Русия"}
{"url": "https://www.faktor.bg/bg/articles/novini/svyat/neue-z-rcher-zeitung-kremal-razshiryava-voennoto-si-prisastvie-v-afrika", "text": "За разлика от Франция и Китай, чието присъствие е отдавна известно, за скритото и преди всичко военно влияние на Русия върху страните от Африка обществеността научава постепенно. Най-често това започва с доставки на оръжие и техническо оборудване за армията, после идват военните инструктори. При това границата между инструкторите и наемните войници е доста размита, а задачите им неясни, пише днес Neue Zürcher Zeitung. Пжо този начин Москва стана незаменима в Судан, Ангола, Мозамбик и Нигерия. Тесни вързки съществуват и с Етиопия и Зимбабве. Само в Джипути, където Русия искаше да постои военно-морска база, Москва претърпя неуспех.  От началото на година особено важна за Кремъл стана Централноафриканската Република, която е огнище на напрежение. Русия, благодарение на изключение, направено от ООН, получи разрешене да доставя оръжие за нейната армия. Заедно с оръжието в Банги, столицата на Централноафриканската Републики, Кремъл изпрати и 170 \"цивилни инструктори\", които са членове на частните военни компании \"Sewa Security Services\" и \"Вагнер\", които са участвали в конфриктите в Сирия и Украйна, твърди авторът на статията. По различни оценки в Централноафриканската република вече се намират 1 400 въоръжени руснаци, освен тях там се намират и експерти по дезинформация, които провеждат кампания по антифренска пропаганда.  Централноафриканската Република притежава многобройни находища на полезни изкопаеми: диаманти, злато, платина, уран и нефт.  Както и в другите африкански страни след военните идва ред на икономическата активност, като особено активни са \"Газпром\" и \"Роснефт\" (енергетика), \"РУСАЛ\" (рудници), \"Росатом\" (ядрени реактори) и \"Росексимбанк\".", "date": "2018.05.30", "title": "Neue Zürcher Zeitung: Кремъл разширява военното си присъствие в Африка"}
{"url": "https://www.faktor.bg/bg/articles/stanishev-avstriyskoto-predsedatelstvo-shte-bade-istoricheski-prozorets-za-shengen-a-sofiya-veche-nyama-da-ima-izvinenie-da-bezdeystva", "text": "Вчера и днес в ЕП отново се говори за незабавното приемане на България и Румъния в Шенген. Поводът – първият годишен доклад на ЕП за функционирането на Шенгенското пространство, който засяга въпроси като временното въвеждане на граничен контрол, новите информационни системи, влиянието на миграцията върху свободното движение и др. Въпреки че по време на дебата вчера редица депутати, както и комисарят Аврамопулос, изрично подчертаха, че е крайно време България и Румъния да влязат в Шенген, съответните текстове в самия доклад се появиха благодарение на усилията на евродепутатите от двете страни, които сме членове на комисията по граждански свободи, правосъдие и вътрешни работи. Това се посочва в позиция на председателя на Партията на европейските социалисти Сергей Станишев. „Разбира се, за България е важно този призив да се повтаря при всеки възможен случай. Несъмнено през последните месеци набираме скорост. Въпросът зае централно място в инициирания от мен голям дебат в ЕП през декември 2017 г., посветен именно на приемането на България и Румъния, както и по време на изслушването за бъдещето на Шенген през февруари“, допълва той. „Днешната резолюция, приета с голямо мнозинство, е поредният случай, в който ЕП потвърждава позицията си в подкрепа на нашето членство. Ако искаме да постигнем реален напредък по темата обаче е време да излезем от риториката за „огромната несправедливост“. Сега е моментът както да поставим на масата исканията си, така и ясно да посочим „скептиците“ – и да се постараем да ги убедим с аргументи, че необходимото е свършено, а от настоящата ситуация губят всички, включително по отношение на сигурността. Но нека първо разшифроваме какво точно означава „членство в Шенген“, за да насочим усилията си по-добре. Вероятно мнозина ще бъдат изненадани, но на практика пълноправното членство на България и Румъния отдавна не е на дневен ред в преговорите между държавите-членки“, отбелязва президентът на ПЕС. „Още през 2011 г. беше лансирана идеята за „поетапно“ присъединяване – първо с въздушни и морски граници и някога, евентуално, вдигане на граничния контрол по сухопътните. Дори този „компромис“ тогава не беше приемлив за някои страни-членки, но като че ли тази идея отново набира скорост – последно я чухме от канцлера Меркел при посещението й в София през януари. Естествено, в днешната ситуация такъв подход се посреща с отворени ръце от редица консервативни лидери. От една страна, те популистки обясняват, че приемането на България и Румъния по въздух и вода не носи организирана престъпност и нелегална миграция в техните страни. От друга, получават златна възможност да изтъргуват този удобен за тях „компромис“ и да извиват ръцете на София с цел получаване на отстъпки по други ключови теми от европейския дневен ред с ясното съзнание, че всяко правителство на власт би предпочело „някакво“ членство пред никакво. Но пазете се от Данайците, дори когато носят дарове. Подобен ход ще бъде прецедент, който ще даде възможност за отлагане за неопределеното бъдеще на вдигането на контрола по сухопътните граници и поставяне на безкрайни нови критерии и условности. А свободното движение по сухопътните граници с Шенгенското пространство е много по-важно за нас от икономическа и социална гледна точка, отколкото вдигането на въздушния и морския граничен контрол“, посочва Станишев. „Вместо да ни позиционира в интеграционното ядро на ЕС, такова решение би демонстрирало продължаващата липса на доверие и в крайна сметка ще ни остави да чакаме на прага на Шенген за дълго време. Ето защо смятам, че България трябва категорично да се противопостави на подобна „оферта“ в случай, че на някого му хрумне да я поднови официално. Именно в този контекст са усилията ми по темата Шенген в Европарламента през последната година. Наистина, решението е изцяло в ръцете на държавите-членки (Съвета), но процедурата изисква парламентът да бъде консултиран, което ни дава възможност косвено да влияем на процеса. Ето защо съм доволен, че въпреки силната опозиция от страна на консерватори и крайнодесни, успях да убедя колегите от Комисията по вътрешни работи в необходимостта от специален доклад, с който парламентът ясно да заяви, че всяка друга форма на присъединяване на България и Румъния, освен с всички граници, е неприемлива“, коментира Сергей Станошев. „Вярвам, че един такъв доклад има потенциал да възобнови процеса и да излезе от традиционния рефрен на досегашните призиви за действия, които държавите-членки така и не чуват вече години наред. Но дори да успея с неговото изработване и гласуване в пленарна зала, той все пак ще бъде само една част от мащабната офанзива, която ни е необходима, ако искаме да влезем в Шенген в обозримо бъдеще. За нея обаче са необходими далновидност, постоянство и ангажираност на всички нива. Убеден съм, че можем, а моментът е назрял. Българското председателство на Съвета на ЕС беше преди всичко шанс да си върнем изгубеното доверие, което имахме при приемането ни в ЕС през 2007 г. Дали това е постигнато ще си проличи още през юли – австрийското председателство ще бъде исторически прозорец въпросът отново да бъде внесен за гласуване в Съвета, а София вече няма да има извинение да бездейства. Това ще бъде истинското мерило за успеха на българското председателство“, каза още президентът на ПЕС.", "date": "2018.05.30", "title": "Станишев: Австрийското председателство ще бъде исторически прозорец за Шенген, София няма извинение да бездейства"}
{"url": "https://www.faktor.bg/bg/articles/dans-pogna-40-gurbetchii-iztochili-241-hilyadi-leva-v-balgariya", "text": "Повече от 40 гурбетчии от Неделино са разследвани от Държавна агенция „Национална сигурност“ (ДАНС). Хората са работили при техен съгражданин в испанския град Аранда де Дуеро и от половин година получават обезщетение в България. Преди седмица шестима от групата са получили призовки и са разпитвани пред служители на ДАНС в полицията в Златоград. „С какво сме застрашили националната сигурност, та ДАНС да ни разпитва. В Неделино главно се издържаме от работа в Испания и от гурбет. Над 95% от жените ни са по Испания“, ядосваше се единият от разпитаните. Наскоро неделинци получили разпореждане от НОИ, с което им се спира плащането на обезщетение за безработица. Историята им е свързана с техен съгражданин на име Любомир Стефанов, който регистрирал фирма в Аранда де Дуеро, Испания. Българинът има лозя и насаждения. Назначава основно свои съграждани, но когато работата намалее, ги съкращавал. След като се прибирали в България, неделинци подавали документи за плащане на обезщетение за безработни. „Получихме информация, че става въпрос за фиктивно назначаване на работа и започнахме проверка по случаите“, каза пред онлай вестник „Отзвук“ шефът на НОИ в Смолян Валентин Гаджев. Проверяващите открили, че гурбетчиите от Неделино били назначавани за по 10-15 дни, след което са съкращавани. Изпратено е запитване до Главна дирекция „Национална полиция“ дали тези хора са излизали от страната. В отговорът се посочва, че има разминаване в дните на пребиваване и много от жителите на родопската община не са били в Испания през цялото време. „Някои от тях са изкарали целия период, но други са били не по 10 или 15 дни, а само пет“, посочи Гаджев. Според законодателството, когато едно лице работи в държава-членка на ЕС с трудов договор, макар и за кратко време, му се плаща 60 процента от заплатата при последния работодател. От НОИ – Смолян, не отричат, че документите, които са представени пред тях от испанския осигурителен институт, са оформени както трябва и тези лица отговарят на условията да бъдат на обезщетение в България, и такова им е отпуснато. Констатираните до момента случаи са 53. При 40 души е открито разминаване и плащанията им са спрени. До момента обаче на тях са им преведени 241 716,21 лв., което средно на човек прави по 6 000 лева. Петима продължават да си получават обезщетението, на останалите 8 изобщо не е започнало плащане. „Мотивите, за да ми спрат плащанията е, че в периода, в който съм бил осигурен, не съм напускал територията на България и не съм се завръщал. Аз имам самолетни билети, документи от полицията в Испания, в тяхното НОИ, имам осигурителен номер от там. Всичко ми е законно, а те ми изпращат писмо, че не съм напускал територията на Република България“, гневи се Младен. За него този случай е парадокс и се чуди как от полицията са написали това, на каква база те са преценили, че не е излизал извън граница. „Бях за две седмици в Испания и една група от работниците ни командироваха в България. Управителят на испанската фирма има бизнес в село Войводиново. Не всички бяхме изпратени в България. Тогава беше купил земя в селото и трябваше да се прави ограда. Изкараха ни най-големите престъпници в тази държава“, допълва неделинецът. За жалост той е запазил самолетния билет за отиване, но за връщане не може да го намери. Младен обаче не се притеснява от този факт, защото това може винаги да се изиска от самолетната компанията. „Билетът е поименен, купувал съм го онлайн с карта. Създават ни излишни грижи да се занимаваме с адвокати. Превел съм и съм легализирал всички документи и ще обжалвам решението на НОИ. Аз съм си заслужил тези пари. Нямат никакво законово основание да ми ги спират. Ако трябва ще се съдим, това си е уронване на престиж, на авторитет. Аз имам две деца, имам семейство да издържам. Много съм обиден на нашата „хубава държавица“, допълва още мъжът. Той е получавал шест месеца обезщетение, оставали му да взима пари още четири месеца. Не е хванал тавана, но сумата, която му превеждали стигала нормално да издържа семейството си. Хората от Неделино вече са се консултирали с адвокати и са готови да обжалват разпорежданията на НОИ, с които са спрени плащанията им.", "date": "2018.05.30", "title": "ДАНС погна 40 гурбетчии, \"източили\" НОИ с 241 хиляди лева"}
{"url": "https://www.faktor.bg/bg/articles/3-godini-i-4-mesetsa-zatvor-za-lazar-vlaykov", "text": "Районният съд в Пазарджик осъди на 3 години и 4 месеца лишаване от свобода бившия председател на Общинския съвет в гр. Септември Лазар Влайков, с чието оръжие на 32 август 2017 г. по време на празнично тържество бе прострелян смъртоносно мъж в с. Виноградец. елото е гледано по съкратено съдебно следствие. Съдът е признал Влайков за виновен за това, че не е предприел необходимите мерки за безопасност при боравене с оръжие, както и че е предоставил пистолета си на други лица, в резултат на което е настъпила смъртта на Наско Тонкев. Съдът е посочил още, че Влайков е боравил с оръжието след употреба на алкохол и го е внесъл в увеселително заведение в нарушение на законовите изисквания. Съдът е определил наказанието да се изтърпи при първоначален общ режим. Лазар Влайков е осъден да заплати направените разноски по делото в размер на 7 000 лева. Присъдата подлежи на обжалване в 15-дневен срок пред Окръжен съд-Пазарджик. Според близките на загиналия ресторантьор, наказанието за Лазар Влайков е твърде малко, те настояват за по-тежка присъда.", "date": "2018.05.30", "title": "3 години и 4 месеца затвор за Лазар Влайков"}
{"url": "https://www.faktor.bg/bg/articles/antoniy-galabov-s-vizitite-v-rusiya-balgariya-ne-zaviva-na-iztok", "text": "В момента имаме интересен период, когато България води многопосочна дипломация, водена от . премиера Борисов. С визитите в Русия не завиваме на Изток, заяви политологът проф. Антоний Гълъбов по БТВ. По думите му, ако успеем да балансираме предимствата на България като посредник, ще позиционират страната ни по съвсем различен начин. Важно е да не загубим мащаб, който ни прави интересни, както за ЕС, така и за Западните Балкани. „Позицията е, че имаме зони на споделен интерес, но не и на затопляне на старите отношения. Това не е завой на Изток. Важно е Борисов да държи всички врати отворени“, подчерта политологът. „Изток значи не само Русия, а и Китай. Борисов получава исторически шанс в момента. Предполагам, че ще се опита да произведе новина след визитата си, както го умее“. Това коментира социологът Първан Симеонов. По думите му голямата битка не е за сърцето на Москва, а за българите. „Всички партии в парламента вкупом звучат източно. Повечето българи харесват Русия“, уточни Симеонов. „Борисов се движи по ръба и на вълната на изборите.“ Проф. Гълъбов сравни посещението на министър-председателя на България с това на президента Радев. „Президентът Радев стои извън институцията си. Той стои като опозиционен лидер. Можем да очертаем две стратегии по отношение на визитата в Русия. Срещата бе обявена с повод 24 май, но този повод изчезна някъде по терена. Другият подход, който виждаме от посещението на Бойко Борисов, е много по-прагматичен, по-ясен и с конкретни позиции, които отстояваме. Преди да прави изявления, президентската администрация трябва да свърши нещо. Опасявам се, че урокът не е научен. Има много важни теми, по които президентската администрация мълчи“, отбеляза Гълъбов. „От една страна имаме един постсъветски подход, в който казваме: \"Нали не ни се сърдите\", а от друга - един прагматичен подход от името на ЕС. Нека видим коя стратегия ще е по-успешна“, каза Гълъбов. „Срещата с президента беше определена като работна и се проведе в Сочи, което показва, че е на по-ниско ниво. От руска страна подходът към министър-председателя вдъхва повече респект“, каза още политологът.", "date": "2018.05.30", "title": "Антоний Гълъбов: От руска страна подходът към Борисов вдъхва повече респект"}
{"url": "https://www.faktor.bg/bg/articles/tir-i-kola-se-udariha-kray-gara-yana-zapushiha-magistrala-hemus", "text": "Жена пострада при тежка катастрофа на автомагистрала „Хемус” в района на гара Яна тази вечер, предаде бТВ.  Ударили са се тир и лека кола.  При инцидента в посока Варна няма тежко ранени, но в района се образува голямо задръстване.", "date": "2018.05.30", "title": "Запушиха магистрала „Хемус” край гара Яна"}
{"url": "https://www.faktor.bg/bg/articles/utre-izbirat-nov-kmet-na-mladost-no-ne-se-znae-koi-sa-zam-kmetovete", "text": "На утрешното си заседание Столичният общински съвет ще опита да избере нов временно изпълняващ длъжността кмет на район \"Младост\". В избора ще участват действащите зам.-кметове на района - кои и колко са те обаче, трябва да се разбере от списък, който от \"Младост\" да изпратят до Столичната община до края на работния ден. Това се разбра от изказване на председателя на общинския съвет Елен Герджиков пред журналисти. Днес той имаше среща с юристи и двама от зам.-кметовете на \"Младост\" – Владимир Клисуров и Петър Кърджилов. На консултацията се е стигнало до извода, че след като общинските съветници са посочили Клисуров за временен кмет на \"Младост\", заповедите и решенията на арестуваната Десислава Иванчева са нелегитимни. Клисуров назначил за зам.-кмет пиара на общината Петър Кърджилов. Преди това той подаде преизвестие за напускане и излезе в отпуск, като предаде правомощията си на другия зам.-кмет на района - Румен Русев. Малко след това се разбра, че Десислава Иванчева е освободила Русев. На фона на този \"хаос\" - по думите на Герджиков, Владимир Клисуров е обещал до 17:30 днес са изпрати до общината списък с действащите зам.-кметове и заповедите, с които са назначени. В най-добрия случай общинските съветници ще могат да избират между Петър Кърджилов и Румен Русев, а в най-лошия - между нито един от двамата. \"Това е правен вакуум, който законът не е предвидил\", каза Герджиков. Съмнение за това дали всички назначения в района са законни, създава и това, че от близо седмица голяма част от администрацията там не ходи на работа. По време на срещата двамата представители на \"Младост\" са попитани за причината за това, като Елен Герджиков предаде отговорите им: \"В района има грипна ваканция\", каза единият. \"Едните са в отпуск, а другите - на семинар\", казал другият.", "date": "2018.05.30", "title": "Подчинени на Иванчева не ходят на работа - \"имало грипна ваканция\""}
{"url": "https://www.faktor.bg/bg/articles/obshtestvo/zakon-i-red/pratiha-na-sad-oblastniya-predsedatel-na-dps-v-yambol", "text": "Областният председател на ДПС в Ямбол се изправи пред районния съд по обвинение, че е предлагал имотна облага на избиратели по време на местните избори през 2015 година. По време на предизборната кампания през 2015 година Иван Тодоров е бил на втора позиция в листата за общински съветници на ДПС. Според обвинението, той е принуждавал избиратели да гласуват за него преференциално като им е предлагал различни облаги. Ето коментарът на Тодоров за обвинението: \"За пари не се коментира, имотно облага и тъй нататък, което не е вярно, на никой нищо не съм предлагал\". Тодоров не е избран за общински съветник, но според обвинението може да получи наказание от 1 до 6 години затвор и глоба от 10 до 20 000 лева. Делото ще продължи три дни и ще бъдат разпитани близо 30 свидетели, отбелязва БНР.", "date": "2018.05.30", "title": "Пратиха на съд областния председател на ДПС в Ямбол"}
{"url": "https://www.faktor.bg/bg/articles/obshtestvo/pokazvat-originalniya-lichen-belezhnik-na-hristo-botev-s-proshtalnoto-pismo", "text": "На 1 юни, петък, в Централното фоайе на Националната библиотека “Св. св. Кирил и Методий” (НБКМ) ще бъде изложен оригиналният личен бележник на Христо Ботев. През последната година от живота си той е записвал в него данни за литературната си дейност, имена на свои революционни съратници, там е и черновата на стихотворението “Обесването на Васил Левски”. Посетителите ще могат да видят отблизо светинята от 11:00 до 14:00 часа. Паралелно с оригинала, гостите ще се запознаят и с електронната версия на Ботевото тефтерче, съвместно начинание на Националната библиотека и Регионалната библиотека “Христо Ботев” – Враца. Това е вторият безценен документ от фонда на НБКМ (след тефтерчето на Васил Левски), намерил подобаващото си съвременно издание в бутиков дигитален проект.  В навечерието на Деня на Ботев и падналите за свободата на България Националната библиотека ще представи и изложбата “Перо и знаме”, посветена на 170-ата годишнина от рождението на Христо Ботев. Откриването е в същия ден – 1 юни, от 11:00 часа в Централното фоайе. Експозицията включва 8 витрини с книги, вестници и други материали, отразяващи различни страни от живота и дейността на поета революционер. Показани са издания на негови стихове от различни години, сред които и “Песни и стихотворения от Ботьова и Стамболова” (фототипно издание и оригинал от второто издание, 1880), архивно наследство като “Официални румъно-турски документи по минаването на Хр. Ботевата чета през Дунава”, както и портрети на Ботевите четници. Специално изработени тематични табла – “Поет и публицист”, “Борец за свобода” и “По пътя към безсмъртието”, представят документални материали от фонда на Националната библиотека, свързани с живота на Ботев. На фокус са Прощалното писмо на поета, негова кореспонденция с революционни дейци и др. Изложбата е създадена от библиотечни експерти в отделите “Български исторически архив” и “Библиографско и информационно обслужване”. *** Прощалното писмо на Христо Ботев до любимата му Венета, дъщеря му и доведеният му син и тефтерчето на революционера се пазят при уникални мерки за сигурност в трезора на БНБ. Безценните документи са в сейфа, в който са реликвите, останали от Васил Левски.  На „Радецки“ той пише прощалното си писмо до семейството си, което заедно с тефтерчето си дава на придружаващия го в парахода известен български емигрант - Димитър Горов, които е участвал в освободителните борби. „Простете ме, че аз ви не казах къде отивам. Любовта, която имам към вас, ме кара да направя това. Аз знаях, че вие ще да плачете, а вашите сълзи са много скъпи за мене!“ Това са едни от последните редове, написани от Ботев. „Бог ще да ме запази, а като оживея, то ние ще да бъдем най-честити на тоя свят. Ако умра, то знай, че после Отечеството си съм обичaл най-много тебе, затова гледай Иванка и помни любящия те.“", "date": "2018.05.30", "title": "Показват оригиналния личен бележник на Ботев с Прощалното писмо до любимата му"}
{"url": "https://www.faktor.bg/bg/articles/poslanikat-na-belgiya-e-na-poseshtenie-vav-vidin", "text": "Посланикът на Белгия у нас Франсоа Бонтан се срещна днес във Видин със зам. областния управител Анжело Методиев и с кмета на града Огнян Ценков. Това съобщават от община Видин. В срещата с посланик Бонтан са участвали и председателят на Видинската търговско-промишлена палата Красимир Кирилов и белгийски инвеститори. На нея Анжело Методиев и Огнян Ценков са запознали посланика с дейностите, които община Видин изпълнява в сферата на икономиката, социалните дейности, образованието и културата, както и с реализираните инициативи за привличането на инвестиции и разкриване на нови работни места в общината. Франсоа Бонтан е отбелязал, че област Видин, като регион, разположен по поречието на Дунав, притежава голям потенциал за развитие, а за белгийските инвеститори е от значение да бъдат проучени възможностите за бъдещо сътрудничество в областта на земеделието, производството на автомобилни части и шивашката промишленост.  Програмата на посланика продължава днес с посещение на културно-исторически и природни забележителности във Видин.", "date": "2018.05.30", "title": "Посланикът на Белгия е на посещение във Видин - бистрят разкриване на нови работни места"}
{"url": "https://www.faktor.bg/bg/articles/karakachanov-mareshki-da-si-pie-hapchetata-i-da-ne-se-zanimava-s-armiyata", "text": "Веселин Марешки да си пие хапчетата. Такъв съвет отправи вицепремиерът и министър на отбраната Красимир Каракачанов по адрес на зам.-председателя на парламента и лидер на партия \"Воля\". Вчера Марешки и депутати от партията му внесоха в деловодството на Народното събрание проект на решение за мораториум върху разходите за въоръжаване. Днес лидерът на \"Воля\" призова от ефира на Нова телевизия да не се харчат пари за \"луксозни\" военни играчки и дори се закани да иска оставката на Каракачанов заради планираната модернизация на армията. \"Веселин Марешки разбира от лекарства и е по-добре да си пие хапчетата, вместо да се занимава с българската армия\", обяви Красимир Каракачанов по време на откриването на военното изложение \"Хемус – 2018\" в Пловдив, предаде Канал 3. Военният министър откри изложението заедно с президента Румен Радев. Форумът е под мотото \"Отбрана, тероризъм и сигурност\". То ще продължи до 2 юни и е под патронажа на Министерството на отбраната и Министерство на икономиката. Традиционното изложение се провежда през две години и цели да срещне производители и търговци на военна техника и да стимулира военната промишленост. На тазгодишното изложение са представени 17 държави, над 70 изложители, повечето от които български. Има представители от НАТО и на Европейската агенция за отбрана. По този повод Каракачанов обяви, че е настъпило златното време за българската отбрана заради гласуваните наскоро два проекта за модернизация на армията, свързани с новия изтребител и новата техника за сухопътните войски. До седмица ще бъде гласуван и третият проект за модернизация на военноморските ни сили.", "date": "2018.05.30", "title": "Каракачанов: Марешки да си пие хапчетата, вместо да се занимава с армията"}
{"url": "https://www.faktor.bg/bg/articles/sasht-myusyulmani-mormoni-i-svideteli-na-yehova-saobshtavat-za-fizicheski-ataki-tormoz-i-zaplahi-sreshtu-tyah-v-balgariya", "text": "Мюсюлмани, мормони и Свидетели на Йехова съобщават за случаи на физически атаки, тормоз и заплахи срещу членове на техните общности - това пише в частта за България в доклада на Държавния департамент на САЩ, посветен на състоянието с религиозните свободи по света през изминалата година. Мормони и Свидетели на Йехова назовават многобройни случаи, в които правителството не предприема мерки спрямо членове на НФСБ и ВМРО, тормозили и заплашвали техните членове. Свидетелите още сочат, че много общини ограничават изразяването на религиозните им убеждения публично - чрез раздаване на листовки и посещения в домовете на гражданите, пише \"Дневник\". Мюсюлмански и католически общности имат оплаквания по отношение на храмовете - мюсюлманите в Гоце Делчев, че все още нямат разрешително за строеж на джамия, а тези в София - че нямат разрешение за изграждане на втора. Католически общностни лидери пък припомнят, че София отказва да признае статута на манастир, настоявайки, че той е жилищна сграда. Еврейската организация Б'най Б'рит многократно е сигнализирала пред медиите за политици с антисемитски и неонацистки възгледи от коалицията \"Обединени патриоти\". През юни Европейският съд за човешките права пък постанови, че правителственият отказ за регистрация на молбата на мюсюлманската общност Ахмадия представлява нарушение на религиозните свободи. В документа се припомня, че училищата продължават да забраняват носенето на религиозни символи.", "date": "2018.05.30", "title": "САЩ: Мюсюлмани, мормони и Свидетели на Йехова съобщават за физически атаки, тормоз и заплахи срещу тях в България"}
{"url": "https://www.faktor.bg/bg/articles/novini/svyat/ukrayna-sled-okupatsiyata-ot-rusiya-krim-e-prevarnat-v-gigantska-voenna-baza", "text": "\"Анексирането на Крим от Русия доведе до милитаризирането на полуострова\", заяви на заседания на Съвета за сигурност на ООН министърът на външните работи на Украйна Украины Павел Климкин, цитиран от gordonua.com. \"Окупацията доведе до ускореното милитаризиране на Крим. Русия практически увеличи два пъти броя на военните си там и продължава да готви кримската военна инфраструктура за разполагането на ядрено оръжие, включително преоборудване на обекти за съхраняване на съветски ядрени бойни глави. По същество, Крем сега е превърнат в гигантска военна база, която се използва за интервенциите на Русия в горещите точки, включително и в Сирия\", заяви Климкин. Още през 2015 година украинският депутат Мустафа Джемилев, който е от Крим, предупреди, че там се възстановяват ядрени хранилища, а през април 2018-та, че руснаците са разположили в Крим 6 ядрени бойни глави. Припомняме, че Русия анексира Крим през март 2014 година, а министърът на външните работи Дергей Лавров заяви ,че \"Крим вече е част от държава, която принежава ядрено оръжие\".", "date": "2018.05.30", "title": "Украйна: След окупацията от Русия Крим е превърнат в гигантска военна база"}
{"url": "https://www.faktor.bg/bg/articles/novini/balgariya/trima-evrokomisari-idvat-v-balgariya", "text": "Комисарите Кармену Вела, Елжбета Бенковска и Маргрете Вестегер пристигат в България, съобщиха от Представителството на Европейската комисия в България. На 31 май (четвъртък) комисарят, отговарящ за околна среда, морско дело и рибарство Кармену Вела ще участва в откриването на Европейския морски ден 2018г. в Бургас. Форумът, организиран от генерална дирекция „Морско дело и рибарство“ на Европейската комисия, се провежда всяка година в различен европейски град и събира представители на пристанищната и корабоплавателната индустрията, местни, регионални, национални и европейски власти, агенции, НПО, научни и изследователски институции за обсъждане и иницииране на съвместни действия касаещи морското дело.  В същия ден комисарят, отговарящ за вътрешния пазар, промишлеността, предприемачеството и МСП Елжбета Бенковска ще се включи в откриването на специализираната международна изложба за отбранителна техника \"ХЕМУС\" в Пловдив. Тя се провежда на територията на Международния панаир под патронажа на Министерство на отбраната и Министерство на икономиката и има за цел стимулиране развитието на отбранителната промишленост.  Отново в четвъртък комисарят по конкуренция Маргрете Вестегер ще бъде специален гост и ще произнесе реч по време на Европейския ден на конкуренцията в Резиденция „Бояна“ в София. На събитието, което е част от програмата на Българското председателство на ЕС, ще бъдат обсъдени ключовите законодателни развития в правото на конкуренцията на ЕС и ще бъде обърнато внимание, и на казусите, които възникват пред органите по конкуренция в сектора на енергетиката.", "date": "2018.05.30", "title": "Трима еврокомисари идват в България"}
{"url": "https://www.faktor.bg/bg/articles/soros-velikobritaniya-da-se-gotvi-za-vtori-referendum-za-brekzit", "text": "Милиардерът Джордж Сорос обяви, че след няколко дни ще бъде започната кампания за втори референдум за излизането на Великобритания от Европейския съюз, пише в. \"Индипендънт\", цитиран от БТА. \"Разводът ще бъде дълъг процес, вероятно ще отнеме повече от пет години. Пет години са цяла вечност в политиката, особено в революционни времена като сега\", каза той в реч в Париж. Според Сорос изгледите за продължителния развод на Великобритания с ЕС може да съдействат за убеждаването на британците, че членството в общността е в техен интерес. Има информация, че финансистът е дал около 500 000 британски лири на организацията \"Най доброто за Великобритания\" (\"Best for Britain\"), създадена миналата година от противничката на Брекзит Джина Милър. Очаква се групата да публикува програмата за своята кампания на 8 юни, призовавайки за втори референдум, посочва британското издание. \"В крайна сметка британците са тези, които трябва да решат какво искат да правят. Ще бъде обаче по-добре, ако те вземат решение по-скоро, а не по-късно. Именно това е целта на инициативата, наречена \"Най-доброто за Великобритания\", която аз подкрепям\", заяви Сорос. \"Най-доброто за Великобритания\" се бореше и помогна за извоюването на съдържателно парламентарно гласуване, което включва възможността въобще да не се напуска. Това би било добре за Великобритания, но също така би направило голяма услуга на Европа, като отмени Брекзит и не създаде трудна за запълване дупка в европейския бюджет\", каза той. \"Но британската общественост трябва да изрази своята подкрепа с убедителна разлика, за да бъде възприета сериозно от Европа. Именно към това се стреми \"Най-доброто за Великобритания\", като ангажира избирателите. Тя ще публикува своя манифест в следващите няколко дни\", заяви милиардерът. Неотдавна авторът на член 50 от Лисабонския договор лорд Кър заяви, че повторен вот за спирането на Брекзит е реална възможност, като посочи, че всичко зависи от поведението на лейбъристите и решенията в Камарата на общините. Кър отбеляза, че ако Великобритания поиска удължаване на действието на член 50, за да проведе референдум, няма съмнение, че молбата й ще бъде удовлетворена.", "date": "2018.05.30", "title": "Сорос: Великобритания да се готви за нова кампания за втори референдум за Брекзит"}
{"url": "https://www.faktor.bg/bg/articles/novini/svyat/tsru-phenyan-ne-se-gotvi-da-unishtozhi-yadrenoto-si-orazhie-no-e-gotov-da-prodava-hamburgeri", "text": "Северной Кореи няма намерение в близко време да се откаже от ядреното оръжие, става ясно от последните данни на американското разузнаване, цитирани от NBC News. Междувременно Белият дом продължава да се готви за срещата между президента Доналд Тръмп и севернокорейския лидер Ким Чен ин. \"Всички знаят, че Северна Корея няма намерение да се откаже от ядреното си оръжие\", заявил пред NBC News служител на разузнаването, който разполага със специалния доклад на ЦРУ за Северна Корея.  От доклада на ЦРУ също така става ясно, че в списъка с \"отстъпки\" от страна на Пхенян фигурира възможността да бъдат открити франчайзи на различни марки бургери. По данни на разунаването, този \"жест на добра воля\" бил предложен от самия Ким Чен ин. Пристрастието на Доналд Тръмп към американския фастфуд е известно, той дори беше заявил, че би искал да обсъди проблема с ядреното оръжие на Северна Корея с Ким на маса с хаммбургери.  Според професор Зигфрид Хекер, който е добре запознат с ядрените обекти на Северна Корея, пълното и разоръжаване ще отнеме 15 години", "date": "2018.05.30", "title": "ЦРУ: Пхенян не се готви да унищожи ядреното си оръжие, но е готов да разреши хамбургерите"}
{"url": "https://www.faktor.bg/bg/articles/republika-severna-makedoniya-imeto-za-koeto-se-razbraha-atina-i-skopie", "text": "\"Република северна Македония\" е най-вероятното име, за което външните министри на Македония и Гърмия -  Никола Димитров и Никос Кодзияс, са се договорили при последната си среща. Това съобщава македонската телевизия \"Телма\", която се позовава на дипломатически източници. Двамата министри са одобрили и конкретен план от 11 точки за окончателно решаване на спора за името. Планът се очаква да бъде одобрен от премиерите на двете страни Зоран Заев и Алексис Ципрас в телефонен разговор, съобщава Медияпул.бг. След това двамата министър-председатели ще организират среща в Преспа, на която официално ще представят споразумението. \"Появява се перспектива за решаване на спора за името.  Преговорите водим и продължихме да водим с чувство за отговорност и патриотизъм. Но и с решителност и вяра в нуждата от намиране на решение\", заяви гръцкият премиер Алексис Ципрас в реч пред годишното общо събрание на Федерацията на предприятията в Гърция. Македонският премиер Зоран Заев заяви oт своя страна пред журналисти в Скопие, че все още няма окончателен договор с Гърция за името на Македония, но отбеляза, че и двете страни са близо до намиране на решение на дългогодишния спор. Това е поредното име, което се спряга в дългогодишния спор между двете държави за името. Преди това имаше сближаване на позициите и по \"Илинденска Македония\", но гръцките партии го отхвърлиха. За началото на юни в Гърция се организират отново многохилядни протести, тъй като опозиционните партии не приемат в новото име да влиза под каквато и да е форма \"Македония\".  В същото време македонците са готови на компромиси и търсят бързо решение, тъй като се надяват на срещата на върна на ЕС в края на юни да получат покана за начало на преговори.  Гърция и Македония спорят от 25 години за името \"Македония\", което според Атина крие в себе си териториални претенции към едноименната гръцка област. В същото време България остава пасивна в спора за името на Македония, въпреки общата история, която свързва двете страни.", "date": "2018.05.30", "title": "Република северна Македония - името, за което се разбраха Атина и Скопие?"}
{"url": "https://www.faktor.bg/bg/articles/rumen-radev-smamri-mareshki", "text": "\"Модернизацията на българската армия няма алтернатива. Невежеството в сферата на сигурността не само е опасно, но накрая винаги излиза скъпо.\" Така президентът Румен Радев коментира искането на Веселин Марешки за налагане на мораториум върху средствата за армията, цитиран от Канал3. Радев заяви, че война между институциите няма. Има напрежение, но трябва да гледаме националните интереси и целите пред нас да бъдат такива, че гражданите да имат по-голяма сигурност и по-високо качество на живот, коментира президентът. Държавният глава смята, че ситуацията в момента е много благоприятна за българската делегация в Москва.  \"Виждаме съживяване на отношенията с Русия. Аз поставих много въпроси при моята визита за възможностите на руската страна да оптимизира доставките и цените на енергийни ресурси, а също за по-добри условия за нашия бизнес в Русия. Много се надявам правителството да оползотвори всички тези възможности\", заяви в Пловдив Румен Радев.", "date": "2018.05.30", "title": "Румен Радев смъмри Марешки: Невежеството е опасно, накрая излиза и скъпо"}
{"url": "https://www.faktor.bg/bg/articles/kremal-obiden-vrah-na-tsinizma-sa-obvineniyata-sreshtu-moskva-za-ubiystvoto-na-arkadiy-babchenko", "text": "Кремъл определя като „връх на цинизма“ обвиненията на Киев срещу Москва за убийството на руския журналист Аркадий Бабченко. Това заяви Дмитрий Песков, говорител на държавния глава на Руската федерация, предава РИА Новости. „Това е върха на цинизма. На фона на такова жестоко убийство…трябва да говорим за необходимостта от задълбочено и безпристрастно разследване“ подчерта Песков, отговаряйки на въпроса как Кремъл разглежда обвиненията на Киев за убийството на Бабченко. Следвеният комитет на Руската федерация също е завел наказателно дело. Външният министър Сергей Лавров определи случилото се като трагедия. От ОССЕ на свой ред призоваха Украйна да започне незабавно разследване на убийството.", "date": "2018.05.30", "title": "Кремъл \"обиден\": Връх на цинизма са обвиненията срещу Москва за убийството на Аркадий Бабченко"}
{"url": "https://www.faktor.bg/bg/articles/borisov-ss-medvedev-obsazhdame-protivodeystvieto-na-terorizma-ikonomicheskite-vzaimootnosheniya", "text": "Започна срещата ни с министър-председателя на Русия Дмитрий Медведев. В официалната българска делегация в Москва са вицепремиера Томислав Дончев и министрите на финансите, енергетиката, културата и туризма. \"Обсъждаме темите за противодействието на тероризма, икономическите взаимоотношения между България и Русия, туризма, енергетиката и други\", написа премиерът Бойко Борисов в официалната си страница във Фейсбук", "date": "2018.05.30", "title": "Борисов: С Медведев обсъждаме противодействието на тероризма, икономическите взаимоотношения..."}
{"url": "https://www.faktor.bg/bg/articles/krasimir-uzunov-s-razprostranyavaeto-na-vrianti-za-imeto-na-makedoniya-se-testva-obshtestvenoto-mnenie", "text": "\"Името Република Северна Македония, което беше съобщено от телевизия „Телма“, отново е тест на общественото мнение\". Това каза Красимир Узунов, президент и собственик на Информационна агенция „Фокус“ в интервю за БНР. Според него разпространяването на различни възможности за новото име на Република Македония е тест за реакциите в обществото. „Докато не се произнесат двамата премиери, ние не можем да реагираме на нищо, защото е само тестване. Друг е въпросът е, че ние трябва да имаме реакция дали ще бъде Северна, дали ще бъде Нова, дали ще бъде географско определение, дали ще бъде доказателство за славянофонския произход на Македония, т.е. отказ от античността и концентрация върху славянския произход“, посочи Узунов. „Медиите, които съобщават вариантите за ново име на Република Македония, се позовават на неназовани източници, а това е прийом, когато трябва да се прокара определена теза, за да се тества обществото“, обясни още Узунов. Според него на България не се гледа като на фактор, с когото трябва да се съобрази Македония за избора на новото име: „Северна Македония и Пиринска Македония са имена, които засягат и нашата територия, но както виждаме, ние предпочитаме или да одобряваме, или да мълчим по повод на това, защото сме поели ангажимент, което трябва да ни прави особено внимателни, защото, както беше случаят с Илинденска Македония, това може да отвори врати за сепаратизъм.“", "date": "2018.05.30", "title": "Красимир Узунов: Северна Македония и Пиринска Македония са имена, които засягат и нашата територия"}
{"url": "https://www.faktor.bg/bg/articles/nato-i-es-s-kritiki-kam-balgariya-zaradi-zabavenata-modernizatsiya-na-armiyata", "text": "Европейският съюз и НАТО са изразили твърда и критична позиция към държавите членки, които не постигат необходимото по отношение на подготовката на личния състав и превъоръжаването. Това е било заявено по време на конференция на Военните комитети на ЕС и НАТО, проведена на 16 май. Двата военни комитета са най-високите военни органи в двете организации и в тях членуват началниците по отбрана на държавите членки. Сред основните им задачи са планирането и провеждането на военни операции, както и с въпросите за развитието на военните способности. Въпросът за превъоръжаването и модернизацията на държавите от ЕС и НАТО е поставен сериозно от двата органа, става ясно стенограмата от заседанието на комисията по отбрана в парламента. На 17 май там беше изслушан началникът на отбраната Андрей Боцев по повод повишаването му в звание.  От разговора между депутатите става ясно, че не само модернизацията е сериозен проблем. На високо ниво в НАТО и ЕС е бил поставен и въпросът за придвижването на формирования на територията на държавите членки. Той заявява, че отправените критики били: \"или правите нещо, или който не прави – да заминава\".", "date": "2018.05.30", "title": "НАТО и ЕС с остра критика към България заради забавената модернизация на армията"}
{"url": "https://www.faktor.bg/bg/articles/mazh-zaplashva-s-pistolet-v-borisovata-gradina-ottsepi-si-parche-ot-parka", "text": "Мъж заплашва с пистолет в Борисовата градина и е превзел едно парче от парка. Той лепи листовки с икони, кръстове и символи. Рисува и такива с червена боя, алармираха граждани за пореден път. Срещу него са повдигнати обвинения от прокуратурата, но това не го притеснява особено, стана ясно от репортаж на Нова телмевизия.  Това е втори репортаж на медията за месец. Това е Димитър Кисьов, председател на Комисията по планинско бягане към Федерацията по лека атлетика, съобщи тогава Нова тв. Той е белязал е дърветата с червени кръстове и е окачил по тях медали и обяви за предстоящи спорни надпревари.  Димитър Данчев, директор на Зелени системи от Софийска община каза:“Ние махнахме листовките със символи, които той слагаше. Това, разбира се, подлежи на санкции. Ще съдействаме на полицията и прокоратурата, ако поискат\".", "date": "2018.05.30", "title": "Мъж заплашва с пистолет в Борисовата градина, отцепи си парче от парка"}
{"url": "https://www.faktor.bg/bg/articles/spipaha-nelegalni-migranti-vav-filipovtsi", "text": "Нелегална група от мигранти бе задържана в столичния квартал \"Филиповци\". Групата е била от мъже, жени и деца. Тя е била от около 30 души. Вероятно бежанците са влезли от Турция, засега официална информация от МВР не е оповестена. Бежанците са били без документи. Те са се самоопределяли като граждани на Ирак. Бежанците, открити при рутинна проверка в квартала, бяха закарани снощи в 9-то РПУ, където се разпитват. Задържани са и мъж и жена, които са укривали мигрантите в къщата си.", "date": "2018.05.30", "title": "Спипаха нелегални мигранти във Филиповци"}
{"url": "https://www.faktor.bg/bg/articles/obshtestvo/zakon-i-red/bageri-v-stolipinovo-sabaryat-nezakonni-kashti", "text": "В \"Столипиново\" започна поредната акция по събаряне на незаконни постройки. Багерите събориха незаконна къща, в която се е настанил баща с три деца, както и 10 павильона. Кметът на района Ниолай Чунчуков посочи, че незаконното строителство е от няколко години и с махането на къщата ще се контролира по-лесно строителството на нови постройки. Те имат регистрация на друг адрес и където са регистрирали би трябвало да отидат да живеят, каза той. Той призова всеки, който иска да осъществява търговска дейност да отиде в регламентираните търговски обекти на общинските терени и да си плащат таксите към община Пловдив.", "date": "2018.05.30", "title": "Багери в \"Столипиново\": Събарят незаконни къщи"}
{"url": "https://www.faktor.bg/bg/articles/gdbop-blokira-narkosdelka-za-93-000-evro-s-pomoshtta-na-agenti-pod-prikritie", "text": "ГДБОП удари престъпна група, занимавала се с разпространение на наркотици. Лицата са задържани при поредна сделка за над 3 кг кокаин с много високо качество, съобщи прокурор Лидия Манолова от отдел \"Криминален\" в Спецпрокуратура на брифинг. В спецакцията е участвал и служител под прикритие, уточняват от прокуратурата. Операцията е била проведена на 26 май в Хасковска област. Задържани са трима души, които са с повдигнати обвинения за престъпна група и разпространение на наркотици. Те са оставени от съда за постоянно в ареста. В момента на сделката е била приготвена сумата от 93 000 евро за покупката на наркотика. Използвани са СРС-та при акцията. Двама от обвиняемите са осъждани. Задържани са продавачите на наркотичните вещества. Все още се води разследване откъде те са се сдобили с тях. Прокурор Георги Мойсев уточни, че са събрани доказателства за осъществени от задържаните три сделки за разпространение на наркотици - с кокаин и хероин.", "date": "2018.05.30", "title": "ГДБОП блокира наркосделка за 93 000 евро с помощта на агент под прикритие"}
{"url": "https://www.faktor.bg/bg/articles/obshtestvo/zakon-i-red/komisiyata-po-dosietata-razkri-stroitelniyat-bransh-frashkan-s-agenti-na-ds", "text": "Почти всеки 15-и стопански ръководител в строителния бизнес е бил агент на Държавна сигурност. Това показва последната проверка на Комисията по досиетата, оповестена късно вчера. От проверени 2101 лица, които са били членове на управителни и надзорни органи на държавни или общински дружества, на дружества с 50 и повече на сто държавно или общинско участие, за 140 са установени документи, потвърждаващи съпричастност към Държавна сигурност или разузнавателните служби на Българската народна армия. Документите за проверка са подадени от Министерството на регионалното развитие и благоустройството, но от Комисията на Евтим Костадинов посочват, че проверката продължава и очакват да получат имената на още стопански ръководители от строителния бранш. Вижте   , кои са обявените нови агенти.", "date": "2018.05.30", "title": "Комисията по досиетата разкри – строителният бранш фрашкан с агенти на ДС"}
{"url": "https://www.faktor.bg/bg/articles/sagata-s-ostavkata-na-prof-plochev-edin-ot-priznatsite-za-bezpatitsata-v-zdraveopazvaneto", "text": "\"Очаквана оставка. Свидетели сме отново на продължение на сагата, на която всички сме свидетели, бяха първите думи на д-р Нигяр Джафер, член на здравната комисия в Народното събрание и зам.-председател на парламента по повод информацията, че проф. Плочев е подал оставка до Надзора на НЗОК и той я е приел. Впоследствие, самият Плочев в изявление по БНР отрече да е подавал оставка. Джафер вметна, че все пак трябва да се изяснят докрай фактите, защото към момента обстоятелствата са все още неясни. \"Това, което аз знам, е, че има писмо от два дена, в което проф. Плочев е заявил, че приключват болничните му, но той ще ги продължи. Но няма никакво официално изявление, или доказани факти. Така че, това е само един фрагмент от безизходицата на здравеопазването\", обобщи тя.  \"Влизаме в един водевил, който ни връща отново три месеца, но това е само един от признаците на безпътицата в здравната ни система\". \"Истината е, че проф. Плочев се очакваше или да подаде оставка, такива са изискванията на закона, или да бъде доказано, че той системно не изпълнява своите ангажименти. Това са две условия, които са записани в законовите текстове\", поясни Джафер и допълни: \"Очакваме час по-скоро екипът на министерството и управляващите да предложат изход, не просто като персонална смяна на хората, които управляват важни институции\".", "date": "2018.05.30", "title": "Сагата с оставката на проф. Плочев - един от признаците за безпътицата в здравеопазването"}
{"url": "https://www.faktor.bg/bg/articles/inspektoratat-kam-vss-shte-ima-dostap-do-bankovata-tayna-na-magistratite-reshiha-deputatite", "text": "Инспекторатът към Висшия съдебен съвет /ВСС/ ще има достъп до банковата тайна на магистратите. Това решиха депутатите след като приеха окончателните промени в Закона за съдебната власт.  Инспекторатът към Висшия съдебен съвет ще има достъп до банковата тайна на онези магистрати, за които се установяват несъответствия в имуществените декларации. Чрез информационната система на БНБ Инспекторатът ще получава данни за банковите сметки, наемателите на сейфове и техните разпоредители. Този достъп ще става само след изричното съгласие на проверявания магистрат. В закона се предвижда Инспекторатът към Висшия съдебен съвет да бъде задължен да иска разкриване на банкова тайна за лицата, които не са декларирали писмено своето съгласие за достъп до данните, необходими за проверка на имуществените им декларации. Така, ако някой съдия, прокурор или адвокат откаже да даде съгласие, тогава Инспекторатът ще иска разрешение за разкриване на банковата тайна от Районния съд, по постоянния адрес на лицето.", "date": "2018.05.30", "title": "Инспекторатът към ВСС ще има достъп до банковата тайна на магистратите, решиха депутатите"}
{"url": "https://www.faktor.bg/bg/articles/maskiran-izrod-ograbi-dyado-s-vikove-shte-ti-otrezha-glavata", "text": "75-годишен дядо бе обран в дома му в Монтанското село Якимово от крадец. За да опази това, което му е останало, мъжът е прибрал в стаята си животните, а вратата си залоства с дървен кол.  Възрастният човек се сблъсква очи в очи с крадеца малко преди полунощ в Якимово. Бил заспал, когато на вратата чул тропане. Не искал да отвори, но мъжът отвън удрял с всички сили вратата, а отвътре дядо Цветан Миланов се залостил с дървен кол. Крадецът му казал: Ще ти отрежа главата, предава Нова телевизия.  Крадецът влязъл при него, бил с маска, виждали му се само очите и носът. Взел му якето с парите вътре - 527 лева, и си тръгнал.  \"Това не е живот и не е държава. Да мародерстват и да няма кой да ги спре\", казва човекът.  За по-малко от половин година в дома на възрастния човек са влизали крадци десетки пъти. В повечето случаи той ги чул и видял, но нито веднъж не посмял дори да им извика. За няколко месеца му откраднали и всички кокошки, пилета и пуйки. Останали само два петела, които взел да спят при него, за да ги опази. Вече се чуди как да се пази и барикадира.", "date": "2018.05.30", "title": "Маскиран изрод плаши дядо с викове \"Ще ти отрежа главата\",  докато ограбва дома му"}
{"url": "https://www.faktor.bg/bg/articles/novini/balgariya/upravitelyat-na-zdravnata-kasa-otreche-da-e-podaval-ostavka", "text": "Управителят на Националната здравноосигурителна каса /НЗОК/ Камен Плочев е информирал Надзорния съвет, че заради продължително заболяване все още не може да изпълнява задълженията си. Пред \"Хоризонт\" на БНР самият Плочев съобщи, че не е подавал оставка, както беше съобщено по-рано. От НЗОК потвърдиха, че писмото е пристигнало при тях, но засега за днес няма насрочено заседание на Надзорния съвет. Камен Плочев обясни пред „Хоризонт“, че е спазил закона и е информирал колегите си за продължителното заболяване. „По закон, след като са минали повече от три месеца, трябваше да се вземе отношение – мога ли да изпълнявам задълженията си. Надзорният съвет ще реши дали ще прекрати правомощията ми или пък ще продължат правомощията ми. Такъв е законът. Но за оставка не е ставало дума“, каза Плочев. По процедура Съветът трябва да разгледа писмото и ако приеме аргументите на Плочев, да информира Народното събрание. Към момента за днес няма насрочено заседание на Надзорния съвет на НЗОК. Здравният министър Кирил Ананиев поиска оставката на Камен Плочев през февруари. Тогава аргументът на Ананиев беше, че Плочев не е информирал Надзорния съвет на касата за писмото, с което поиска от Народното събрание актуализация на бюджета ѝ заради задължения. Тогава обаче Плочев отказа да подаде оставка, но излезе в продължителен болничен. Причината беше, че бе приет по спешност в болница. Плочев оглави Здравната каса през лятото на 2017-та година. Той е 17-тият управител в 18-годишната история на касата.  Цялото интервю на Лъчезар Цветков с управителя Здравната каса Камен Плочев можете да чуете в предаването \"12+3\", където ще бъдат излъчени и първите коментари по темата.", "date": "2018.05.30", "title": "Управителят на Здравната каса отрече да е подавал оставка"}
{"url": "https://www.faktor.bg/bg/articles/borisov-katsna-v-moskva-parvo-otiva-na-sreshta-s-medvedev", "text": "Българската правителствена делегация, водена от министър-председателя Бойко Борисов, кацна в Москва. Предстои среща на премиера с колегата му Дмитрий Медведев. Тя ще предшества разговора на премиера Борисов с президента Владимир Путин.  На летището българската делегация бе посрещната от посланика ни в руската столица Бойко Коцев и официални лица. В 13.30 е срещата с Медведев. След това ще има изявления.  Към 14.30-15.00 се очаква да започне срещата с Путин. Предвидено е да с продължителност един час. Очаква се на разговора да присъстват и част от министрите.  Петима министри са включени в българската правителствена делегация - вицепремиерът Томислав Дончев, финансовият министър Владислав Горанов, министърът на енергетиката Теменужка Петкова, министърът на културата Боил Банов и министърът на туризма Николина Ангелкова, както и изпълнителният директор и член на УС на \"Булгартрансгаз\" ЕАД Владимир Малинов.  Българският премиер и руският президент ще обсъдят по-нататъшното сътрудничество между България и Русия в областта на икономиката, енергетиката и туризма, както и актуални международни въпроси.  След това ще има обяд и пленарно заседание с цялата делегация.  Към 16-17 ч. се очаква брифинг.  Вечерта е предвидено Борисов да се срещне с българската общност в посолството ни в Москва.  При посещението на Борисов в Русия не се предвижда да се подписват документи. Разговорите ще бъдат политически и ако се разберат, след това ще се готвят споразумения.", "date": "2018.05.30", "title": "Борисов кацна в Москва, първо отива на среща с Медведев"}
{"url": "https://www.faktor.bg/bg/articles/novini/balgariya/upravitelyat-na-nzok-prof-kamen-plochev-e-podal-ostavka", "text": "Управителят на Националната здравноосигурителна каса  (НЗОК)Камен Плочев е поискал да освободи поста си поради продължително заболяване, потвърдиха за \"Хоризонт\" на БНР от НЗОК. Оттам обясниха, че той е изпратил писмо, адресирано до Надзорния съвет на Касата. Оставката е подадена пред Надзорния съвет на касата, който трябва да я препрати към Народното събрание, тъй като то е органът, който избира управител на НЗОК.  Преди повече от месец Камен Плочев влезе в конфликт със здравния министър Кирил Ананиев заради процедура по актуализация на бюджета на Касата.", "date": "2018.05.30", "title": "Управителят на НЗОК проф. Камен Плочев е подал оставка"}
{"url": "https://www.faktor.bg/bg/articles/novini/svyat/es-reshenieto-na-siriyskiya-rezhim-da-priznae-abhaziya-i-yuzhna-osetiya-narushava-mezhdunarodnoto-pravo", "text": "Европейският съюз подкрепя суверенитета и териториалната цялост на Грузия, се казва в официално изявление на говорителя на ЕС Мая Косянич. \"ЕС осъжда решението на Сирия да признае независимостта на окупираните грузински региони Абхазия и Южна Осетия. Решението на сирийския режим да установи дипломатически отношениа с Абхазия и Южная Осетия нарушава международното право и принципът за териториална цялост, определен в устава на ООН и съответните резолюции на Съвета за сигурност на ООН\", се казва в съобщението. На 29 май на среща в Москва Сирия установи дипломатически отношения с непризнатите Абхазия и Южна Осетия. В отговор Грузия скъса дипломатическите си отношения със Сирия.  Припомняме, че между 8–12 август 2008 година между Русия и Грузия имаше въоръжен конфликт. Руските войски, съвместно с южноосетински формирования изтласкаха грузинските войски от Южна Осетия, която официално е част от Грузия. По-късно Русия призна независимостта на Южна Осетия и Абхазия, след което Тбилиси прекъсна дипломатическите си отношения с Москва.", "date": "2018.05.30", "title": "ЕС: Решението на сирийския режим да признае  Абхазия и Южна Осетия нарушава международното право"}
{"url": "https://www.faktor.bg/bg/articles/balgarite-v-kosovo-poiskaha-ofitsialnoto-im-priznavane-za-maltsinstvo", "text": "Около 500 етнически българи, живеещи в Косово, внесоха петиция в парламента на страната. Те настояват за официално признаване на българската общност. Петицията е подписана основно от живеещи в районите на областите Гора и Жупа, които се намират в южната част на Косово. Това съобщават от пресцентъра на евродепутата Андрей Ковачев, който се срещна с премиера на страната Рамуш Харадинай и с председателя на парламента Кадри Весели. Документът беше официално представен на местните власти от организацията \"Обединени българи в Косово от Гора\". Очаква се скоро парламентът на страната да разгледа искането и да вземе решение дали българската общност да бъде добавена сред останалите официално признати. Според Ковачев това е историческо събитие, тъй като \"с десетилетия, ако не със столетия, тези хора не са имали възможност да се самоопределят свободно\". Ако се стигне до признаване на българското малцинство, тогава хората ще могат да кандидатстват и за българско гражданство, уточни евродепутатът. \"Официалният статут дава също и много други права като право на медии, на обучение на собствен език, политическо представителство в парламента, включително в съответните държавни органи, но това вече зависи от самата активност на нашите представители там\", допълни Андрей Ковачев. В края на миналата година президентът Румен Радев се срещна с косовския си колега Хашим Тачи в София, като по време на разговора им поиска българското малцинство да бъде признато. През 2017 г. Албания прие закона за защита на националните малцинства, в който се признава съществуването и на българско. В страната живеят около 50 хил. души, които се определят като българи.", "date": "2018.05.30", "title": "Българите в Косово поискаха официално да бъдат признати за малцинство"}
{"url": "https://www.faktor.bg/bg/articles/novini/svyat/targovski-giganti-napuskat-rusiya-zaradi-ikonomicheskata-kriza", "text": "\"Руският пазар вече не е това, което беше – рублата се срива, а руснаците пазаруват все по-рядко и по-малко. Големите германски фирми, активни на руския пазар, разчитат тревожните знаци и бият отбой. Много германски фирми доскоро смятаха руския пазар за многообещаващ. Но финансовото положение, в което се намира Русия в момента, не е добро, което се пренася автоматично и върху инвеститорите, производителите и търговците на дребно. Всички те се надяваха, че потребителският бум в Русия ще продължи\", съобщава \"Дойче веле\". След 12 години \"Медиа Маркт\" се изтегля от Русия. Концернът вече договаря продажбата на филиалите си в Русия на руския конкурент \"М.Видео\". Още преди продажбата германците закриха напоследък шест свои филиала в Русия. Като причина за решението си те посочиха слабата рубла и спадащите приходи на руския пазар.  Германският търговски гигант \"Ото Груп\" напуска руския пазар частично. През април концернът обяви, че през лятото ще закрие два от руските си онлайн магазини: otto.ru, който е на пазара от 2006 г., и quelle.ru, придобит през 2009 година. Закрива се съответно и каталожната търговия на \"Ото\" и \"Квеле\", чиито каталози бяха легендарни в Русия още по съветско време. Русия вече не е приоритет за \"Адидас\" и производителят на спортни стоки ще намали присъствието си на руския пазар. Решението е взето още през 2014 г., когато, след спада на рублата и на покупателната способност на руснаците, концернът радикално коригира много оптимистичните си очаквания спрямо руския пазар.", "date": "2018.05.30", "title": "Търговски гиганти напускат Русия заради икономическата криза"}
{"url": "https://www.faktor.bg/bg/articles/bsp-nyama-spirka-iska-da-bade-izslushan-vatreshniya-ministar-zaradi-galiche", "text": "БСП продължава битката, която започна заради местните избори в Галиче и Беден. След като чухме \"пледоариите\" на цял куп депутати на червената опозиция за порочния изборен процес в тези населени места, сега народните избраници на Корнелия Нинова поискаха изслушване на вътрешния министър Валентин Радев в парламента, като твърдо са решени да искат касиране на резултатите от вота там.  Във вторник социалистите вече внесоха в прокуратурата седем сигнала за нарушения в изборния ден. От \"Позитано\" 20 твърдят, че бившият кмет на Галиче Ценко Чоков е звънял от затвора на хора от селото, за да ръководи изборния процес. Сред сигналите е и информация за дописвани избиратели. \"Вече близо тридесет години в България редовно се провеждат избори. И вече трето десетилетие процъфтяват порочните практики на \"купен\", \"контролиран\" и \"корпоративен\" вот. Професионални изборджии брокерстват с гласове, кметове и областни управители се ангажират с конкретни резултати, работодатели провеждат изборни оперативки и профилактики на своите работници – и това вече не прави впечатление на никого. Гочоолу, Дочоолу и Данчо Харсъзина се институционализираха в официални победители, защото според естествено наложилата се терминология в България избори не се печелят – на избори се бие\", обяви в декларация зам.-председателят на парламентарната група на \"БСП за България\" Крум Зарков. От БСП ще изпратят сигналите за нарушенията в европейските органи и на неправителствени организации. \"Лесно се говори за свобода и за демокрация. Но трудно се практикуват и още по-трудно се отстояват. Разбира се, всеки има право да замълчи. Но днес, когато знаете какво се случва, мълчанието не е неутрално. Мълчанието ви е избор. Избор в полза на ГЕРБ и на Чоков\", се казва в декларацията на БСП. В отговор от ГЕРБ посъветваха БСП да се научат да губят избори. Депутати и от ГЕРБ, и от ВМРО обявиха, че БСП лъже, че са манипулирани изборите.  Лидерът на партията Корнелия Нинова пък им опонира, като заяви, че единственият признат от съда за лъжец е Бойко Борисов.", "date": "2018.05.30", "title": "БСП няма спирка: Искаме да бъде изслушан вътрешният министър заради изборите в Галиче"}
{"url": "https://www.faktor.bg/bg/articles/moskva-ubiystvoto-v-kiev-na-ruskiya-zhurnalist-arkadiy-babchenko-e-karvava-provokatsiya", "text": "Председателят на комисията по информационна политика към Съвета на Руската федерация Алексей Пушков нарече „кървава провокация“ убийството в Киев на руския журналист Аркадий Бабченко. „Вече започнаха опитите да се свърже убийството на Бабченко с критиките му към Кремъл. Много прилича на нова кървава провокация. Запитайте се на кого е изгодно“, написа Пушков в профила си в Туитър. Той не би задал този любим на Сталин въпрос, ако се беше замислил. Изгодно е на Путин.  Украинският премиер Володимир Гройсман сподели във Фейсбук, че руската тоталитарна машина не е простила на журналиста неговата честност и принципност. Той нарече Бабченко „истински приятел на Украйна, който е разказвал на света истината за руската агресия“.  В Съвета за сигурност на ООН украинският външен министър Павло Климкин заяви, че е рано да се каже кой стои зад убийството. Същевременно добави, че Москва използва различни тактики за дестабилизирането на Украйна, включително терористични актове, подривна дейност и политически убийства.  Руският постоянен представител в Обединените нации Василий Небензя отговори, че Украйна възнамерява да използва убийството за антируските си цели.  Известният с критиките си към Кремъл руски журналист Аркадий Бабченко беше застрелян снощи във входа на жилището си в Киев с два куршума в гърба.", "date": "2018.05.30", "title": "Москва: Убийството в Киев на руския журналист Аркадий Бабченко е кървава провокация"}
{"url": "https://www.faktor.bg/bg/articles/novini/svyat/latviya-razsledva-banki-za-finansirane-na-operatsii-na-kremal", "text": "Латвийските власти разследват използване на банки в качеството им на канали за финансиране на операции на Кремъл за намеса във вътрешната политика на други страни. Разследването е започнало след получаването на съответното предупреждение от САЩ, съобщава агенция Reuters. Външният министър на Латвия Едгарс Ринкевичс потвърдил пред агенцията, че граждани на Русия и други бивши съветски републики, попаднали под ударите на персоналните санкции, са влагали пари в латвийски банки. При това, някои от тях биха могли да използват тези вложения за \"подкопаване на политическите системи в други страни\", смята министърът. \"Нашите правоохранителни органи разследват предоставената ни информация, свързана с хибридната фвойна\", съобщи Ринкевичс. \"Това е актуално за цяла Еврпопа. Особено ако е истина, че тези пари са били използвани за манипулиране на резултатите от изборите в няколко европейски страни\", заяви и министърът на икономиката Дана Рейзниеце-Озола. Според неназовани високопоставени източници, става дума за средства от Русия, преведени чрез латвийска банка за финансиране на преврата в Черна гора. Припомняме, че в началото на гази година американските власти обвиниха третата по големина банка в Латвия ABLV в пране на пари и нарушаване на режима на санкциите спрямо Северна Корея. В пране на руски пари беше заподозрян и генералният директор на централната банка на Латвия Илмар Римшевич.", "date": "2018.05.30", "title": "Латвия разследва банки за финансиране на операции на Кремъл"}
{"url": "https://www.faktor.bg/bg/articles/novini/balgariya/dvoynoto-ubiystvo-ot-revnost-potrese-haskovo", "text": "Двойното убийство е било извършено около 9 и 30 тази сутрин, съобщиха от МВР-Хасково в хасковското село Козлец, цитирани от Дарик.  Хората от града да потресени от нелепата смърт на двама души.  Застреляни са 44-годишна жена и 48-годишния й съсед. Заловен, като предполагаем извършител е 45-годишен мъж, с когото убитата жена е живеела на семейни начала.  Според първоначалнните неофициални данни убиецът си внушавал, че жена му и съседът му са любовници. Твърди се, че пушката с която са застреляни е законно притежавана.", "date": "2018.05.30", "title": "Двойното убийство от ревност потресе Хасково"}
{"url": "https://www.faktor.bg/bg/articles/arestuvaha-bil-brauder-v-ispaniya-po-iskane-na-rusiya", "text": "Бизнесменът Бил Браудър е арестуван току-що от испанската полиция в Мадрид. Това съобщи самият той в профила си в Туитър. Браудър е най-известният клиент на руския адвокат Сергей Магнитски, арестуван и починал в затвора при неизяснени и до днес обстоятелства през 2009 г. От месеци британският бизнесмен се издирва с червена бюлетина на Интерпол по искане на Русия. През декември 2017 г. съдът в Москва го осъди задочно на 9 години пребиваване в трудова колония. Основателят на британския инвестиционен фонд Hermitage Capital е признат за виновен в умишлен фалит и укриване на данъци в размер на над 3 милиарда рубли (43 милиона евро).", "date": "2018.05.30", "title": "Арестуваха в Испания Бил Браудер, бивш клиент на Магнитски, по искане на Русия"}
{"url": "https://www.faktor.bg/bg/articles/novini/svyat/chehiya-otvori-otnovo-pochetnoto-si-konsulstvo-v-yerusalim", "text": "Чехия вчера отвори отново почетното си консулство в Йерусалим, закрито през 2016 г. след смъртта на бившия консул, съобщи новият почетен консул - израелският бизнесмен от чешки произход Дан Пропер, цитиран от Франс прес. Виждам своя принос главно от гледна точка на икономическите връзки, тъй като имам контакти с местните бизнес среди, каза 78-годишният Пропер. Родителите му напуснали Чехословакия през 1939 г., малко преди началото на Втората световна война. Откриването наново на почетното консулство ще бъде последвано от откриване на Чешки център в града, съгласно план, представен през април от чешкия премиер Андрей Бабиш. Това решение няма никакво влияние върху крайното споразумение за Ерусалим. Чехия зачита изцяло общата позиция на Европейския съюз, който разглежда Йерусалим като бъдеща столица на две държави - Израел и бъдеща Палестина, обясни тогава чешкото външно министерство. Чешкият президент Милош Земан, от своя страна, гледа благосклонно на преместване на чешкото посолство от Тела Авив в Ерусалим. Това обаче може да стане само ако правителството го одобри. Неотдавнашното тържествено откриване на американското посолство в Йерусалим, което потвърди признаването от САЩ на града за столица на Израел, предизвика остро напрежение в ивицата Газа и кървави сблъсъци край границата с Израел, припомня АФП.", "date": "2018.05.30", "title": "Чехия отвори отново почетното си консулство в Йерусалим"}
{"url": "https://www.faktor.bg/bg/articles/nezavisimaya-gazeta-borisov-e-darzhavnik-s-po-golyama-tezhest-ot-prezidenta-radev", "text": "Сериозно разклатените отношения между Москва и София може да получат нов тласък. Това прогнозира руският в. \"Независимая газета\", който коментира предстоящата днес среща между президента Владимир Путин и българския премиер Бойко Борисов. Под заглавие \"София иска да се реабилитира в очите на Москва\" изданието припомня думите на българския президент Румен Радев, посетил неотдавна Руската федерация, че през последните седмици българското правителство е излязло от летаргията по отношение на Русия, като привежда като аргумент отказът на София да експулсира руски дипломати заради \"случая Скрипал\". Според него обаче дълги години преди това София едва ли не е изпреварвала антируските инициативи на Запада и се е проявила като \"ненадежден партньор, проваляйки три твърде важни проекта, които са били съвместни с Русия - петролопровода Бургас-Александруполис, АЕЦ \"Белене\" и газопровода \"Южен поток\", отбелязва изданието.  То отбелязва, че сега просветва нов обрат в двустранните отношения - Путин съзря във визитата на Радев \"добър сигнал за възобновяване на пълноформатните руско-български отношения\" след над десетгодишно прекъсване. Въпреки това обаче българският президент има доста слабо влияние върху вземането на ключови икономически решения. Преговорите на Радев в Русия по-скоро са сондирали позицията на Москва за евентуално подновяване на сътрудничеството в енергетиката в навечерието на посещението на премиера Борисов - държавник \"с далеч по-голяма тежест\", отбелязва вестникът. Изданието посочва, че газовата тема отново ще звучи на най-високо държавно равнище. Инициативата на България да се върне към идеята за газопровода получи в Брюксел подкрепа на европейските чиновници. Източник от българската делегация обяснил, че рязката промяна в позициите на София и Брюксел се дължи до голяма степен на опасения по повод непредсказуемото поведение на Турция. От верен стратегически съюзник на Запада и преден пост на НАТО Турция се превърна в \"шантажист на ЕС\" във връзка с миграционната криза и стана едва ли не парий според критериите на САЩ. \"Независимая газета\" обаче препоръчва на руските власти да действат прагматично и да настояват пред българското правителство и ЕС за \"железни\" гаранции, че строежът на газопровода няма да бъде спрян. Изданието припомня в тази насока изявление на руския външен министър Сергей Лавров от януари, че газопроводът \"Турски поток\" може да бъде продължен към страните от ЕС, само ако Москва получи от Европейската комисия \"железни\" гаранции, че те няма да изиграят същия номер, както стана с \"Южен поток\" спрямо България\". Не е зле впрочем руските власти да повдигнат темата за обезщетения заради провала на неосъществения \"Южен поток\", допълва руският вестник. Авторът на статията обаче вероятно пропуска съществения факт, че това е практически невъзможно, тъй като ЕК предупреди руската страна, че ако пристъпи към подобни действия, ще бъде санкционирана, защото са в противовес от  .", "date": "2018.05.30", "title": "\"Независимая газета\": Борисов е държавник с по-голяма тежест от президента Радев"}
{"url": "https://www.faktor.bg/bg/articles/novini/svyat/ekspert-tselta-na-premiera-borisov-da-privleche-obemi-gaz-ot-vtorata-traba-na-turski-potok", "text": "Премиерът Бойко Борисов е на посещение в Москва, а енергетиката ще е основна тема на разговорите му с президента на Русия Владимир Путин. Пламен Димитров от Българското геополитическо дружество коментира в \"Преди всички\" на БНР какво очаква да се случи в газовата сфера:   \"Засега не се очакват някакви обвързващи споразумения за доставка на руски газ, който да бъде транзитиран от България към Европа. Много показателен е самият състав на делегацията. В нея присъства директорът на \"Булгартрансгаз\", фирма, която се занимава с пренос и транзит на газ, а не директорът на \"Булгаргаз\", фирмата, която договаря и купува руски газ за България, т.е. основно ще бъде обсъждан този вариант, както България да транзитира руски газ към Европа. Трябва да е ясно, че вариантът за построяване на тръба, на газопровод от Русия през Черно море до България е абсолютно несъстоятелен, тъй като преди време, преди две години, руският президент поиска железобетонно гаранции от Брюксел, че газът от тази тръба би стигнал безпрепятствено до Европа, такива гаранции няма и няма да има. Така че в случая става въпрос за транзитиране на газ от втората тръба на \"Турски поток\", който ще достигне до Турция и от там, вече би могъл да мине или през България, или през Гърция на път за Европа. Това е целта на премиера Борисов  – да привлече именно тези обеми газ. Проблемът е, че зад всеки един разговор за транзитиране на газ от \"Турски поток\" през България към Европа прозира сянката на вече проваления проект \"Южен поток\". Т.е. става въпрос за голям магистрален транснационален газопровод, а както знаем такъв газопровод подлежи на одобрение от Европейската комисия. Затова разговорите могат да бъдат само предварителни между България и Русия.\" Според Пламен Димитров положението за руската страна също не е лесно:  \"Всъщност Русия има един проблем, тя ще достави по втората тръба на \"Турски поток\" 16 милиарда куб. метра в Турция и проблемът е какво да право оттук нататък. Т.е. нито маршрутът през България е лесен, нито този през Гърция и си мисля, че Русия, за да тушира възраженията на Европейската комисия, би се опитала да разпредели в различни направления тези 16 милиарда – част от тях да минат през България, част от тях да минат през Гърция\".", "date": "2018.05.30", "title": "Експерт: Целта на премиера – да привлече  обеми газ от втората тръба на \"Турски поток\""}
{"url": "https://www.faktor.bg/bg/articles/novini/svyat/ukainskiyat-premier-obvini-rusiya-za-ubiystvoto-na-arkadiy-babchenko", "text": "Украинският премиер Володимир Гройсман обвини Русия за убийството на руския журналист Аркадий Бабченко. Според него, в Кремъл не са простили на журналиста неговата позиция, съобщава /www.newsru.com Гройсман коментира убийството в профила си във Facebook, като към поста си е прикрепил последното съобщение от Бабченко в социалната мрежа. В него журналистът си спомня, че на 29 май 2014 година заради претоварване не се качил в хеликоптер, който в същия ден се разбива в Източна Украйна.  \"Имах късмет. Днес имам нещо като втори рожден ден\", написал Бабченко. \"Преди 10 часа той написа за втория си рожден ден. И го убиха. Убеден съм, че руската тоталитарна машина не му прости честността и принципността\", написа украинският премиер, който нарече Бабченко \"истински приятел на Украйна, който разказа на света истината за руската агресия\". Предположение, че зад убийството на Бабченко стои Кремъл изказа и министърът на външните работи на Украйна Павел Климкин.", "date": "2018.05.30", "title": "Украинският премиер обвини Русия за убийството на Аркадий Бабченко"}
{"url": "https://www.faktor.bg/bg/articles/novini/svyat/erdogan-shte-sadi-kandidata-za-prezident-na-kemalistite-pita-go-dali-se-e-sreshtal-s-fethullah-gyulen", "text": "Турският президент Реджеп Ердоган ще съди кандидата за президент на кемалистите от Народнорепубликанската партия и негов основен опонент на изборите за държавен глава  за неимуществени вреди.  Искът на Ердоган е по повод въпроса на Мухарем Индже дали Ердоган се е срещал с проповедника Фетхуллах Гюлен в Пенсилвания и дали е искал разрешение от него преди основаването на Партията на справедливостта и развитието през 2001 г., предаде БНР  Адвокатът на турския държавен глава е внесъл жалба в прокуратурата в Анкара по повод изказването на Индже, направено на митинг в град Балъкесир на 28 май. Искът е на стойност 100 000 турски лири (около 38 000 лв.).  В края на миналата година Реджеп Ердоган заведе и серия от дела за неимуществени вреди срещу лидера на Народнорепубликанската партия Кемал Кълъчдароглу. Всеки от исковете е за 250 000 лири (около 95 000 лв.). Причината са обвинения в корупция, които Кълъчдароглу направи във връзка с документи за офшорни фирми по т. нар. \"Досиета от рая\".", "date": "2018.05.30", "title": "Ердоган ще съди кандидата за президент на кемалистите, питал го дали се е срещал с Гюлен"}
{"url": "https://www.faktor.bg/bg/articles/novini/svyat/moskva-nyama-dostatachno-pari-za-rokosmos", "text": "Руската държавна компания \"Роскосмос\" ще получи 145 милиарда рубли по-малко през 2019 и 2020 година заради недостиг на средства в бюджета, съобщава РИА Новости като се позовава на източник от ракетно-космическия отрасъл. По думите на източника, заради липсата на средства в държавния бюджет космическите програми ще бъдат орязани още в близките месеци. Той добавил, че недостатъка на средства \"вече е причина за забавянето на строителството на нов космодрум и разработването на нова ракетно-космическа техника\".", "date": "2018.05.30", "title": "Москва няма достатъчно пари за \"Рокосмос\""}
{"url": "https://www.faktor.bg/bg/articles/korneliya-ninova-napadna-yarostno-borisov-razgnevi-ya-deklaratsiya-na-gerb", "text": "Скандал избухна в парламента след декларация на ГЕРБ. Лидерът на БСП Корнелия Нинова яростно нападна премиера Борисов и дори съчини, че официално е признат за лъжец.  \"Шокът на БСП е странен. Той показва, че въпреки че губят избори от 10 години, не са се научили да губят с достойнство\". Това каза в декларация от името на ПГ на ГЕРБ депутатът Тома Биков в отговор на декларацията на ПГ на БСП за изборите в Галиче и Беден, предаде „Фокус“.   „Опитът да се внуши, че изборите са компрометирани, защото БСП не може да ги спечели, е проблематичен за цялата политическа система“, заяви той.  „28 частични местни избора, в 4 общини и 22 кметства, в които ГЕРБ са регистрирали 24 кандидати за кметове, БСП- 13, ДПС- 17. Първият извод е, че ако искате да спечелите избори, трябва да регистрирате кандидати. Вторият - ГЕРБ е единствената национална партия, разположена в цялата страна“, се обърна Тома Биков към БСП.  „ГЕРБ има съпоставим резултат с резултата от парламентарните избори. 13 кмета от 28 регистрирани. Неоснователно се говори за страх. Щяха да бъдат 28 спечелили от 28, ако бяхте прави“, коментира депутатът.  „Излъгахте, че са дописвани хора в Галиче. Дописани са 2-3 души. Излъгахте, че ВМРО са първи в циганската махала, те имат по-малко гласове от вас там“, посочи Тома Биков.  „Единствената партия, която се явява конкурент на ДПС в смесените райони, е ГЕРБ. Питам БСП кой подкрепят при положение, че нямат кандидати в тези райони“, заяви депутатът и изтъкна, че ГЕРБ увеличава подкрепата си в смесените райони. „Единственият официално признат от българския съд лъжец е премиерът и действащият председател на Съвета на ЕС Бойко Методиев Борисов“, това каза пък лидерът на БСП Корнелия Нинова от парламентарната трибуна след декларацията на ГЕРБ, изчетена от Тома Биков.   „Разбира се, всеки е свободен човек да каже оттук каквото е преценил за добре. Предупреждаваме ви, че отсега нататък не три пъти, един път ако кажете, че „БСП за България“ лъже, ще ви напомня ред факти. Г-н председател, единственият официално признат от българския съд лъжец, министър-председател, действащ председател на Съвета на ЕС се казва Бойко Методиев Борисов. Когато казвате, че „БСП за България“ лъже, моля да се придържате към фактите и решенията на българския съд“, каза лидерът на БСП Корнелия Нинова.   Зам.-председателят на НС Емил Христов заяви, че няма такова решение на българския съд с такова определение и коментира, че лидерът на БСП е нарушила правилника.", "date": "2018.05.30", "title": "Корнелия Нинова нападна яростно Борисов, разгневи я декларация на ГЕРБ"}
{"url": "https://www.faktor.bg/bg/articles/novini/svyat/spryaha-hitov-serial-zaradi-rasistko-izkazvane", "text": "Американската телевизия АВС спря хитовия си сериал \"Розан\" заради расистко изказване на звездата от поредицата Розан Бар. В туита си известната с подкрепата за Доналд Тръмп актриса сравни бивша съветничка на Барак Обама с маймуна. В крайна сметка тя се извини и изтри туита си, но това не успя да овладее разрастването на скандала. Първите девет сезона на сериала \"Розан\" бяха излъчени от 1988 до 1997 година. Десетият тръгна тази година и стана най-гледаният за сезона по големите американски телевизии.", "date": "2018.05.30", "title": "Спряха хитов сериал заради расистко изказване"}
{"url": "https://www.faktor.bg/bg/articles/novini/balgariya/obedineni-patrioti-koyto-e-za-izlizane-ot-nato-i-ednovremenno-da-nyamame-armiya-da-obyavi-koya-vanshna-sila-mu-plashta", "text": "Не е играчка самолетът, бронираната машина, фрегатата, това е гаранция, че всички тези социални права, които държавата осигурява, може да ги защити на територията на страната ни.     Обединени патриоти категорично подкрепят боеспособността на армията и се надяват в Народното събрание да има консенсус не защото го иска0 НАТО или друга сила, а заради отговорността пред сънародниците ни. Това обяви от името на парламентарната група Искрен Веселинов, цитиран от БТА .     Реакцията е в отговор на изказването преди това на лидера на \"Воля\" Веселин Марешки срещу проектите на министъра на отбраната Красимир Каракачанов, одобрени от правителството, за закупуване на основна бойна техника и нападките му в тази връзка към по-малкия коалиционен партньор в управлението.    От парламентарната група поискаха и санкция за Марешки, защото от трибуната на НС си е позволил обидни квалификации срещу министър Каракачанов.    В изявлението си Веселинов заяви, че покрай джендър идеологията политиците са започнали да си сменят не само пола, но и убежденията, предизборните си програми. Следим творческите превъплъщения на Марешки, който през последните месеци прави остри пируети в политическото пространство, изведнъж, както е бил натовец, става антинатовец, както е бил за модернизация, се оказва против, както е бил за бизнеса, се оказва защитник на пенсионерите, отбеляза депутатът. И подчерта, че за патриотите въпросът за превъоръжаването е въпрос на национална сигурност и на национална чест. България ще я има, докато я има Българската армия, категоричен е Искрен Веселинов. Насреща обаче имало опити за дребнави заяждания, като в същото време се пренебрегват или умишлено не се забелязват усилията на сегашното правителство и на вицепремиера Каракачанов в няколко посоки. На първо място, армията може да бъде двигател на икономиката. Не отидохме и не напазарувахме по каталога на някоя чужда фирма, за да изтекат парите някъде на Запад, напротив, като управление имаме намерение да поставим условие за максимално изнасяне на производството на военните машини в България, максимално приложение на офсет, т.е. една допълнителна инжекция в икономиката и допълнителна възможност за отбранителната ни индустрия, разясни представителят на Обединени патриоти.    От името на групата Искрен Веселинов призова този, който е за излизане от НАТО и едновременно да нямаме армия, да обяви коя външна сила му плаща, \"актьорите да обявят на кого служат\".    В декларацията си депутатът подчерта и постиженията на кабинета \"Борисов 3\", които са фокусирани най-вече върху образованието, здравеопазването и социалната сфера.", "date": "2018.05.30", "title": "Обединени патриоти: Който е за излизане от НАТО и едновременно да нямаме армия, да обяви коя външна сила му плаща"}
{"url": "https://www.faktor.bg/bg/articles/novini/svyat/sergey-lavrov-shte-napravi-ofitsialno-poseshtenie-v-severna-koreya", "text": "Министърът на външните работи на Руската федерация Сергей Лавров ще направи официално посещение в Северна Корея в петък, 31 май, за да обсъди ситуацията на полуострова и основни въпроси, засягащи отношенията между Москва и Пхенян, предава РИА Новости, като се позовава на съобщение от руското външнополитическо ведомство. „Планирани са преговори между ръководителите на външните министерства, в хода на които ще бъдат обсъдени актуални въпроси от двустранните отношения, ще бъдат обменени също мнения за ситуацията на Корейския полуостров и други ключови международни и регионални проблеми“, става ясно още от публикуваното съобщение.", "date": "2018.05.30", "title": "Сергей Лавров ще направи официално посещение в Северна Корея"}
{"url": "https://www.faktor.bg/bg/articles/poslanikat-na-rusiya-v-oon-kiev-shte-obvini-moskva-za-ubiystvoto-na-ruskiya-zhurnalist", "text": "Посланикът на Русия в ООН Василий Небензя предполага, че Киев ще обвини Москва за убийството на руския журналист Аркадий Бабченко, предава TACC. На заседание на Съвета за сигурност на ООН той отбелязва, че независимите и опозиционни журналисти в Украйна биват наричани „агенти на Кремъл“ и ги убиват, а престъпленията не се разследват . „В Киев беше убит руски гражданин, журналиста Аркадий Бабченко. Това стана преди няколко часа. Можем да предположим, че украинските власти ще обвинят Русия, Това се е случвало неведнъж.“, казва Небензя. По негови думи журналистите бягат от Украйна „от преследване, ако не, ги арестуват като Кирил Вишински, украински гражданин, директор на РИА Новости Украйна“ Малката подробност е, че Аркадий Бабченко е избягал от режима на Путин.", "date": "2018.05.30", "title": "Посланикът на Русия в ООН: Киев ще обвини Москва за убийството на руския журналист"}
{"url": "https://www.faktor.bg/bg/articles/novini/balgariya/tatyana-burudzhieva-radev-i-borisov-sa-v-sinhron-vapreki-naprezhenieto", "text": "Напрежение между президент, премиер и парламент – не мислех, че става дума за война между институциите. Но начинът, по който говори сега президентът в интервюто за БТА, започвам да мисля, че нещата са по-сериозно. Това коментира в студиото на Би Ти Ви политологът Татяна Буруджиева. Аз предпочитам да няма такава битка и да смятам, че е въпрос на администрация, между която не е добра комуникацията. Франция е добрият пример, където има много отработен протокол и това я прави страна с много силна дипломация, допълни тя. Буруджиева смята, че е добре  недоразуменията да останат затворени в институциите. Но въпреки коментарите мисли, че президент и премиер са в синхрон.  Влошаването на отношенията с Русия беше дошла от президентската институция. Затова мисля, че Радев направи едно полезно и ползотворно посещение. Сега се надявам Борисов вече да постави икономическите интереси на масата по време на разговорите с президента Путин, коментира Буруджиева.  Тя изтъкна, че българското европредседателство е било изключително успешно. Като аргумент в тази посока тя посочи налагането на темата за Западните Балкани и по време на австрийското европредседателств.", "date": "2018.05.30", "title": "Татяна Буруджиева: Радев и Борисов са в синхрон, въпреки напрежението"}
{"url": "https://www.faktor.bg/bg/articles/voice-of-america-mihail-saakashvili-nastoyava-za-evropeyski-sanktsii-sreshtu-upravnitsite-v-ukrayna", "text": "Бившият грузински премиер и настоящ украински опозиционер Михаил Саакашвили призова за европейски санкции срещу украинския президент и обкръжението му, обвинявайки ги в нарушения на човешките права, предава радио Voice of America, цитирано от БТА. Той обвини Петро Порошенко, че е нарушил международното право, лишавайки го от украинско гражданство и насилствено прогонвайки го от Украйна. Според него санкциите трябва да бъдат наложени, за да принудят украинското ръководство да възстанови гражданството му и да бъдат проверени активите му, които по думите на Саакашвили са придобити незаконно.", "date": "2018.05.30", "title": "Voice of America:Саакашвили настоява за европейски санкции срещу управниците в Украйна"}
{"url": "https://www.faktor.bg/bg/articles/novaya-gazeta-babchenko-ne-podbirashe-nito-vragovete-nito-dumite", "text": "Руският вестник “Новая газета“ публикува кратък спомен за журналиста Аркадий Бабченко, който е работил последно за вестника, като включително е бил сътрудник на убитата журналистка Анна Политковская, пише БТА. \"Абсолютно прям. Абсолютно честен. Истински художник, писател, за който е била по-важна гражданската позиция, отколкото осмислянето на случващото се. Именно той е написал за вестника най-хубавите репортажи от войната с Южна Осетия.\"  В отношенията между Бабченко и редакцията е имало и щастливи моменти и моменти на пълно неразбиране. Не си е подбирал нито враговете нито думите.  Руският журналист и писател Аркадий Бабченко, известен като яростен критик на президента Владимир Путин и политиката му,  беше убит в Киев с три изстрела в гърба тази нощ. Стрелбата е станала във входа на блока, в който живее.  Бабченко е намерен от жена си и е починал от раните си в линейката на път към болницата. Връщал се е от пазар в близкия магазин, съобщи Meduza.io.", "date": "2018.05.30", "title": "\"Новая газета\": Бабченко не подбираше нито враговете, нито думите"}
{"url": "https://www.faktor.bg/bg/articles/novini/balgariya/metodi-andreev-premierat-tryabva-da-otide-v-moskva-kato-predsedatel-na-saveta-na-es-a-ne-kato-boyko-borisov", "text": "От особена важност в днешния ден е визитата на премиера Борисов в Москва. Президентът Румен Радев се изказа остро по адрес на Борисов ден преди срещата на министър-председателя с руския държавен глава Владимир Путин.  Според Радев Бойко Борисов води държавата към автокрация и го упрекна, че търси неформални отношения с Русия, която иначе обявява за заплаха.  \"Когато има международна ситуация, в която се опитваме да препозиционираме положението на България, тогава институциите трябва да могат да се самоконтролират, така че всичко да изглежда в синхрон. Изключително смислено е визитата да започне от президента, а след това и премиера. Конфликтът между институциите е белег за лошата ни политическа култура\", отбеляза политическият психолог Антоанета Христова в ефира на Bulgaria ON AIR.  Според Методи Андреев, който е член на Управителния съвет на Атлантическия съвет на България и член на гражданската инициатива \"Правосъдие за всеки\", противопоставянето между институциите на президента и премиера е като в детската градина. \"Ако държавата ни беше нормална, нямаше да има това противопоставяне. И двамата имат огромно пречещо им его, и двамата имат комплекса \"Путин\". Премиерът трябва да отиде в Москва като председател на Съвета на ЕС, а не като Бойко Борисов. Русия ни има като средство за постигане на своите имперски цели\", допълни той.  В студиото на \"България сутрин\" Христова посочи, че Борисов отива в Москва със самочувствието на човек, който е направил успешен заход на международната политическа сцена, както и с подкрепата на ЕС.  \"Корупцията ни е огромна, няма върховенство на закона, военният бюджет намалява, няма да влезем в Шенген, защото сме криминална държава, няма да влезем в еврозоната, защото финансовата ни система няма да издържи. Дали Борисов ще използва гърба, който му дава ЕС или този на Волен Сидеров и останалите антисистемни партии - ще разберем днес\", контрира Андреев. \"Борисов е прагматичен. От една страна има \"Патриотите\", които гарантират сега да няма избори и да има мандат, от друга страна имаш коалиционен партньор, който е цивилизован. \"Обединените патриоти\" са зависими от властта и поради това са управляеми\", отвърна психологът пред Bulgaria ON AIR.", "date": "2018.05.30", "title": "Методи Андреев: Премиерът трябва да отиде в Москва като председател на Съвета на ЕС, а не като Бойко Борисов"}
{"url": "https://www.faktor.bg/bg/articles/novini/balgariya/dimitar-ganev-radev-se-pozitsionira-kato-opozitsionen-subekt-na-tova-upravlenie", "text": "Не виждам нещо ново в посланията на президента в това интервю за БТА. Той се позиционира като опозиционен субект на това управление. Този позиция изрази в студиото на Би Ти Ви политологът Димитър Ганев. Той изтъкна, че това противоречие се засилва през последните месеци. Но притеснително е, че този конфликт между институциите се пренася на външна сцена. А това може да бъде използвано от външни  играчи, за да прокарва своите интереси. Затова е по-добре „тази каруца“, както казва Радев,  да бъде карана от два коня, в една посока. Той изтъкна, че България наистина е постигнала сериозен успех като председателствуваща Европейския съвет на ЕС и това трябва да бъде отчетено, въпреки критичното отношение и опитите да се нeглrжират нейните заслуги.  България не може да си постави огромни цели, а по-скоро посреднически роли, които да издигат авторитета в международен план. Затоплянето на европейския връх с Ердоган, срещата на върха ЕС-Западни Балкани бяха две успешни събития, макар да не се подкрепиха с някакви сериозни документи. Именно България върна темата за Западните Балкани в европейския дневен ред и диалог. И е неоснователно да има критика, че нищо конкретно не е излязло от тази среща. Ами нека да попитаме какво се случи след срещата на президента Радев с руския президент Владимир Путин? И те се снимаха заедно, както европейските лидери на Моста на влюбените, завърши коментара си Ганев.", "date": "2018.05.30", "title": "Димитър Ганев: Радев се позиционира като опозиционен субект на това управление"}
{"url": "https://www.faktor.bg/bg/articles/dzhumhuriet-berlin-oproverga-ankara-che-merkel-e-pokanila-erdogan", "text": ". Източници от германското правителство уточниха, че няма официална покана до президента на Турция и генерален председател на управляващата Партия на справедливостта и развитието (ПСР) за визита в Берлин, пише вестник „Джумхуриет”. Преди това намиращият се на посещение в Германия турски външен министър Мевлют Чавушоглу оповести подобна покана за визита след 24 юни. „Лично канцлерът Ангела Меркел ми заяви, че очаква в Германия Ердоган след изборите в Турция”, цитира думите на Чавушоглу турският вестник „Джумхуриет”.", "date": "2018.05.30", "title": "„Джумхуриет”: Берлин опроверга Анкара, че Меркел е поканила Ердоган"}
{"url": "https://www.faktor.bg/bg/articles/izrael-e-nanesal-udari-po-oshte-25-voenni-tseli-na-hamas", "text": "Израел е нанесъл удари по още 25 военни цели на „Хамас“ през нощта в отговор на ракетната атака от вчера, предава AFp. Целите са включвали укрития за дронове, работилница за ракети и военни комплекси, се казва в изявление на Израелската армия, цитирано от \"Фокус\". Израел съобщи,че през вчерашния ден са изстреляни около 70 ракети и снаряди от Ивицата Газа, като повечето са били прихванати от израелската противовъздушна отбран. Ранени са трима израелски войници. Не се съобщава за пострадали в палестинските територии. Късно снощи говорител на „Ислямски джихад“ обяви, че е постигнато споразумение за прекратяване на огъня, което обаче е оставено без коментар от израелската страна.  Агенцията припомня, че в съвместно изявление „Ислямски джихад“ и „Хамас“ поеха отговорност за изстреляните от Ивицата Газа ракети и снаряди.", "date": "2018.05.30", "title": "Израел е нанесъл удари по още 25 военни цели на „Хамас“"}
{"url": "https://www.faktor.bg/bg/articles/mareshki-aets-belene-ne-mozhe-da-se-postroi-bez-rusko-uchastie", "text": "АЕЦ \"Белене\" не може да се построи без руско участие, това е проект с изцяло тяхно ноу-хау. Няма как да се случи. Подкрепяме правителството в търсене на външен инвеститор, но имаме друг поглед. Те искат авансово да свалим мораториума върху строителството на АЕЦ \"Белене\". Не трябва да правим такова нещо, да си водят преговорите, да дойдат в парламента с конкретния инвеститор с конкретно решение и тогава ще одобрим това решение.    Това заяви лидерът на „Воля“ Веселин Марешки в сутрешния блок на Нова телевизия \"Здравей, България\". Очевидно държи на руски инвеститор, за да благоволи да гласува за падането на мораториума. Изведнъж едни хора казват, че ще изхарчат над 6 милиарда лева за самолети, но обещаваха високи пенсии и полицай във всяко село, за което нямаше пари. „Полицай във всяко село ще струва 50 милиона на година“, обясни още той . „Ако трябва да мине самолет през нашата територия, той ще премине и през нашите съседки, така че не може да има нападение“, допълни лидерът на „Воля“ „Абсолютно излишен лукс, те направиха дезертьорство от българския интерес. Националната ни сигурност не е застрашена. Каракачанов и останалите коакьори ще обясняват, че имат задължения към НАТО“, коментира Марешки. „Нека се дава пари за народа, а когато останат пари да се купуват скъпи играчки“, завърши Веселин Марешки.", "date": "2018.05.30", "title": "Марешки: АЕЦ \"Белене\" не може да се построи без руско участие"}
{"url": "https://www.faktor.bg/bg/articles/zastrelyaha-v-garba-kritik-na-putin", "text": "Руският журналист и писател Аркадий Бабченко, яростен критик на президента Владимир Путин и политиката му,  е убит в Киев с три изстрела в гърба тази нощ. Стрелбата е станала във входа на блока, в който живее. Бабченко е намерен от жена си и е починал от раните си в линейката на път към болницата. Връщал се е от пазар в близкия магазин, съобщи Meduza.io.  Бабченко е ветеран от войната в Чечения. Един от най-известните руски военни кореспонденти, също и писател. Напуснал Русия, страхувайки се за живота си, основно заради критиките си спрямо руската политика в Украйна и Сирия.  Москва обяви, че започва разследване, а междувременно Киев също е решен да разбере кой стои зад убийството, предаде БНТ.  Украинската полиция работи върху две основни версии за убийството. Първата е свързана с професионалната му дейност, а втората с гражданската позиция на Бабченко. Образувано е наказателно производство за умишлено убийство.  Някои украински депутати вече обвиниха Русия за случилото се, а руски сенатори заявиха, че Украйна ще използва смъртта на журналиста за свои цели. Късно вечерта на 29 май от полицията съобщиха, че търсят записите от камерите за наблюдение. Не е изключено убийците да имат съучастници. От украинската полиция допълниха още, че Бабченко не се е обръщал към тях с оплаквания, че е бил заплашван. Павло Климкин, министър на външните работи на Украйна: Разбира се, че ще открием кой стои зад това. Твърде рано е да се каже, но ние виждаме руска следа. Всяка помощ за нас е ценна. Добре дошла е подкрепа и от международната общност. Бабченко работел за в. \"Московский комсомолец\", за руски телевизии, пишел статии за в. \"Новая газета\". Той бил в Киев от август 2017 г. и водел предаване по кримско-татарската телевизия АТР.  Следственият комитет на Русия образува следствено дело. \"Кървавите престъпления и тоталната безнаказаност станаха рутина за киевския режим. Изискваме от украинските власти да положат всички усилия в оперативното разследване.\" Това е официалният коментар от страна министерството на външните работи на Русия. \"Убийството има определено провокационен характер\", заяви председателят на Съвета по правата на човека към президента на Русия Михаил Федотов, съобщи Интерфакс.", "date": "2018.05.30", "title": "Застреляха в гърба с три изстрела яростен критик на Путин"}
{"url": "https://www.faktor.bg/bg/articles/novini/balgariya/dnes-shte-bade-slanchevo-s-razkasana-visoka-oblachnost", "text": "Днес ще бъде слънчево, с разкъсана висока облачност. Следобед над планините ще се развие купеста облачност, но вероятността за валежи е малка. Ще духа слаб, в Източна България – до умерен североизточен вятър. Максималните температури ще са между 26° и 31°, в София - около 27°. Такава е прогнозата за времето на Националния институт по метеорология и хидрология (НИМХ), съобщи за Агенция „Фокус” дежурният синоптик Евгения Егова. Атмосферното налягане е по-високо от средното за месеца и слабо ще се понижи.", "date": "2018.05.30", "title": "Днес ще бъде слънчево, с разкъсана висока облачност."}
{"url": "https://www.faktor.bg/bg/articles/istoricheska-sreshta-borisov-putin", "text": "Премиерът Бойко Борисов ще се срещне утре в Кремъл с руския президент Владимир Путин. Основните теми на разговор вероятно ще са свързани с енергийните проекти – изграждане на АЕЦ „Белене”, при това с руско участие, и пренос през Черно море на руски газ към България. Очаква се да бъдат обсъдени и две странични теми – увеличаването на руските туристи у нас и сътрудничество в областта на културата. Двамата вероятно ще обсъдят и международни въпроси, като например изтеглянето на САЩ от споразумението с Иран. Кучето Бъфи, което Бойко Борисов подари на руския президент Владимир Путин при визитата му у нас в качеството на премиер на Русия, вече е на 8 години. Утре двамата лидери ще се срещнат отново – за първи път след 2010 г. Част от експертите твърдят, че срещите с Путин са за баланс. Други потърсиха геополитическо обяснение. Сближаване на Европа с Русия за сметка на САЩ. Руските медии са с нагласата, че срещата Путин – Борисов ще е с основен акцент енергетика. В делегацията на премиера Борисов са включени вицепремиерът Томислав Дончев, както и министрите на енергетиката Теменужка Петкова,  на финансите Владислав Горанов, на културата Боил Банов и на туризма Николина Ангелкова.", "date": "2018.05.30", "title": "Борисов лети за Русия: Обсъжда с Путин енергетика, туризъм и култура"}
{"url": "https://www.faktor.bg/bg/articles/obshta-stachka-i-protesti-blokirat-dnes-v-gartsiya", "text": "Обща стачка и протести срещу мерките за икономии отново ще парализират Гърция днес. Стачката ще блокира морския трафик. Авиодиспечерите ще спрат работа между 10:00 и 13:00 ч., което ще доведе до отмяна и препрограмиране на полети. Ще бъде спрян и влакът между центъра на Атина и летището, а градският транспорт няма да се движи в началото и в края на деня. Предвидени са синдикални шествия по обяд в Атина и в големите градове. Синдикатът на журналистите също се присъединява към стачката, затова телевизията и радиото ще останат без информационни емисии, а новинарските сайтове ще работят със забавено темпо.", "date": "2018.05.30", "title": "Гърция блокирана днес от обща стачка, радиа и ТВ - без емисии"}
{"url": "https://www.faktor.bg/bg/articles/vmro-bsp-izlaga-kandidatat-na-gerb-v-galiche-specheli-ne-s-romski-glasove", "text": "Груба инсенуация на БСП е твърдението, че всички роми в Галиче са станали „патриоти“. Това обяви в студиото на Би Ти Ви Красимир Богданов, депутат от ВМРО. Това е груба инсинуация на БСП, която ще разсея с конкретни данни. Става дума за секция 27 в Галиче, която е ромска секция. Това е абсолютна лъжа, която произнесе в студиото ви Весела Лечева. Да, на първи тур в Галиче в секция 27 печели кандидатът на ВМРО. Ние сме работили за нашия кандидат и срещу това, да се върне отново модела на Ценко Чоков. Данните показват, че на балотажа в тази махала по-малко са ромските гласове за Страхил Стоянов, кандидатът на ГЕРБ. Очевидно е, че на втория тур са гласували много повече в полза на номинацията на ГЕРБ, но става дума за преливане на гласове на хора, които на първия тур са гласували за БСП, а не за ВМРО, обясни Богданов.  „Абсолютна лъжа са думите на Кирил Добрев. Кандидатът на ГЕРБ взима 80 гласа повече – публична тайна е там, че 199 гласа за Тошинов са били напазарувани от другия кандидат”, допълни Богданов. Той изтъкна, че от ВМРО винаги са били против един олигархичен модел, мутренско-циганска скимбиоза. Такъв пример има и в Галиче – с един цигански барон, който си построил в двора на къщата си джамия.  Това ние сме осъждали и затова сме работили той да не бъде възстановен отново след отстраняването на Ценко Чоков, изтъкна Богданов.", "date": "2018.05.30", "title": "ВМРО: БСП излъга - кандидатът на ГЕРБ в Галиче спечели не с ромски гласове"}
