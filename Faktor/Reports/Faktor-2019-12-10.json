{"url": "https://faktor.bg/bg/articles/prokuraturata-s-podrobnosti-za-sluchaya-gebrev-zaradi-obvineniya-che-bezdeystva", "text": "По повод публикации в определени медии с твърдения за бездействие на прокуратурата при разследването на опит за отравяне на Емилиян Гебрев, както и по повод на негови публични изявления, по разпореждане на главния прокурор Сотир Цацаров Пресцентърът на ПРБ представя следната информация: На 28.04.2015 г., след вечеря с бизнес партньори в ресторант на хотел в София и силно влошаване на здравословното му състояние, Емилиян Гебрев, главен директор и собственик на ЕМКО ООД, е приет по спешност във ВМА. Животът му е спасен само благодарение на предприетите спешни действия от лекарските екипи. На 29.04.2015 г., със същите симптоми в болнично заведение е приет В. Т., директор „Производствена дейност“ в ЕМКО ООД. На 04.05.2015 г., във ВМА е приет по спешност и синът на Емилиян Гебрев. И за тримата първоначалните съмнения са за инсулт, като след проведени изследвания и токсикологични анализи на кръвта, се провежда лечение на остро отравяне в резултат на фосфороорганични съединения. На 01.05.2015 г. е образувано досъдебно производство от Софийска градска прокуратура, за опит за убийство. Разследването е възложено на СДВР. Извършени са претърсвания и изземване на веществени доказателства /от МПС, офиси и жилища/, разпитани са множество свидетели, назначени са съдебно – медицински експертизи, както и 13 бр. токсикохимични експертизи. Основната версия, по която се работи към този момент, е опит за отравяне чрез храна. В отработено кафе от кафемашина в дома на Емилиян Гебрев, както и в по дрехи на неговия син са открити следи от хлорпирифос /инсектицид, който е силно токсичен и се ползва срещу вредители по земеделските култури/. Следи от такова вещество са открити и в консумирано ястие /салата/ по време на вечерята на 28.04.2015 г., но те са в минимално количество и се дължат на доказана агрохимическа обработка на селскостопански продукти. Според съдебните медици, диагнозата на тримата най-общо може да бъде определена като „остра интоксикация с фосфороорганични съединения“. На 04.06.2016 г. досъдебното производство е спряно, поради неразкриване на извършителя на престъпленията. На 11.10.2018 г. Емилиян Гебрев изпраща писмо до главния прокурор Сотир Цацаров, в което заявява: „имам основания да считам, че отровата, използвана в нашия, българския случай и която не бе напълно идентифицирата през 2015 г., е от семейството на „Новичок“, правейки паралел със случая „Скрипал“ във Великобритания. В резултат на това писмо, на 15.10.2018 г. СГП възобновява разследването по досъдебното производство. На 19.10.2018 г. между главния прокурор Сотир Цацаров, министърът на вътрешните работи Младен Маринов и председателят на ДАНС Димитър Георгиев е подписано споразумение за създаване на специализирано звено за подпомагане на разследването по конкретното дело. То е възложено на екип от прокурори, разследващи полицаи, други полицейски служители от състава на СДВР и агенти на ДАНС. В хода на работата, след координация с партньорски служби и Посолството на Великобритания, са осъществени две визити у нас на служители на британската полиция, разследващи т. нар. случай „Скрипал“. Установено е, без съдействието на г-н Гебрев, че през м. юни 2015 г., той е възложил на частни начала, чрез ВМА, токсикологично изследване на проби от кръв и урина, на финландската лаборатория VERIFIN. Заключението от това изследване е придобито от разследващите органи за първи път на 23.10.2018 г.. То потвърждава, че в изпратените проби има следи от две съединения, съдържащи фосфор. До финландските власти е изпратена и Европейска заповед за разследване, с цел придобиване на допълнителна информация. Извършени са множество разпити на свидетели /вкл. Бойко Ноев, министърът на икономиката Емил Караниколов/, назначени са нови експертизи, на основата на съществуващата медицинска документация и доклада на VERIFIN. По линия на международния обмен са получени данни за самоличността на лицата, участвали според воденото във Великобритания разследване в покушението срещу Сергей и Юлия Скрипал. От направените сравнения в базите данни на МВР и ДАНС е установено, че един от тях – Сергей Федотов, е пребивавал в България три пъти през 2015 г., като втората визита е с влизане на 24.04.2015 г. /ГКПП Аерогара Бургас/ и излизане на 28.04.2015 г. /ГКПП Аерогара София/. Установени са лицата, също граждани на Руската федерация, които са придружавали Федотов при неговите посещения у нас, както и другите такива руски граждани, пътували в България с тях. Установени са и значителна част от техните маршрути /ползвани кредитни карти, телефони, автомобили под наем, хотели, посещавани места/, особено при пребиваването им в София. Установено е, че някои от тези лица са ползвали за настаняване столичен хотел, находящ се непосредствено до сградата, в която през 2015 г. се е помещавал офиса на ЕМКО ООД, с изрично настояване за конкретна стая, осигуряваща пряко наблюдение на входа на подземния паркинг на сградата. От особено значение за хода на разследването е открит и иззет видеозапис от охранителни камери на въпросния паркинг. Назначената у нас видеотехническа експертиза в НИК – МВР не е в състояние да получи образ, годен за идентификация, поради което е изпратена молба за правна помощ до САЩ и нова видеотехническа експертиза е възложена на лаборатория на ФБР. До британските власти са изпратени две Европейски заповеди за разследване. С първата се изискват всички идентификационни данни за лицата по случая „Скрипал“ – граждани на Руската федерация, включително фотографии /и от документи за самоличност/. С втората, след изпращане на съответните експертизи и на доклада на VERIFIN, се прави искане за сравнение на установените в тях химически съединения с веществото, установено и определено в британското разследване като „Новичок“. До настоящия момент, изпълнение на Европейските заповеди за разследване няма. В поредно писмо на Емилиян Гебрев до главния прокурор /06.12.2019 г./ се прави искане българските власти да се обърнат към Организацията за забрана на химическото оръжие /ОЗХО/ и да поискат техническа помощ от нея за установяване на действителния състав на веществото, причинило острото отравяне на него, сина му и техническия директор на фирмата. Съгласно Закона за забрана на химическото оръжие и на контрол на токсичните химически вещества и техните прекурсори, органът, който у нас осъществява международното сътрудничество с ОЗХО, е Междуведомствената комисия за експортен контрол и неразпространение на оръжията за масово унищожение при министъра на икономиката. На 21.02.2019 г., наблюдаващите прокурори по досъдебното производство са отправили официално искане до тази комисия за контакт с ОЗХО, с оглед възлагане на изследване на организацията или на нейни експерти на вида и състава на веществото, причинило отравянето на тримата пострадали. Възлагането следва да се извърши по реда на българския НПК, като е заявена готовност за предоставяне на пълен достъп до материалите по делото и поемане на всички разходи. След размяна на кореспонденция с Министъра на икономиката и Министъра на външните работи, на 12.06.2019 г. прокуратурата е уведомена, че „ОЗХО има готовност да окаже техническа помощ на Република България, в това число и да направи оценка на химическото вещество, причинило отравянето … ако такава бъде поискана официално. Изрично е подчертано, че тази помощ следва да бъде поискана от българското правителство по официален път, т. е. чрез вербална нота от МВнР …“ Според изпратеното до главния прокурор Сотир Цацаров уведомление „Представителите на ОЗХО изрично са се позовали на двустранното споразумение за привилегиите и имунитетите на ОЗХО, с което са дали сигнал, че ОЗХО няма да предостави свои експерти за ангажиране на целите на наказателно производство.“ На практика, с това възможностите на прокуратурата за ползване на техническата помощ на ОЗХО за целите на разследването са изчерпани. Разследващите органи са изискали пълна информация за търговската дейност на ЕМКО ООД за периода 2014 г. – 2015 г. /всички осъществени експортни сделки с оръжие и боеприпаси/. Една от версиите, по които се работи, е че опитите за убийство са свързани с такъв износ за Украйна /за Министерство на отбраната и за Министелство на вътрешните работи – Национална гвардия на Украйна/ - през декември 2014 г., януари 2015 г. и март 2015 г. Към м. април 2015 г. от страна на Емилиян Гебрев не са били предприемани действия, свързани с придобиване на предприятието „Дунарит“, поради което твърденията в тази насока и соченето на такива действия като повод за покушението са лишени от основание. Досъдебното производство в СГП няма общ повод и действия по разследването с това, водено в Специализираната прокуратура срещу Емилиян Гебрев и други лица. Не са основателни и твърденията, че на г-н Гебрев не се предоставя информация за хода на досъдебното производство, въпреки многобройните му искания за това, в писма до ръководството на ПРБ и в медиите. Правата му, включително и това за запознаване с материалите по делото, са визирани в НПК и това е редът за осъществяването им. Разследването по досъдебното производство продължава, като от особено значение са резултатите от видеотехническата експертиза, възложена на ФБР, както и от двете Европейски заповеди за разследване, изпратени до Великобритания. Информацията в настоящото прессъобщение се предоставя на медиите след съответно разрешение от наблюдаващите прокурори по реда на НПК.", "date": "2019.12.10", "title": "По нареждане на Цацаров прокуратурата излезе с подробности за случая \"Гебрев\""}
{"url": "https://faktor.bg/bg/articles/nova-izmama-s-mobilno-prilozhenie", "text": "Измама е осъществена вчера в Димитровград. Това съобщиха от ОДМВР-Търговище.  Снощи в 20,20 часа в управлението е получен сигнал от 49-годишен мъж, който е съобщил, че е станал жертва на телефонна измама чрез мобилно приложение. Той разказал пред разследващите, че е провел кореспонденция с лице, което го уверило, че е избран да спечели 200 лева. За целта било нужно да продиктува телефонния си номер. Когато сторил това, потърпевшият получил смс с 6-цифрен код, който също продиктувал на измамника. Впоследствие пострадалият е получил съобщение, че му е начислена сумата от 60 лева върху сметката, която трябва да заплати с месечната си фактура. Работата по образуваното досъдебно производство продължава.", "date": "2019.12.10", "title": "Дърпат ни парите с нова измама чрез мобилно приложение"}
{"url": "https://faktor.bg/bg/articles/vdigat-taksite-na-badeshtite-advokati", "text": "Софийският адвокатски съвет (САС) е увеличил встъпителната вноска за вписване в колегията с 200 лв. За ръста на вноските, който не е огласяван официално от ръководството на колегията, съобщиха за „Лекс“ адвокати членове на Фейсбук общността на българските адвокати (ФОБА), а председателят на съвета Ивайло Данов потвърди за него в профила си в социалната мрежа. Сумата, която юристите плащат, за да се присъединят към столичната адвокатура, вече беше увеличена през 2019 г. Тя е варира според стажа. Така за вписване на младши адвокати и такива със стаж до 2 години тя е 1350 лв., а от догодина става 1550 лв. Тези, които имат от 2 до 5 години стаж, в момента плащат 1650 лв., но след 1 януари 2020 г. ще трябва да внесат 1850 лв., ако искат станат част от софийската колегия. За по-опитните юристи – с от 5 до 10 години стаж, вноската нараства от 2250 лв. на 2450 лв., а за тези с над 10 години стаж – ще е 3050 лв., съобщава \"ЛЕКС\". Решението за новото увеличение е взето на 26 ноември 2019 г. на извънредно заседание на съвета на САК. За него на сайта на колегията не е публикуван нито дневен ред, нито протокол. Проверка показа, че последният дневен ред за заседание на съвета, оповестен на интернет страницата му, е от 22 януари 2019 г., а последният „качен“ протокол с решенията му е от 3 септември 2019 г. Информацията за решението за увеличението на встъпителните вноски е потвърдена лично от председателя на колегията Ивайло Данов в неговия фейсбук профил. „Уважаеми колеги, вярно е, че на 26.11.2019 г. Софийският адвокатски съвет обсъди и взе решение за минимално увеличение на размера на встъпителните вноски, считано от 01.01.2020 г.“, е написал той. Като подчертава, че не е увеличен месечният членски внос за колегията. В поста си Данов посочва, че са обсъждани „възможности за въвеждане на препоръчително встъпително обучение за младши и млади адвокати, които се вписват в регистрите на САК, за осигуряване на карти „Мултиспорт“ на преференциални цени за всички адвокати от САК и организирането на международен семинар за млади адвокати и млади юристи в град София, съвместно с ЕЛСА България, през пролетта на 2020 г., като за това събитие има предвидени достатъчно средства“. От публикацията на председателя на колегията във фейсбук става ясно, че на заседание на САС днес въпросът отново ще бъде обсъден. „На това заседание САС ще вземе окончателно решение дали и с колко да бъдат увеличени встъпителните вноски“, пише той, като по всяка вероятност има предвид, че ще се проведе дискусия дали да бъде преразгледано вече гласуваното решение за ръст на вноските с 200 лв. от догодина. От поста му не става ясно дали това ново „обсъждане“ е продиктувана от негативната реакция, която е предизвикала новината за решението от 26 ноември сред адвокатите във фейсбук общността.", "date": "2019.12.10", "title": "Вдигат таксите на бъдещите адвокати в София"}
{"url": "https://faktor.bg/bg/articles/ottsepiha-tsarigradsko-shose-zaradi-katastrofa-na-benzinostantsiya", "text": "Временно е преустановено движението на превозни средства по бул. „Цариградско шосе“ при 4-ти километър. Това съобщиха от пресцентъра на Столична община. Причината е катастрофа при бензиностанция на „ОМВ“ и изтичане на газ.  Спряно е движението и на градския транспорт в участъка от Площада на авиацията до бул. „Брюксел“ в посока изхода на града.", "date": "2019.12.10", "title": "Отцепиха \"Цариградско шосе\", кола се вряза в бензиностанция"}
{"url": "https://faktor.bg/bg/articles/forum-na-natsionalnoto-sdruzhenie-na-obshtinite-sabira-v-sofiya-predstaviteli-na-vlastta", "text": "Утре в столицата пoвeчe oт 400 прeдcтaвитeли нa мecтнaтa влacт – кмeтoвe и прeдceдaтeли нa oбщинcки cъвeти, щe ce включaт в oткривaщия ce фoрум „Oбщинcки мaндaт 2019 – 2023 - приoритeти при взaимoдeйcтвиeтo c цeнтрaлнaтa влacт“. Cъбитиeтo щe фoкуcирa внимaниeтo върху приoритeтитe нa Нaрoднoтo cъбрaниe и прaвитeлcтвoтo, мяcтoтo нa мecтнaтa влacт в прoцecитe нa cтрaтeгичecкoтo упрaвлeниe и щe oчeртae визиятa зa рaзвитиeтo нa бългaрcкитe oбщини в зaпoчвaщия нoв мaндaт нa мecтнaтa влacт. В дeлoвaтa прoгрaмa нa фoрумa ocвeн прeдcтaвитeли нa 205 oбщини oт cтрaнaтa, щe взeмaт учacтиe прeдceдaтeлят нa Нaрoднoтo cъбрaниe Цвeтa Кaрaянчeвa, вицeпрeмиeрът Тoмиcлaв Дoнчeв и миниcтритe нa рeгиoнaлнoтo рaзвитиe и блaгoуcтрoйcтвoтo Пeтя Aврaмoвa, нa oкoлнaтa cрeдa и вoдитe – Нeнo Димoв, Крacимир Вълчeв – миниcтър нa oбрaзoвaниeтo и нaукaтa, Дeницa Caчeвa – миниcтър нa трудa и coциaлнaтa пoлитикa и Дecиcлaвa Тaнeвa – миниcтър нa зeмeдeлиeтo, хрaнитe и гoритe. 197 ca прeизбрaнитe кмeтoвe нa oбщини, кoитo зaпoчвaт пoрeдeн упрaвлeнcки мaндaт. Cрeд тях c нaй-дългoгoдишeн oпит нaчeлo нa cвoитe oбщини ca Людмил Вeceлинoв – кмeт нa Пoпoвo и кмeтът нa oбщинa Мeдкoвeц Вeнциcлaв Кудкудeйcки, кoитo ca прeизбрaни зa ocми път, Злaткo Живкoв – кмeт нa Мoнтaнa и Влaдимир Мocкoв - нa Гoцe Дeлчeв, кoитo зaпoчвaт cвoя ceдми мaндaт. Cрeд прeдceдaтeлитe нa oбщинcки cъвeти дoaйeн e г-жa Бeдриe Гaзиюмeр, кoятo шecти мaндaт щe ръкoвoди рaбoтaтa нa Oбщинcкия cъвeт в Чeрнooчeнe. Нoвoизбрaнитe кмeтoвe в мaндaт 2019 – 2023 г. ca 68, кaтo eдин oт нaй-млaдитe cрeд тях e Трифoн Пaнчeв – кмeт нa oбщинa Дрянoвo, кoйтo e caмo нa 31 гoдини. Вcтъпитeлният фoрум нa кмeтoвeтe нa oбщини ce oткривa нa 11 дeкeмври – дeнят, в кoйтo прeди 23 гoдини e учрeдeнo Нaциoнaлнoтo cдружeниe нa oбщинитe в Рeпубликa Бългaрия. Днec тo e eдинcтвeнaтa нeпрaвитeлcтвeнa oргaнизaция в cтрaнaтa – изрaзитeл нa пoзициятa нa вcички oбщини в Бългaрия. НCOРБ учacтвa в oбcъждaниятa нa вcички зaкoнoдaтeлни aктoвe, cвързaни c мecтнaтa влacт, в рaзрaбoтвaнeтo нa cтрaтeгичecкитe дoкумeнти и пoлитикитe нa нaциoнaлнo и рeгиoнaлнo нивo, в изгoтвянeтo, мoнитoрингa и кoнтрoлa пo изпълнeниeтo нa eврoпeйcкитe прoгрaми и oбeзпeчaвa прeдcтaвитeлcтвoтo нa oбщинитe в cтруктуритe нa Eврoпeйcкия cъюз и нa Cъвeтa нa Eврoпa. В кoнфeрeнциятa щe взeмaт учacтиe и прeдcтaвитeли нa Нoрвeжкaтa acoциaция нa мecтнитe влacти, c кoитo НCOРБ рaбoти cъвмecтнo пo прoeкт зa нacърчaвaнe нa мecтнoтo рaзвитиe /“Рacтeж чрeз aктивизирaнe нa мecтния пoтeнциaл – GАLОP”8, финaнcирaн чрeз мeхaнизмa нa Eврoпeйcкoтo икoнoмичecкo прocтрaнcтвo.", "date": "2019.12.10", "title": "Форум на Националното сдружение на общините събира в София представители на властта"}
{"url": "https://faktor.bg/bg/articles/predsedatelyat-na-pravnata-komisiya-v-parlamenta-poiska-2-godini-zatvor-za-gorene-na-otpadatsi", "text": "Нерегламентираното изгаряне на отпадъци е сериозен фактор за замърсяването и влошаването на качеството на въздуха в население места и представлява риск за здравето ни. Това каза Анна Александрова, председател на правната комисия в Народното събрание, по време на трибунка. \"Целта на законопроекта, който внасям с колегите от парламентарната група на ГЕРБ е намаляване на нивото на замърсителите на въздуха на територията на цялата страна. Достигане на норми за финни прахови частици, намаляване на рискана гражданите\", добави Александрова. По думите й, проблемът с качеството на въздуха в много в градовете от страната е наболял през последните години, особено прдз зимния сезон. \"Нивата на финни прахови частици често пъти са над нормата. Това води до редица заболявания на горните дихателни пътища, особено уязвима група са децата\", каза още тя. \"Именно поради тази причина и за намаляване на този проблем с колегите внасяме предложение в раздел против общественото здраве и против иконата среда. А именно предлагаме допълнение на член 351 Б, като инкриминираме замърсяване на въздуха чрез изгаряне на отпадъци, отработени масла или друга изкуствена пластмаса. Акумулраме наказанието лишаване от свобода до 2 години с глоба от 2 000 до 5 000 лв. В маловажните случаи въвеждаме наказание пробация и глоба до 1 000 лв.\", уточни Анна Александрова.", "date": "2019.12.10", "title": "Председателят на правната комисия в парламента поиска 2 години затвор за горене на отпадъци"}
{"url": "https://faktor.bg/bg/articles/viktorio-aleksandrov-se-zakani-na-roditelite-na-ubitata-darina-v-sada", "text": "Започна делото за жестокото убийство на майка и едногодишната й дъщеричка. Дарина Министерска и малката Никол бяха застреляни миналата година от бащата на детето- Викторио Александров. Пред съда 27-годишният мъж запази мълчание. Защитата му поиска разпит на всички свидетели по случая. На излизане на съдебната зала Александров се закани на родителите на убитата Дарина Министерска с думите: „Идвам, идвам”. Репликата възмути присъстващите в съда, които бяха дошли да подкрепят семейството на убитата жена. „Вярваме и се надяваме, че ще се доведе до резултата, до който цялата България очаква”, заяви майката на Дарина – Ваня Министерска. „Убиецът заплаши Министерска с ехидна усмивка, че „идвам”, от което съдът не направи никаква реакция, защото делото било приключило”, коментира Вера Иванова от „Системата ни убива”.", "date": "2019.12.10", "title": "Викторио Александров се закани на родителите на убитата Дарина в съда"}
{"url": "https://faktor.bg/bg/articles/svyato-myasto-kadeto-sa-polozheni-osnovite-na-balgarskata-darzhavnost-tane-v-nemara-i-bezrazlichie", "text": "Първо те връхлита срамът, после – непоносимо разочарование и накрая те завладява гняв. Защо това свято място - Оборище, където смелите ни борци за свобода полагат основния камък на българската държавност, тъне в немара и безразличие?  Още по пътеката, водеща до величавата природна „зала” в сърцето на планината, те пресрещат отчайващи знаци на захвърлено родолюбие. На малки каменни плочи има надписи с мисли на именити българи за свободата, за саможертвата в името на Отечеството, за подвига на героите от Априлското въстание, за независимостта на България. На много от тях част от написаното е заличено, не се чете и възмутен се питаш: толкова ли е трудно буквите да бъдат възстановени? Както и падналите пръти от оградата на пътеката, разположена на опасните участъци. На мостчетата над пресъхналата река има натрупани дървета, клони и камъни от буйните пролетни води, които ще стоят там до следващ потоп. Поредният знак за безучастност на община Панагюрище, чийто кмет Никола Белишки инак обича да произнася патетични патриотични речи. Не е научил от славните си предци цената на мъжките думи. Магнетичното въздействие на природата, където се е провело първото Велико Народно събрание, не може да заличи усещането за запуснатост. Скромният паметник с имената на делегатите, избрани от революционните комитети, отдавна не е почистван и от натрупаната мръсотия последните имена едва се четат. Единственият знак на почит бе отдавна изсъхнал малък букет. Тук там видяхме захвърлени фасове и разпръсната шума. Липсата на човешка грижа е очевидна. А святото място трябва да свети и да бъде в хармония със свещените вековни дървета, за да не изглежда изоставено до следващото възпоминание, когато нещо ще постегнем, нещо ще почистим, нещо ще направим, нещо като …нищо. Толкова ли сме увредени, цинични, обладани от сребролюбие, та сме скъсали с паметта и преклонението пред трагичната ни история? Без тази жизнена връзка с корените сме като отбрулени листи - безродници, измекяри на чужди интереси и фалшиви родолюбци. Затова никой не възприема това срамно състояние на парламентарното светилище като обида към паметта на оборищенските депутати, тези „най-чисти ангели”, както ги нарича летописецът Захари Стоянов. Слепи ли са наследниците им, които по задължение се стичат тук всяка година ? Народни представители, министри, кметове, областни управители, партийни „водачи” и прочие парадни „патриоти”, които произнасят стандартните си речи, поднасят неизбежните венци и не осъзнават колко са далечни и чужди на онези добри българи, сложили главите си на бесилото и дръвника, за да освободят милата си родина.  Не очаквайте тук да се намесят русолюбивите „воини” от „Атака”, „Воля”, ВМРО и НФСБ – за тях „Оборище” е част от пейзажа и слугинският им дълг вменява да бранят любимата си матушка като жалки Матросовци. Както и червените „кхмери”, предпочитащи поклонението пред бюста на националния предател Тодор Живков. Мнозинството българи няма страх от Бога, но няма и срам за своя юбилеен псевдопатриотизъм, който проявява само на определени дати и се изразява чрез платени възстановки, постановки на исторически събития с бутафорни сценки и неадекватни участници. Следвани от здрави народни трапези и банкети за избрани, където под алкохолното въздействие се подвизават днешните герои … на маса. „Оборище” е светиня, нестихваща рана в българската душевност и велик държавнически акт на храбри революционери демократи, достойни за вечно преклонение. Немарата към него показва, че сме забравили най-важната поука от съдбовните превратности: народ, който не цени и не осмисля миналото си, няма бъдеще. Бог да пази България, а ние да пазим светините си, защото са много малко и заслужават непрекъсната почит, за да въздигат българския дух!", "date": "2019.12.10", "title": "Свято място, където са положени основите на българската държавност, тъне в немара и безразличие"}
{"url": "https://faktor.bg/bg/articles/blagoevgrad-na-praga-na-novi-izbori", "text": "Скандално разкритие може да коства кметския пост на новоизбрания градоначалник Румен Томов, пише  . Проверка установи, че кметът Томов работи в абсолютно нарушение на закона, тъй като не е заличил фирмата си в Търговския регистър и все още  е търговец по смисъла на закона. Днес екскметът Атанас Камбитов сезира Общинскта избирателна комисия за закононарушението с искане за извършване на проверка  и постановяване на решение, с което да бъдат прекратени предсрочно правомощията на кмета Румен Томов. Камбитов направил справка и установил, че Томов е сключил сделка за продажба на търговското си предприятие и е прехвърлил същото в полза на сина си на 27 .11  2019 и това обстоятелство не санира извършено нарушение ,тъй като \"ЕТ Румен Томов - Алма -М\" не е заличен от търговския регистър и към момента продължава да е вписан като търговец по смисъла на ТЗ. Правоприемникът на г-н Томов е регистриран като отделен търговец, с нов ЕИК, а кметът на община Благоевград не е поискал от търговския регистър заличаването му като търговец в законоустановения срок до 4 .12. 2019 .,пише в жалбата си до ОИК Атанас Камбитов. Това е категорично закононарушение, което води сериозни последици за Томов.  Ще прекратили ОИК ,чийто председател свиква спешно заседание правомощията на Томов. Какво ще бъде поведението на 13-те политически сили, които го подкрепиха в избора и ще поискат ли прекратяване на правомощията му, това е въпросът  Припомняме, че месеци наред екскметът Камбитов без вина бе разтъкаван от съветници и БСП по повод на техническа грешка в ТР. Месеци наред искаха прекратяване на правомощията му, та дори и след категорично прокурорско становище, че Камбитов е спазил изискванията на закона при встъпване в длъжност, искайки да бъде заличен незабавно от регистъра“ Нещо, което сегашният кмет не е направил. Потърсен за коментар екскметът Камбитов заяви: Да, има категорично закононарушение, по време на моето управление с казус, които няма нищо общо с този политически лица и партии, поискаха предсрочното ми прекратяване, независимо, че по никакъв начин не бях в нарушение. Сега както е казано с техните камъни по техните глави, защото те въведоха този начин на работа в областния център. Или  видя се, че който копае гроб другиму ... , знаете продължението. Съгласно ЗМСМА 30 дневният срок за заличаване тече от деня на обявяване на изборния резултат и решението на ОИК. Интересна ми е позицията на политическите партии ,представени в Благоевград по това закононарушение, което поставя кметът Томов в ситуация да бъде с предсрочно прекратени правомощия, каза Камбитов.  За случая ще бъде сезирана и прокуратурата.", "date": "2019.12.10", "title": "Благоевград на прага на нови избори: ОИК решава остава ли Румен Томов кмет на града"}
{"url": "https://faktor.bg/bg/articles/vavezhdat-nov-rezhim-na-vodata-v-pernik", "text": "Нов режим за перничани ще бъде въведен от утре. Това стана ясно след среща на министъра на регионалното развитие и благоустройството Петя Аврамова с кмета на Перник Станислав Владимиров и областния управител Емил Костадинов. Водата ще бъде пускана в 16.00 часа следобед и ще бъде спирана в 22.00 часа в града и в по-голямата част от селата, а други села ще имат през ден водоснабдяване. По този начин ВиК-Перник гарантира, че ще може да се осигури нормално водоподаване, тъй като при настоящия режим не могат да се напълнят резервоарите. Досега е установено, че са ставали от 13 до 15 аварии на ден заради два пъти спиране и пускане на водата. От утре временно ще бъде назначен прокурист във ВиК-Перник, който ще управлява дружеството до назначаването на титуляр.", "date": "2019.12.10", "title": "Въвеждат нов режим на водата в Перник"}
{"url": "https://faktor.bg/bg/articles/anton-ivanov-rano-ili-kasno-shte-zatvorim-vaglishtnite-tsentrali", "text": "Рано или късно въглищните централи трябва да бъдат затворени, заяви пред БНР енергийният експерт Антон Иванов. „Ние като част от ЕС осъществяваме общи политики, стремим се към постигане на общи цели, които включват и доста ангажиращи цели към околната среда и против промените в климата. На национално ниво обаче тежестта, която отделните страни-членки носят при решаването на тези общи цели, са доста различни“, коментира експертът в интервю за предаването „Преди всички“ на програма „Хоризонт“. „България, която разчита до голяма степен на въглищни централи и която има относително нисък БВП, по-трудно може да изпълни тези предизвикателства. Когато се седи на една маса със страни, които имат доста по-добър финансов ресурс, е трудно да поставиш своите изисквания, ако не си подготвен с планове и стратегии, които ясно да дефинират националния проблем“, продължи Антон Иванов. Според него досега ни е пречело притеснението, че когато се каже истината на хората, те ще останат недоволни. Болезнената истина, която управляващите се опитват да спестят на хората, е, че в ЕС вече са взети решения за политика към ограничаване на производствата, които емитират вредни газове или газове, които допринасят за климатичните промени, категоричен е Иванов и добави, че всяка страна трябва да понесе своята тежест. Според него рано или късно въглищните централи трябва да бъдат затворени. „Вече има взети решения. ЕС се движи в това направление и ние не би трябвало да акцентираме върху борбата срещу тези решения, защото те са общи, а по скоро да поставим националния проблем и да искаме съдействие от останалите страни-членки там, където смятаме, че националният проблем не може да бъде решен само с вътрешни ресурси“. По думите на експерта този преход ще има съществено влияние върху цялата икономика и общество. Енергийният преход изисква инвестиции и финансови ресурси, които няма как да не се отразят по веригата до консуматора, смята Антон Иванов, но добави, че и енергията от въглища също поскъпва.  „Изборът вече не е дали да запазим въглищните централи, а до това как да осигурим плавен преход, без да засягаме нито рязко интересите на онези, които са заети в това производство, нито сигурността на енергийната система да я сложим на карта. Без да имаме ясен план на правителството, предложен на дискусия, ние всички останали ще изтъкваме своите тези и гледни точки, без това да отразява общонационалния интерес. Там е притеснението, че все още липсва представен на общо обсъждане актуализираният план „Климат – енергетика“, който би следвало да бъде изпратен в Брюксел до края на тази година. Това е документ, който би следвало да бъде обсъден първо в България и след това да бъде изпратен в Брюксел като национална позиция“, коментира Антон Иванов. Според него за пореден път ще закъснеем и за пореден път ще се опитаме да претупаме дискусията.", "date": "2019.12.10", "title": "Антон Иванов: Рано или късно ще затворим въглищните централи"}
{"url": "https://faktor.bg/bg/articles/knsb-nad-85-ot-anonomnite-signali-sreshtu-rabotodateli-veche-sa-obraboteni", "text": "Делът на сивата икономика намалява. КНСБ разработи приложение, в което работници анонимно могат да подадат сигнал за неизплащане на заплати, осигуровки, плащане в плик и други нарушения. Сигналите се изпращат към Агенцията по труда и НАП. Над 85 % от сигналите вече са обработени. Това заяви в сутрешния блок на БНТ Любослав Костов от КНСБ.  \"Секторите, които попадат най-вече в сивия сектор, са автосервизите, земеделието и строителство. Проблемът е в морала, но и ниското заплащане. Има отрасли, в които 2/3 са с недекларирана дейност\", каза още той. \"Тези, които работят в сивия сектор губят права за болнични и майчински\", коментира Костов. \"От сивия сектор губят коректните работодатели\", заяви Добрин Иванов от АИКБ.  \"Предстои по задълбочен анализ на недекларираната заетост. През 2009 г. имаше повече случаи на работа без договори, сега наблюдаваме повече разминавания между уговорените условия. Извънредният труд също е сред честите проблеми\", каза допълни той. \"България се намира около средните европейски нива за сива икономика\", завърши Иванов от АИКБ.", "date": "2019.12.10", "title": "Над 85% от анонимните сигнали срещу работодатели в сивия сектор вече са обработени в КНСБ"}
{"url": "https://faktor.bg/bg/articles/kultura-panairat-na-knigata-v-ndk-se-otkriva-dnes", "text": "47-ият панаир на книгата се открива днес в НДК. Най-мащабният книжен форум в България ще продължи до неделя, а публиката може да очаква десетки съпътстващи литературни събития. Официалният старт ще бъде даден в 17 ч. с изпълнение на джаз формация „София” в Централното фоайе на НДК. Културната програма включва над 70 литературни събития - срещи с български и чужди автори, преводачи и издатели, както и премиери на най-новите книжни заглавия у нас, каза Велизара Добрева - председател на Асоциация „Българска книга”. „Тази година изложението ще бъде отново на 4 етажа в НДК. Ще бъдат предоставени книги в цялото им разнообразие. Както възрастовото - от най-малките до най-големите, така и жанрово. Предлага се и художествена литература, и научнопопулярна, и образователна. Цялото разнообразие на българския книжен пазар“, разясни тя. Щандовете на издателите ще работят от 10 до 20 ч.", "date": "2019.12.10", "title": "Панаирът на книгата в НДК се открива днес"}
{"url": "https://faktor.bg/bg/articles/levski-shte-prieme-shampiona-ludogorets-v-chetvartfinalen-sblasak-za-kupata-na-balgariya", "text": "Oтборът на „Левски” ще приеме шампиона „Лудогорец” в четвъртфинален сблъсък от турнира за Купата на България. Мачът ще се играе на стадион „Георги Аспарухов” в София. Тимът на ЦСКА пък ще срещне състава на „Ботев” (Враца) в София. Другият столичен отбор ЦСКА 1948 ще гостува на „Локомотив” Пловдив в опит да отстрани втори елитен тим от надпреварата, след като в миналия кръг се справи с Берое. Премиерът даде за пример \"Лудогорец\" Четвъртата двойка е между отборите на „Ботев” (Гълъбово) и „Ботев” (Пловдив). Мачът ще се състои на стадион „Трейс Арена” в Стара Загора. Мачовете са на 3,4 и 5 март догодина. Финалът на надпреварата ще се играе на 16-ти май, събота.", "date": "2019.12.10", "title": "„Левски” ще приеме шампиона „Лудогорец” в четвъртфинален сблъсък за Купата на България."}
{"url": "https://faktor.bg/bg/articles/sport-petima-balgarski-sportisti-sa-nakazani-za-doping-prez-2019-g", "text": "Петима български спортисти са наказани заради употреба на допинг през 2019 година. Това става ясно от обновения списък с ефективни санкции за нарушение на антидопинговите правила на българския Антидопингов център, съобщи БТА. Най-известното име от тях е на националния състезател по борба свободен стил в категория до 97 килограма Николай Щерев, който е хванат с GW1516 (кардарин) в извънсъстезателен тест в началото на юли. Субстанцията се използва за подобряване на издръжливостта и намаляване на мазнините. 32-годишният борец, който е син на легендата на българската борба Симеон Щерев, е наказан за 4 години до 04.07.2023 година. Националката по бокс и кикбокс Горяна Стоева е дала положителна проба за кленбутерол на подготвителен лагер в Белмекен през февруари и е лишена от права за 3 години и 9 месеца до 19.05.2023 година. Състезателят по канадска борба Аспарух Тотев е заловен с \"метандиенон\" и е санкциониран за четири години до 10.07.2023 година. За по четири години са наказани още и борецът Георги Ванчев и състезателят по спортна стрелба Сабин Чаушев, които са дали положителни проби в състезателни условия. Ванчев, който през януари спечели титлата в категория до 125 килограма на държавния шампионат по свободна борба за мъже в Сливен, е лишен от права до 14.02.2023 година заради употреба на \"кленбутерол\". Чаушев пък е наказан до 25.06.2023 година заради използване на \"хидрохлоротиазид\" и \"небиволол\".", "date": "2019.12.10", "title": "Петима български спортисти са наказани за допинг през 2019 г."}
{"url": "https://faktor.bg/bg/articles/obshtestvo-zakon-i-red-ombudsmanat-diana-kovacheva-proektat-bonus-malus-oshtetyava-grazhdanite", "text": "Омбудсманът доц. Диана Ковачева изпрати препоръка до председателя на Комисията за финансов надзор (КФН) Бойко Атанасов с искане да се предвиди допълнително време за обсъждане и съобразяване с направените в хода на общественото обсъждане до 19 декември становища, относно концепцията за системата „Бонус-малус“, съобщиха от пресцентъра. Наредбата за определяне на размера на застраховката „Гражданска отговорност“ влиза в сила от 1 януари 2020 г., с изключение на няколко разпоредби, които ще се прилагат от 1 януари 2021 г. Омбудсманът посочва, че за обсъждане и евентуално приемане на постъпилите предложения остават само 12 дни, от които 7 са неработни. В становището си до КФН доц. Ковачева излага съображенията си за засягане на правата на гражданите от така предложения втори по ред проект като смята, че се дава превес на интересите на застрахователите пред тези на собствениците и водачите на МПС. В писмото си омбудсманът изтъква, че проектът не предвижда ясно разграничение между собственика и водача на МПС при определяне размера на премията. „Оказва се, че собственикът на МПС отговаря за нарушение, извършени от други лица, вписани като водачи в полицата на автомобила, като малус точките на другите водачи се отразяват върху размера на премията му, без самият той да е допуснал нарушение“, пише в становището на обществения защитник. И още, омбудсманът подчертава, че проектът допуска да се натрупват множество санкции за едно и също нарушение. Липсата на пропорционалност между санкционирането и поощрението на собствениците/водачите на МПС не кореспондира с обявените цели на проекта. В рамките на предложената система увеличението за малус клас е много рязко и достига до 400 %. А в същото време, изрядните водачи не са стимулирани в достатъчна степен, е друг мотив, с който омбудсманът предлага да се преосмисли така предложената концепция. Не е предвиден и механизъм за възстановяване в кратък срок от застрахователя за връщане на надвнесена сума, при установено неправилно изчисляване на премията, е друг недостатък на проекта, според доц. Ковачева. „Предвид гореизложеното, предлагам да се предвиди допълнително време за вземане предвид на постъпилите в рамките на общественото обсъждане предложения и тяхното реално обсъждане с оглед отстраняване на дефицитите и усъвършенстване на концепцията по този обществено значим въпрос“, призовава омбудсманът. бонус-малус", "date": "2019.12.10", "title": "Омбудсманът Диана Ковачева: Проектът \"Бонус-Малус\" ощетява гражданите"}
{"url": "https://faktor.bg/bg/articles/krasimir-valchev-obrazovatelnata-sistema-zapochna-da-se-promenya-i-prechupva", "text": "Ясно е, че трябва да променим системата - учебните програми, методи на преподаване, финансиране и т.н. Системата започна да се променя и да се пречупва. Променя се фокусът, защото се променя светът около нас. Различно е поколението, ползва различен обем информация. Не говорим за промяна на целите, а за компетентностен подход. Това каза министърът на образованието и науката Красимир Вълчев на конференция \"Перспективи и предизвикателства пред педагогическото образование през XXI век\". \"Досега винаги образованието е подготвяло децата за една професия, сега, според проучвания, сменят средно между 3 и 9 професии. Затова трябва много повече практичност на обучението. Трябва да направим така, че да мотивираме учителите, заяви министър Вълчев. Според него сега има усещане, че системата служи на статуквото, а не на развитието. По думите му има липса на достатъчно чувствителност към външната среда.  \"Догодина ще предложим национална програма за преподавателите и ще бъдат финансирани допълнително. В следващата стратегия на образованието ще се опитаме да привлечем повече млади хора и във висшите училища. Ще бъде необходимо да имаме мрежи от преподаватели и ресурси\", посочи Вълчев. Той подчерта, че трябва да се еализират нови политики, като приобщаващо образованое.", "date": "2019.12.10", "title": "Красимир Вълчев: Образователната система започна да се пречупва"}
{"url": "https://faktor.bg/bg/articles/mikrobus-plamna-na-benzinostantsiya-v-haskovo", "text": "Микробус пламна на бензиностанция на булевард \"Васил Левски\" в Хасково. Инцидентът е станал тази сутрин около 9 часа.  Огънят е тръгнал от двигателния обсег. Първи на помощ се отзовават служителите от бензиностанцията. На място пристигнаха два екипа на пожарната, които бързо овладяха ситуацията, предаде Нова телевизия. Предстои изясняване на причините за пожара.", "date": "2019.12.10", "title": "Микробус пламна на бензиностанция в Хасково"}
{"url": "https://faktor.bg/bg/articles/obshtestvo-zakon-i-red-apelativen-sad-potvardi-prisadata-na-kmeta-na-septemvri", "text": "Апелативен съд - Пловдив потвърди решението на окръжния съд в Пазарджик, с което бе осъден на 2 години и 6 месеца затвор условно кметът на Община Септември Марин Рачев. Потвърден е и изпитателният срок от 4 години, предаде бТВ. Присъдата е за укриване на данъци през периода 14 февруари 2005 – 5 април 2007 година. Тогава, в качеството си на едноличен търговец и при условията на продължаващо престъпление, Марин Рачев е избегнал плащането на данъци в особено големи размери – 118 923 лева. Освен това е потвърдил невярна информация в данъчни декларации, посочват от Апелативния съд в Пловдив. Решението не е окончателно и подлежи на обжалване или протест пред Върховния касационен съд. Кметът на Септември първоначално беше отстранен от длъжност, впоследствие – възстановен. Срещу него е образувано и досъдебно производство по подозрения за умишлена безстопанственост. В края на месец септември Комисията за противодействие на корупцията и за отнемане на незаконно придобитото имущество внесе иск за отнемане на 9 милиона и 300 хиляди лева от Марин Рачев.", "date": "2019.12.10", "title": "Апелативен съд потвърди присъдата на кмета на Септември"}
{"url": "https://faktor.bg/bg/articles/shte-ima-li-snyag-za-koleda-i-koga-shte-se-vdignat-maglite", "text": "Сряда и четвъртък ще има превалявания, които ще вдигнат мъглите. Веднага след това отново ще има условия за мъгли, но няма да се задържат трайно. Значителна снежна покривка не се очаква. Ще видим сняг през нощта на сряда и през почивните дни. За Коледа не очакваме хубава снежна покривка. Това заяви в сутрешния блок на БНТ синоптикът Анастасия Стойчева.  \"Най-благоприятните температури за формиране на мъгла са от минус 5 до плюс 5 градуса. Характеристиките на атмосферната ситуация предразполагат за мъгла. В по-голямата част от страната вчера грееше слънце, само София беше покрита от мъгла\", каза още тя. Всеки, който се интересува дали има мъгла, може да отвори сайта на НИМХ, там информацията се обновява на 3 часа\", разкри Стойчева.  \"Средиземноморски циклон идва към Балканите, който ще доведе валежи при нас, които пък ще повдигнат мъглите\", коментира синоптикът.  \"Котловинният характер на Софийското поле предразполага за по-дълго задържане на мъглата. Само вятърът може да изчисти мъглите\", заяви Анастасия Стойчева.  \"Трябва много внимателно да се отчита въздухът. Не всеки уред може да измери точно стойностите на въздуха. Уредите трябва внимателно да са калибрирани, а отчетите за качеството на въздуха да се правят от хора, които разбират\", посъветва синоптикът.", "date": "2019.12.10", "title": "Синоптик с утешителна прогноза кога ще се вдигнат мъглите"}
{"url": "https://faktor.bg/bg/articles/administrativniyat-sad-zasedava-po-deloto-za-kasirane-na-izborite-v-sofiya", "text": "Административния съд в София ще заседава днес по делото за касиране на изборните резултати в столицата. То беше поискано от екипа на Мая Манолова след загубата й на местния вот. Манолова твърди, че на втория тур на изборите в София са допуснати поредица от нарушения, които могат да обърнат резултата между нея и спечелилата Йорданка Фандъкова. От щаба й поискаха ръчно броене на бюлетините, но съдийският състав го отхвърли. Според екипа на Манолова са налице драстични нарушения, съобщи БГНЕС.  Председателят на Общинската избирателна комисия Полина Витанова твърди, че допуснатите грешки в протоколите са аритметични и няма как да променят резултатите от вота.", "date": "2019.12.10", "title": "Административният съд заседава по делото за касиране на изборите в София"}
