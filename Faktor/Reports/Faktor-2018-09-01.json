{"url": "https://www.faktor.bg/bg/articles/novini/balgariya/daniel-smilov-nyakolko-faktora-podskazvat-che-shte-ima-smeni-i-v-drugi-ministerstva", "text": "И тримата министри, подали оставки, най-вероятно ще се върнат в Народното събрание като депутати, а заместниците им си тръгват. Така при завръщането на Николай Нанков от парламента си отива Калин Василев. Валентин Радев ще измести Йорданка Фикирлийска. Ивайло Московски ще седне на мястото на Ралица Добрева. Според източници на bTV, запознати с имената на новите министри, премиерът се колебае дали да заложи на експерти или партийци. Борисов обмисля Николина Ангелкова да бъде освободена от поста си министър на туризма и да поеме Министерство на транспорта, информационните технологии и съобщенията. А на нейно място да отиде вицепремиерът Валери Симеонов, за да се тушира напрежението в сектора. Смяната на трима министри е опит да се успокои напрежението в обществото, около това мнение се обединяват социолози, коментирайки последните политически събития. Имената на новите министри тепърва ще станат ясни след разговори с коалиционните партньори. Председателят на Парламентарната група на ГЕРБ Цветан Цветанов няма да оглави министерството на вътрешните работи – той е зает с партийна дейност, сочи проучване на бТВ. Засилва се очакването за още рокади. По неофициална информация с постовете могат да се разделят поне двама министри. Ситуацията с три оставки наведнъж не е безпрецедентна – в края на 90-те години тогавашният премиер Иван Костов смени 10-има министри в един и същи ден. След промените в три министерства е време за анализи. Според социолога Кольо Колев се създава усещане за нестабилност, като са възможни и предсрочни избори. „Мнозинството, което управлява, е доста крехко, то има двама човека повече, което успява да го крепи”, казва Колев. Според него БСП няма да спечелят от ситуацията. „Има огромно търсене на политическа алтернатива извън основните политически играчи. Ако не се появят нови, може да има реанимация на малките политически играчи”, допълва той. Социолозите са в очакване на нови трусове във властта и нови смени на министри. „Има няколко фактора, които подсказват, че ще има смени и в други министерства, като правосъдието заради проблема с търговския регистър”, смята Даниел Смилов от Центъра за либерални стратегии. Според Смилов БСП трудно се възприема като алтернатива на ГЕРБ заради скандала с бизнесмена Бенчо Бенчев и Димитър Желязков, познат като Митьо Очите.", "date": "2018.09.01", "title": "Социолог: Няколко фактора подсказват, че ще има смени и в други министерства"}
{"url": "https://www.faktor.bg/bg/articles/bivshiyat-amerikanski-poslanik-v-nato-vashington-e-gotov-da-uvelichi-prodazhbata-na-orazhiya-za-ukrayna", "text": "В екслузивно интервю за вестник „Гардиън“ бившият посланик на Съединените щати в НАТО Кърт Волкър, а сега специален пратеник в Украйна заявява, че Вашингтон е готов да увеличи продажбата на оръжия в Украйна за военноморските и военновъздушните сили на страната, за да се защитят от източните сепаратисти, подкрепяни от Русия. Кърт Волкър заявява, че все още има голяма пропаст между САЩ и Русия по въпроса как да бъдат разположени умиротворителните сили на ООН, за да се сложи край на 4-годишната война и прогнозира, че Владимир Путин ще изчака до президентските и парламентарни избори в Украйна догодина преди да преосмисли позицията си в преговорите. Волкър обаче твърди, че този път времето не е на страната на Путин. Той изтъква, че прозападните и антируските чувства в Украйна се засилват с всеки изминал месец. И допълва, че администрацията на Доналд Тръмп е напълно готова да направи следваща крачка, като снабди украинската армия с много по-модерни оръжия, отколкото вече доставените противотанкови ракети през април. „Всяка седмица загиват войници, защитавайки собствената си страна, и е съвсем естествено Украйна да подсилва армията си, да търси помощ и други страни да ѝ я предоставят“, посочва Волкър. „Гардиън\" припомня, че през май американският Конгрес е одобрил 250 милиона долара военна помощ за Украйна през 2019 година.", "date": "2018.09.01", "title": "Кърт Волкър: Путин изчаква изборите в Украйна догодина, но този път времето не е на негова страна"}
{"url": "https://www.faktor.bg/bg/articles/izvanrednoto-zasedanie-na-nfsb-e-zakrito-za-mediite-nyama-da-prisastvat-i-partnyorite-ot-ataka-i-vmro", "text": "НФСБ решава днес бъдещето си във властта. Коалиционните партньори на ГЕРБ се събират в Бургас, за да обсъдят въпроса. Срещата е закрита за медиите и трябва да започне всеки момент. Според информацията на съвета няма да присъстват представители на коалицонните партньори на вицепремиера Валери Симеонов от Атака и ВМРО. След неофициалното събиране се очаква патриотите да се срещнат с премиера Бойко Борисов. Тази среща трябва да се проведе в понеделник. Повод за срещата на НФСБ бе решението на премиера да поиска оставките на министрите Валентин Радев, Ивайло Московски и Николай Нанков заради трагедията край Своге. Според Симеонов това решение не е обсъдено с партньорите в коалицията, а самият вицепремиер не е съгласен.", "date": "2018.09.01", "title": "Без медии и без партньорите от \"Атака\" и ВМРО на извънредното заседание на НФСБ"}
{"url": "https://www.faktor.bg/bg/articles/novini/balgariya/mustafa-karadya-se-skri-otkazva-komentar-za-pametnika-na-pencho-kubadinski", "text": "Лидерът на ДПС Мустафа Карадайъ се скри от медиите, отказва да обясни, защо ДПС вдигат паметник на палача Пенчо Кубадински в родния му град Лозница. От Faktor.bg направихме многократни опити да чуем позицията на политика от етническата партия, но телефонът му упорито даваше свободно. По-късно Карадайъ изпрати sms с лаконичния отговор „пишете”. Явно искаше да знае кой и защо го търси. Върнахме sms с необходимите обяснения, но лидерът на ДПС съвсем потъна в нелегалност. Явно няма санкция от Сараите какво да обяснява пред обществото.  Скандално е, че 33 години след Възродителния процес и насилствената смяна на имената на турците и мюсюлманите от БКП, в Лозница на 6 септември ще бъде открит паметник на Пенчо Кубадниски. Той е един от инициаторите и главен организатор на преименуването на турците. В годините на демокрацията бе подсъдим за това престъпление, но възмездие не го застигна. Община Лозница от началото на демокрацията се управлява тотално от ДПС и хора на Ахмед Доган, които единодушно са гласували през май миналата година решение на местния парламент за изграждане паметник на комунистическия велможа. Вчера пък Областният съвет на ДПС Разград проведе заседание, на което изрази своето несъгласие с решението на Общински съвет Лозница във връзка с откриването на паметник на Пенчо Кубадински, съобщава  rodopi24.  На заседанието е приета декларация със следното съдържание: „Областният съвет на ДПС - Разград се разграничава от решението на Общинския съвет- Лозница, във връзка с взетото решение за издигане на паметник на Пенчо Кубадински, с което се напомня за виновниците от най-мракобесната българска история - т.нар. „възродителен процес\". Това решение противоречи с фундаменталните ни ценности, а именно отстояването на правата и свободите на всички български граждани\". Въпреки протеста на Областния съвет в Разград, депесарите в Лозница мълчат за скандала. Единствено Доган бил в състояние да ги накара да променят решението си и да не открият позорния паметник. В началото на демокрацията пак хора на ДПС избраха Кубадински за почетен гражданин на Лозница, но след санкция на Сокола, решението им бе отменено. Скандалните залитания на ДПС са доказателство, че партията вече съвсем се е изпразнила от идеологическо и ценностно съдържание и обслужва единствено корпоративни и мафиотски интереси, а напоследък работи усърдно и за реабилитирането на комунизма.", "date": "2018.09.01", "title": "Мустафа Карадайъ се скри, отказва коментар за паметника на  Пенчо Кубадински"}
{"url": "https://www.faktor.bg/bg/articles/rusiya-predprie-parvi-stapki-sled-ubiystvoto-na-lidera-na-separatistite-v-donetsk", "text": "Русия спира преговорите за Украйна в така наречения Нормандски формат. Причината е убийството на лидера на бунтовниците в Донецк Александър Захарченко. „Невъзможно е да обсъждаме предстоящите срещи в Нормандския формат, както искат нашите европейски партньори. Ситуацията е сериозна и трябва да бъде анализирана\", заяви руският министър на външните работи Сергей Лавров. Този формат включва директни преговори между Русия, Украйна, Франция и Германия. След взрива в кафене в Донецк в петък, при който беше убит Захарченко, Русия и проруските сепаратисти в Донбас обвиниха Украйна. От Киев обявиха, че нямат нищо общо с атаката.", "date": "2018.09.01", "title": "Русия с ответни мерки заради убийството на лидера на сепаратистите в Донецк"}
{"url": "https://www.faktor.bg/bg/articles/makedonskiyat-prezident-nyama-da-e-v-stranata-za-referenduma", "text": "Македонският президент Георги Иванов няма да бъде в страната на 30 септември, когато ще се гласува референдума за името и за членството на Македония в НАТО и в ЕС, предава македонската електронна медия „Локално“. Иванов ще бъде в Ню Йорк на заседание на Общото събрание на ООН, което тази година ще се състои между 25 и 30 септември. Според интернет-страницата на Световната организация македонският президент ще изнесе реч на 27 септември. Не е известно дали президентът Иванов, ако не се завърне в Македония на 30, ще гласува в посолството на страната в САЩ.", "date": "2018.09.01", "title": "Македонският президент ще следи референдума от Ню Йорк"}
{"url": "https://www.faktor.bg/bg/articles/tsveta-karayancheva-nyama-politicheska-kriza-v-stranata", "text": "Не мисля, че има политическа криза в страната. Това заяви пред журналисти във Велинград председателят на Народното събрание Цвета Караянчева по повод подадените оставки на министрите Валентин Радев, Николай Нанков и Ивайло Московски заради трагедията край Своге. Караянчева е на посещение във Велинград, където днес и утре с тържества се отбелязва 70-годишнината от създаванетео на курорта, както и 10 години от обявяването му за СПА столица на Балканите. Според нея това е начинът да се понесе политическа отговорност. \"Ние сме отговорни политици и когато от нас се изисква да бъдем политически отговорни, го правим\", обясни председателят на парламента. По думите й в момента правителството е стабилно, но няма нищо лошо да се правят корекции в кабинета. „По този начин се дава възможност да се освободи и напрежение, което се е натрупало в обществото\", смята Караянчева. Тя изрази надежда след заседението, което ще проведе коалиционният съвет, всички различия да бъдат изгладени. „Програмата на коалиционното правителство е ясна и категорична и имаме своя времеви порядък, в който да изпълним пълен мандат в конфигурацията, в която се намираме в момента\", коментира още председателят на парламента.", "date": "2018.09.01", "title": "Цвета Караянчева: Няма политическа криза, коалиционното правителство е с ясна и категорична програма"}
{"url": "https://www.faktor.bg/bg/articles/valeri-simeonov-pred-partiyata-situatsiyata-e-krayno-uslozhnena-da-ne-sbarkame-s-pretsenkata-si", "text": "В 18:30 ч. започна разширено заседание в Слънчев бряг на ръководството на ПП НФСБ, съобщава Флагман.бг. На заседанието трябва да се вземе важно решение за бъдещето на коалицията с ГЕРБ. В залата влязоха председателят на НФСБ и вицепремиер в настоящото правителство Валери Симеонов и тримата му заместници Данчо Хаджиев, Валентин Касабов и Борис Ячев. След тях започнаха да влизат регионални координатори на НФСБ, както и народните представители от партията в коалицията Обединени патриоти. Работата на разширеното заседание на Изпълнителния комитет тече доста напрегнато. Симеонов отказа категорично коментар защо пази мълчание вече цяло денонощие за причините, поради които се налага извънредно да събира актива. От вчера се знае само, че той е крайно обиден на премиера Бойко Борисов за взетото от него еднолично решение трима от министрите да подадат оставки. „Въпросите, които ще обсъдим, са сериозни. Намираме се в ситуация на усложнена политическа обстановка – в началото на започващата есенна сесия на парламента, в която предстои да се гледат законопроекти, чието бъдеще към момента ни се вижда неясно“, заяви Симеонов пред репортера на Флагман.бг на влизане в залата. В заседанието участват ИК, депутатите и регионални координатори. Той подчерта само, че тази вечер ще се вземат решения, които предстои да бъдат гласувани от Националния политически съвет на партията. „Събрал съм голяма част от актива, за да чуя мнението на всеки, искам да знам какви са настроенията по места, за да не сбъркаме в преценката си“, каза той в обръщение към присъстващите в началото на заседанието. От заседанието отсъстват двама народни представители - Йордан Апостолов, който бил в чужбина, и Росен Иванов, възпрепятстван да пътува от Видин поради важни семейни причини. Очаква се късно тази вечер или утре да има резултати от съвещанието на националното ръководство на партията, която е част от коалицията „Обединени патриоти“.", "date": "2018.09.01", "title": "Валери Симеонов пред партията: Ситуацията е крайно усложнена, да не сбъркаме с преценката си"}
{"url": "https://www.faktor.bg/bg/articles/oblastniyat-upravitel-na-burgas-ne-vizhdam-zashto-tryabva-da-izbiram-mezhdu-posta-i-sds", "text": "\"Само премиерът може да ми поиска оставката или гражданите, ако не са доволни от работата ми\". Това заяви пред \"24 часа\" областният управител на Бургас Вълчо Чолаков, след като новият шеф на СДС Румен Христов поиска от него да избира между държавен наместник или член на Националния съвет на партията. Мотивите на централното ръководство са, че покрай скандалите в държавата с оставането си на държавния пост Чолаков трупал негативи на синята партия, въпреки че не участва в коалиционното управление на страната. Позицията от \"Раковски 134\" излезе в деня на поисканите от премиера 3 министерски оставки заради трагедията край Своге. \"Пред мен такава дилема не стои. Не съм венчан за областен управител, аз съм юрист и още утре мога да се върна в частния бизнес, откъдето съм дошъл, но въпросът е принципен. След като са ме оценили за областен управител и смятам, че си върша работата, не виждам защо трябва да избирам между поста и СДС. Ако премиерът прецени, че не се справям, може да ме освободи. Но аз съм и си оставам седесар, партии не съм сменял. Според мен става въпрос за отмъщение и разчистване на вътрешно партийната опозиция\", коментира Чолаков пред вестника. Позицията на на централнато ръководство бе качена на сайта на СДС, но според бившия бургаски депутат Костадин Марков не изразява мнението на партията. \"Зад нея стои Румен Христов, който контролира сайта, но решение за Вълчо Чолаков не е взимано нито от НИС, нито от НС на СДС\", заяви Марков. Според него също ставало въпрос за вътрешна саморазправа с опозицията в сините редици. \"Това са дребни, отмъстителни душици\", заяви Марков по повод атаката срещу областния управител. Самият той след избора на Румен Христов подаде оставка като член на НИС и го атакува, че искал да хвърли сините в съмнителна коалиция с патриотите.", "date": "2018.09.01", "title": "Областният управител на Бургас: Не виждам защо трябва да избирам между поста и СДС"}
{"url": "https://www.faktor.bg/bg/articles/simeon-dyankov-chestata-smyana-na-pravitelstva-s-razlichni-politiki-pravi-usloviyata-za-investitsii-trudno-predvidimi", "text": "Възможностите България да привлича чуждестранни инвеститори бяха във фокуса на дискусията, организирана на Летния университет на МГЕРБ във Варна с бившия финансов министър Симеон Дянков. Пред младежите той изнесе лекция на тема „Българската икономика – по пътя нагоре“. Дянков посочи три ключови фактора, които са важни за развитието на инвестициите и са показателни, че в страната ни има добри условия за бизнес. Това съобщиха от пресцентъра на ПП ГЕРБ. „Първото условие е политическата стабилност. Тя дава дългосрочни перспективи”, изтъкна Дянков и даде пример с голям немски инвеститор, който планира да мести фабриката си от Румъния в България. „Честата смяна на правителства с различни политики в северната ни съседка прави условията там трудно предвидими. За последните 10 години там са се сменили близо 15 финансови министри, а у нас – двама в постоянни правителства и двама във временни. България е политически най-стабилната държава на Балканите”, увери Дянков. Като второ важно условие за привличането на чуждестранни инвестиции той посочи ниските данъци и стабилния валутен курс. „Имаме най-ниските данъц в Европа, а благодарение на валутния борд нямаме никакви съмнения какъв ще е курсът на лева спрямо еврото след 3 месеца или 3 години например”, подчерта финансовият експерт пред младежите. Той категорично опроверга притесненията в обществото ни, че ако България въведе еврото, цените ще се повишат. „У нас това е невъзможно. Чисто аритметично не може да стане, тъй като не сме с плаващ валутен курс. Ниските данъци и стабилността на лева също рязко ни отличават от държавите в нашия регион”, отбеляза Симеон Дянков. По думите му третият показател за ръст на инвестициите са възможностите за разширяване на пазара. „Това задължително изисква да се изгражда по-добра инфраструктура и да се развиват връзките със съседните държави”, убеден е Дянков и допълни, че усилията на правителството да подобри инфраструктурата и предприетите мерки за развитието й в северната част на страната ни са безспорна предпоставка за икономически растеж. Заедно с младежите бяха дискутирани и теми, анализирани в книгата на Симеон Дянков и Андерс Аслунд „Накъде върви Европа”. „Когато говорим за конкурентоспособност и привличане на инвестиции, трябва да разглеждаме не само условията в България, а и България като част от ЕС”, отчете още Дянков, който продължава да работи активно в областта на финансите и преподава в лондонското училище по икономика.", "date": "2018.09.01", "title": "Симеон Дянков: Честата смяна на правителства с различни политики прави условията за инвестиции трудно предвидими"}
{"url": "https://www.faktor.bg/bg/articles/obshtestvo/ulitsata/-treys-svoge-otstranyava-defektite-po-patya-ubiets", "text": "Сдружение \"Трейс Своге\" отстранява констатираните дефекти по път II-16 Своге - София. Това съобщиха от пресцентъра на Агенция \"Пътна инфраструктура\". Не се работи единствено в участъка на пътния инцидент. Работата на него ще започне веднага след завършване на процесуално-следствените работи и Агенция \"Пътна инфраструктура\" получи разрешение от разследващите органи.", "date": "2018.09.01", "title": "\"Трейс Своге\" отстранява дефектите по пътя убиец"}
{"url": "https://www.faktor.bg/bg/articles/zatvaryat-ulitsi-v-sofiya-zaradi-remonti", "text": "От 00.00 часа на 1 септември до 24.00 часа на 10 септември се забранява влизането на пътни превозни средства по ул. „Източна тангента“ в участъка от кръстовището с ул. „Мими Балканска“ до кръговото кръстовище при бул. „Христофор Колумб“, съобщиха от Столична община. Заради рехабилитация на бул. \"Арсеналски\" в участъка от бул. \"Черни връх\" до бул. \"Петко Каравелов\" се забранява влизането на превозни средства, престоят и паркирането, както следва: - от 00.00 часа на 3 септември до 24.00 часа на 5 септември по южната половина от пътното платно на бул. “Арсеналски“, в участъка от ул. “Богатица“ до бул. “Черни връх“, като се осигури преминаването през кръстовищата при ул. „Милевска планина“, ул. „Борис Пожаров“, ул. „Църноок“, ул. „Никола Козлев“, ул. „Зорница“ и се осигури ползването на спирка с код 1345 „ПК СПАРТАК“ по маршрута на автобусна линия № 102; - от 00.00 часа на 6 септември до 24.00 часа на 9 септември по южната половина от пътното платно на бул. “Арсеналски“, в участъка от ул. “Богатица“ до бул. “Черни връх“, включително и през кръстовищата при ул. „Милевска планина“, ул. „Борис Пожаров“, ул. „Църноок“, ул. „Никола Козлев“ и ул. „Зорница“. От 00.00 часа на 3 септември до 24.00 часа на 9 септември се закриват местата за почасово платено паркиране и изместване на местата за платено паркиране „служебен абонамент”. От 00.00 часа на 6 септември до 24.00 часа на 9 септември се измества автобусна спирка с код 1345 „ПК СПАРТАК“ на бул. „Арсеналски“ (за автобусна линия №102), успоредно на съществуващото й положение в активната лента за движение, в посока бул. „Черни връх“.", "date": "2018.09.01", "title": "Затварят улици в София заради ремонти"}
{"url": "https://www.faktor.bg/bg/articles/balgariya-e-uvedomila-evrokomisiyata-za-ognishteto-na-afrikanska-chuma", "text": "България е уведомила Европейската комисия за първото огнище на африканска чума по свинете, открито у нас. Очаква се решение за ограниченията, които Брюксел ще наложи на страната, съобщава БНР. Ветеринарните власти днес ще вземат проби от всички прасета в 3-километровата зона около огнището на африканска чума във варненското село Тутраканци. Започва преброяване и на всички домашни свине в 10-километров радиус около селото. Към момента унищожаване на прасета, извън тези в Тутраканци, не се налага. Във всяко населено място, където пробите докажат болно животно обаче, ще бъдат евтаназирани всички свине. Храните от свинско месо ще се конфискуват още на границите. \"С Пътната агенция сме се разбрали, всички паркинги, където спират тирове, своевременно да бъдат почиствани и боклуците унищожавани. Същото се отнася и за пристанищата - отпадъците от корабите, отнася се за всички граници на България\", каза директорът на Агенцията по храните Дамян Илиев. Той допълни, че дезинфекция се прави на всички влизащи в страната автомобили. Всички частни собственици, чиито прасета бъдат унищожени заради чумата, ще бъдат обезщетени по пазарни цени. Пролбем ще е да се опазят индустриалните свинеферми, в които се отглеждат половин милион животни.", "date": "2018.09.01", "title": "Очакваме решение на ЕК за ограниченията, които Брюксел ще наложи заради огнището на африканска чума у нас"}
{"url": "https://www.faktor.bg/bg/articles/kak-shte-se-pochiva-na-ofitsialnite-praznitsi-prez-septemvri", "text": "Този месец имаме два празника - 6 септември - Съединението на България и празник на град Пловдив, и 22 септември -  Денят на независимостта на България.  6 септември се пада в четвъртък, което означава, че няма да има сливане на почивните ден със събота и неделя, а петък, 7 септември, остава работен ден. 22 септември – Денят на независимостта на България, се пада в събота, което означава, че почивен ден ще е и понеделник, 24 септември. Така ни се събират три почивни дни, за които можем да направим по-големи планове за почивка.", "date": "2018.09.01", "title": "Как ще се почива на официалните празници през септември"}
{"url": "https://www.faktor.bg/bg/articles/kola-se-kachi-varhu-mantinela-na-am-trakiya-predizvika-oshte-dva-intsidenta", "text": "Четирима души са пострадали при катастрофа в района на 105 км на АМ „Тракия“. Шофжор на автомобил, в който имало общо петима души, сред които и едно дете, загубил контрол над управлението или е засечен от друг автомобил, и се качил върху разделителната мантинела между двете платна. Наложило се екипи на място да разрежат автомобила, за да бъдат извадени пострадалите. Те са с различни наранявания, но опасност за живота им няма. В близост до мястото на катастрофата е имало и линейка от София, като медицинският екип се е включил веднага, за да помогне.  Инцидентът станал причина за последвалите две верижни катастрофи. При едната водачът на турски тир намалил рязко скоростта, виждайки усложнената обстановка на пътя, а в камиона последователно се ударили четири леки автомобила. Други четири автомобила пък се сблъскали от другата страна на аутобана, пак заради намаляване на скоростта. Движението в района не е спряно, но е сериозно затруднено.", "date": "2018.09.01", "title": "Кола се качи върху мантинела на АМ \"Тракия\", предизвика верижна катастрофа"}
{"url": "https://www.faktor.bg/bg/articles/kilometrichni-zadrastvaniya-na-granitsite-ni-s-gartsiya-i-turtsiya", "text": "Километрична колона от пътуващи към Гърция се образува на пътя към ГКПП „Кулата” в събота сутрин. На изхода от Благоевград също има огромна тапа, тъй като там пътят от две ленти преминава в една. Интензивен е трафикът и на входа на Кресна аради множеството пешеходни пътеки. А на самата граница колоната от автомобили е дълга около 5 км. Повече от 45 минути отнема преминаването през контролния пункт.                                                Интензивен е трафикът и на ГКПП „Капитан Андреево”. Колони от автомобили са се образували от турска страна заради завръщането на така наречените гастарбайтери към Западна Европа. Само за последното денонощие през границата са преминали 9000 автомобила. От турска страна опашката стига до над 15 км. Хората чакат между 5 и 10 часа, за да преминат от Турция в България. От Дирекция \"Гранична полиция\" препоръчват да не се пътува, освен ако не е спешно. Очаква се неделя да бъде последният натоварен ден на българо-турската граница, тъй като тогава приключва и прибирането на гастарбайтерите.", "date": "2018.09.01", "title": "Километрична колона на ГКПП „Кулата” от пътуващи към Гърция"}
{"url": "https://www.faktor.bg/bg/articles/ivan-geshev-10-miliona-leva-sa-otkriti-pri-pretarsvaniyata-v-hotelite-na-vetko-arabadzhiev", "text": "Над 10 милиона лева открили следователи и прокурори при обиските в офиси и домове на семейство Арабаджиеви. \"Такова нещо не помня в кариерата си на прокурор. Пари в брой изскачаха отвсякъде - сейфове, кутии за обувки, шкафове, обяви на брифинг зам.-главният прокурор Иван Гешев. В петък разследващите проведоха мащабна операция в хотел \"Маринела\" и хотел \"Марица\" и във всички фирми, свързани с Ветко и Маринела Арабаджиеви. \"Обвинения ще бъдат повдигнати на 6 души - за данъчни престъпления и пране на пари. В ареста е най-малкият син на Ветко Арабаджиев - Вълчо. Родителите му са във Франция, заминали са в началото на август. Ще бъдат обявени за издирване с Интерпол, каза Иван Гешев.", "date": "2018.09.01", "title": "Иван Гешев след претърсванията на Арабаджиеви: Пари изскачаха отвсякъде - такова нещо не помня в кариерата си"}
{"url": "https://www.faktor.bg/bg/articles/rumen-porozhanov-razkri-kak-mozhe-da-e-prenesena-afrikanskata-chuma-ot-rumaniya", "text": "\"Вече са умъртвени по хуманен начин всички 65 животни в село Тутраканци край Провадия, след като се потвърдиха положителните проби за африканска чума\". Това обяви министърът на земеделието, храните и горите Румен Порожанов по повод откритото първо огнище на африканска чума по свинете в страната ни. Той обясни, че доста от животните са нерегистрирани. Според министъра вероятно 50% от животните в областта не са регистрирани. Румен Порожанов посочи, че след сигнал от частно практикуващ лекар за заболяване на 7 животни в частен двор са взети проби в четвъртък, които са излезли вчера. Той уточни, че в стопанството има две положителни проби. \"Веднага със заповед на изпълнителния директор на агенцията по храните бяха предприети всички мерки“, обяви Порожанов. Той коментира и възможностите за това как е била пренесена заразата във Варненско. \"Едно от съмненията за разпространението е болестта да е пренесена с фуражи, доставени от заразени зони, като например Констанца. Нашите индустриални ферми знаят за този проблем и неслучайно претоварват директно от кораба. Но задължително фуражът, който доставят, държат не по-малко от два-три месеца - ако има зараза, да бъде отстранена”, обясни министърът. По думите на министъра втората вероятна причина за внасяне на заразата е чрез други продукти. Той допълни, че от вчера са предприети действия и село Тутраканци в Провадийско е под възбрана за движение на животни, както и на животински продукти. \"От вчера се извършва и дезинфекция, за да се обеззарази населеното място. До приключване на дезинфекцията и обеззаразяването външни хора няма да се допускат. В 3-километровата зона има още едно населено място - село Бозвелийско, за което се вземат проби и в следващите дни се чакат резултатите\", каза още министърът. Порожанов уточни, че собствениците на умъртвените прасета ще бъдат обезщетени на пазарни цени.", "date": "2018.09.01", "title": "Румен Порожанов разкри как е пренесена африканската чума от Румъния"}
{"url": "https://www.faktor.bg/bg/articles/amputiraha-kraka-na-edin-ot-ranenite-dnes-na-trakiya", "text": "Тежко е състоянието на двама от ранените при катастрофата на автомагистрала „Тракия“. Това съобщиха от полицията в Пазарджик, цитирани от Фокус. Единият от пострадалите е с ампутиран крак и с политравми. Той е откаран в болница „Свети Георги“ в Пловдив. Другият е в болницата в Пазарджик и е с опасност за живота, със сериозни наранявания. Другите двама пострадали при сблъсъка са настанени в болницата в Пазарджик. При тях нараняванията са по-леки. Припомняме, че катастрофата стана в района на 105 км на АМ „Тракия“. Шофьор на автомобил, в който имало общо петима души, сред които и едно дете, загубил контрол над управлението или е засечен от друг автомобил, и се качил върху разделителната мантинела между двете платна. Наложило се екипи на място да разрежат автомобила, за да бъдат извадени пострадалите. В близост до мястото на катастрофата е имало и линейка от София, като медицинският екип се е включил веднага, за да помогне.  Инцидентът станал причина за последвалите две верижни катастрофи. При едната водачът на турски тир намалил рязко скоростта, виждайки усложнената обстановка на пътя, а в камиона последователно се ударили четири леки автомобила. Други четири автомобила пък се сблъскали от другата страна на аутобана, пак заради намаляване на скоростта.", "date": "2018.09.01", "title": "Ампутираха крака на единия от ранените днес на АМ „Тракия“"}
{"url": "https://www.faktor.bg/bg/articles/obshtestvo/ulitsata/slavi-trifonovizchisli-che-imame-sredno-po-edin-natsionalen-traur-godishno-zaradi-zaginali-balgari", "text": "От 2000 г. насам имаме средно по един национален траур годишно заради загинали българи. С времето започваме да разглеждаме жертвите като статистика. Това написа шоуменът Слави Трифонов в социалните мрежи по повод тежката катастрофа, която взе 17 живота край Своге. Заради трагедията вчера трима министри подадоха оставка по искане на премиера Бойко Борисов. По думите му всъщност това са човешки съдби и лични трагедии за цели семейства, роднини, приятели. Дългия припомни някои от най-големите трагедии, случили се в страната ни през последните 20 години. Публикуваме мнението на Слави Трифонов без редакторска намеса: Статистиката няма как да помни Наташа Кабакчиева, една от почернените майки от трагедията пред дискотека „Индиго“. „Душата ми е изгорена“, казваше тя преди да загуби окончателно битката с рака. Наташа Кабакчиева беше погребана в гроба на дъщеря си Криси, в деня, в който момичето трябваше да навърши 26 години. Статистиката няма как да помни и Атанас Генчев, „Героят от Бяла“, който спаси 11 човешки живота след зловещата катастрофа край Бяла през 2006 г. На 60 години Атанас Генчев също загуби битката с рака. И ето, мина поредният национален траур. След него остава само мъката на близките на потърпевшите и загиналите, а в дълго отсъстващата държава сякаш вече го няма и очакването за справедливо възмездие. А ако има държава, има и справедливо възмездие. Защото има трагедии, които не могат да бъдат предотвратени, но има и трагедии, вследствие от безхаберието на властите и човешката алчност. По всичко личи, че трагедията край Своге е била предизвестена именно от тези два фактора. И това не е първата такава трагедия. А помним ли за кого жалихме през последните 17 години? Наказани ли бяха истинските виновници там, където имаше виновни? Имаше ли справедливо възмездие? Или обявявахме национален траур на гузната съвест... и дотам? Да видим. На 21 декември 2001 г. от смачкване и задушаване на стълбите на дискотека “Индиго” умират седем български деца - съдът постановява условни присъди и обезщетения за общо... 50 000 лева. Толкова струват седем детски живота – 50 000 лева. Никой не лежи в затвора, въпреки очевидните престъпления при строежа на дискотеката, но пък беше издигнат възпоменателен паметник “Дървото на живота”... На 27 декември 2003 г. при атака на базата в Кербала са убити петима български военнослужещи - доклад от проверка за трагедията посочва множество грешки на място, включително и на полското командване, но виновни няма. На 4 април 2004 г. автобус пада в сръбската река Лим и загиват 12 български деца - в Народното събрание е създадена анкетна комисия, която да изясни обстоятелствата около трагедията. В крайна сметка на 4 години затвор е осъден само шофьорът Илия Измирлиев, който последен напуска покрива на автобуса. Няма осъдени от фирмата превозвач за автобуса развалина, който е бил с техническа неизправност и не е трябвало да бъде пускан за дълъг път. Няма виновни и за установените нарушения и тотално нехайство при организирането на ученически екскурзии. На 7 декември 2006 г. 18 души загиват след сблъсък между камион и градски автобус на смъртоносния път край град Бяла - осъден на 10 години затвор е шофьорът на камиона Синан Алиев. Той е освободен предсрочно от затвора. На 28 февруари 2008 г. 9 души изгарят във влака София-Кардам - никой от виновните не лежи в затвора, съдът постановява три условни присъди, най-много получава шафнерът на влака - 3 години условно. На 28 май 2009 г. на събор в ямболската местност “Бакаджиците” 16 души намират смъртта си, пометени от автобус “Чавдар” - на 10 години затвор е осъден шофьорът Господин Господинов, който за пръв и единствен път кара злополучния автобус, пуснат в експлоатация от лицензиран от Министерството на транспорта сервиз, въпреки техническа неизправност. Господинов умира след няколко месеца в затвора. На 10 години затвор е осъден и собственикът на автобуса Слави Славов - той е заловен при рутинна проверка на катаджии в Стамболийски, след като се укрива успешно от правосъдието... цели 6 години. Нито една институция не е разследвана и за множеството нарушени наредби при провеждането на събора в местността “Бакаджиците”. Нарушенията допринасят да се случи трагедията. На 5 септември 2009 г. 15 българи се удавят в Охридското езеро след потъване на туристическото корабче “Илинден” - македонският съд, забележете, постановява 1 година затвор за капитана на “Илинден”, претоварил корабчето и 1 година затвор за хърватския гражданин, издал сертификат за годността на “Илинден” при неспазване на закона за корабоплаването. На 15 юни 2011 г. загиват 9 души след катастрофа на магистрала “Тракия” - петорна автотехническа експертиза показва, че катастрофата е можело да бъде предотвратена. Собственикът на превозвача и шефът на транспортния отдел по това време са осъдени на 10 години затвор, на 5 години затвор е осъден шофьорът на автобуса. На 6 февруари 2012 г., вследствие на скъсана стена на язовир “Иваново”, приливна вълна отнася половината къщи в село Бисер, загиват 6 души от селото и още 5 души от област Хасково - след 10 000 страници разследване, виновни няма. Но пък една партия тръгна да прави щедри дарения от партийната си субсидия, т.е. от парите на данъкоплатците. Т.е. с чужда пита помен. Виновни за Бисер няма, но пък имаше изложба на местен художник с 12 творби от наводнението. Всъщност, делото за потопа в Бисер спря, защото не могат да бъдат открити трима свидетели, били в чужбина. От своя страна властите дълго си прехвърляха топката чий е язовирът и кой носи отговорността. Както сега си прехвърлят отговорността кой е поставил калпавата мантинела край Своге. Засега разбираме, че е паднала от небето и се е самопоставила. До ден днешен не е ясна собствеността на около 200 язовира в България, някои от които могат да потопят и друго село и да удавят други нищо неподозиращи българи. Всъщност, че уроците не са научени и че безхаберието продължава по старому стана ясно 2 години и половина по-късно – при наводненията в Мизия. На 5 август 2013 г. загиват четирима миньори в мина “Ораново” - виновни няма. По-рано, през 2007 г., пак там, в два различни инцидента, загиват още 4 души. Тогава национален траур няма. А виновни... пак няма. На 23 юни 2014 г. е обявен национален траур в памет на жертвите от наводненията във Варна и Добрич. На 19 юни, след приливна вълна загиват 13 души във варненския квартал “Аспарухово” – точно преди дни съдът решава, че единственият виновник за трагедията в “Аспарухово” от 2014 г. е... дъждът. Няма виновни за немарливостта на властите, няма виновни за непочистените дерета, няма виновни за незаконната сеч, няма виновни и за незаконното строителство. Но пък имаше заупокойна молитва. На 1 октомври 2014 година взрив приравни със земята цех в завод “Миджур” в Горни Лом и отне живота на 15 души - през юни тази година съдът постановява, че обвиняемите не са виновни. Виновни - няма. Единия от обвиняемите – тогавашния собственик на завода за утилизация на противопехотни мини Валери Митков лансираше версията, че взривът е саботаж. Премиера Борисов пък твърдеше, че взривът в Горни Лом, точно преди изборите, не бил случаен. Национален траур обаче няма през 1999 г., когато шестима полицаи и пожарникари загиват в склад за боеприпаси край Бобовдол. Преди две години bTV открива, че двама от собствениците на склада в Бобовдол притежават и част от завод “Миджур”. При трагичния случай отпреди 19 години виновни пак не са открити. На 10 декември 2016 г. влакови цистерни се взривяват на гарата в Хитрино, седем души загиват, десетки са ранени, а множество домове са разрушени - виновни няма, като единствените обвиняеми са двамата машинисти. Но пък са отпуснати милиони левове в помощ на Хитрино - 20 милиона дава Европейската комисия, 10 милиона дава правителството, над 2 милиона дават българите чрез DMS кампания, а Камарата на строителите поема ангажимента да възстанови безвъзмездно 11 къщи. Днес обаче продължава да виси въпросът как се разпределят парите за възстановяването на селото. А кметът на Хитрино бива изключен от ДПС заради непрозрачност при харченето на получените средства. На 13 април 2018 г. в автобусна катастрофа на магистрала “Тракия” загиват 6 души - обвиняема е млада шофьорка, която, според прокуратурата, с леката си кола е изтласкала автобуса от пътя. Накрая стигаме и до 27 август 2018 г. и трагедията на пътя край Своге, при която загиват 17 души - на политическо ниво вече имаме три подадени министерски оставки (но още негласувани), а единственият задържан за катастрофата е шофьорът на автобуса - Григор Григоров. Засега видимо той е най-големият грешник, тъй като веднага след изписването му от ИСУЛ е заведен с белезници от 7 охранители в съдебната зала. Все пак, да не бързаме, накрая може да се намери и друг виновник, освен шофьора – пак дъждът.", "date": "2018.09.01", "title": "Слави Трифонов изчисли националните траури заради загинали българи"}
{"url": "https://www.faktor.bg/bg/articles/zaharieva-na-dubrovnishkiya-forum-ne-biva-da-zabravyame-che-tryabva-da-otstoyavame-demokratichnite-tsennosti-vseki-den", "text": "Балканите претърпяха огромна промяна само за две десетилетия и продължаваме по пътя на евроатлантическата интеграция. Но не бива да забравяме, че трябва да отстояваме демократичните ценности всеки ден. С тези думи вицепремиерът и министър на външните работи Екатерина Захариева се обърна към участниците в 13-ото издание на Дубровнишкия форум. Това е една от най-авторитетните платформи за обмяна на мнения между дипломати и политици в региона, съобщиха от пресцентъра на ведомството. Тази година мотото на срещата е “Засилване на устойчивостта”, а темите, които участниците обсъждат са предизвикателствата пред региона, свързаността и борбата с фалшивите новини.   В приветствието си Захариева припомни, че само за две десетилетия 4 държави от региона са станали членове на ЕС, други две са със статут на кандидати и водят преговори, две страни получиха зелена светлина за започване на преговори. Косово скоро ще получи визова либерализация, а Босна и Херцеговина отговори на въпросника на Европейската комисия и напредва към получаването на статут на страна-кандидат.   Българският първи дипломат даде пример и с договора за приятелство, сътрудничество и добросъседство с Република Македония. “Само за пет месеца от сключването му търговията ни се увеличи с 12%, а туристите - с 10%”, заяви Захариева. Тя поздрави своите колеги Никола Димитров и Никос Кодзияс за сключването на договора за името на Република Македония и пожела успех на референдума в Скопие. “Постигнахме всичко това, защото всички искаме да сме част от най-демократичния съюз на света, но не бива да забравяме, че трябва да се борим за демокрацията всеки ден”, изтъкна Захариева. Вицепремиерът и министър на отбраната на Република Македония Радмила Шекеринска подкрепи думите на Захариева. “Напълно съм съгласна с Екатерина - много ни критикуваха в началото за договора с България, но сега гражданите и на двете ни държави смятат, че той е гаранция за стабилност. Няма замразени конфликти, има замразени решения”, каза пред аудиторията Шекеринска. Председателят на парламента на Хърватия Горан Яндрокович поздрави “нашите български приятели” за успехите по време на Председателството по отношение на Западните Балкани. Главният преговарящ на ЕС по оттеглянето на Обединеното кралство Мишел Барние пък призова да се спазва мотото на Българското председателство на Съвета на ЕС - “Съединението прави силата”. В приветствието си към форума Екатерина Захариева постави акцент и върху свързаността на Балканите, тъй като това изискват и гражданите и бизнеса на страните в региона. По отношение на фалшивите новини тя изтъкна, че е нужно да се борим с тях чрез образоване на аудиторията, тъй като днес имаме много лесен достъп до информация. Понякога обаче този факт може да се превърне от достижение на демокрацията в заплаха за нея, тъй като често сме свидетели на манипулации на общественото мнение. Хърватският премиер Андрей Пленкович постави темата за миграцията и призова решенията да се вземат в баланс между националните интереси и солидарността.", "date": "2018.09.01", "title": "Захариева на Дубровнишкия форум: Да не забравяме, че трябва да отстояваме демократичните ценности всеки ден"}
{"url": "https://www.faktor.bg/bg/articles/tsvetanov-kogato-se-sazdava-useshtane-che-neshto-ne-e-nared-poemame-politicheska-otgovornost", "text": "При управлението, отговорността се носи от ГЕРБ и колегите от \"Обединени патриоти\". Знаете, че не мислим, че тези министри носят някаква вина. Но когато си в политиката, трябва да носиш отговорност. Това каза председателят на ПГ на ГЕРБ и зам.-председател на партията Цветан Цветанов пред журналисти преди официалното откриване на 11-ия летен университет на Младежи ГЕРБ, който е под мотото \"Само истината, НЕ на фалшивите новини\", който се провежда в к.к. \"Св. Св. Константин и Елена\". \"Знаете, че ГЕРБ има голяма отговорност. Когато се създава усещане, че нещо не е наред, поемаме политическа отговорност\", каза той. \"Насреща си имаме креслива опозиция, която раздава морали. ГЕРБ е по-различна от столетницата. В БСП да се носи политическа отговорност - такова нещо няма\", коментира той. \"Искам да попитам и президента, как дава оценка за случая в Своге и съвсем различна за случая с инцидента с баща му? Той каза, че имало раздухване, за да прикрием вината си. Нека президентът да има доблестта и отговорността и да застане като държавен глава. Искам да направя едно уточнение. Какво щяхме да обясняваме, ако човекът от триколката беше загинал? Аз знам, срещал съм се с хора, пострадали при инциденти на пешеходни пътеки. Искам да попитам президента - иска ли да имаме институции, които да търсят вина от виновния, или да търсят вината от пострадалия. Защото за мен девет дена да си мълчиш, да знаеш от твоя баща и да прикриваш случая - това ли е президентът на България?\", попита Цветанов. \"След като направим съгласуване с коалиционните ни промени, ще има яснота за назначаването на новите министри. Смятам, че трябва да бъдем отговорни и всеки да си тежи на мястото\", подчерта Цветанов. Той отговори лаконично на въпрос дали би поел поста на вътрешен министър: \"Зает съм с партийна дейност\".", "date": "2018.09.01", "title": "Цветанов: Това ли е президентът на България - девет дена да си мълчиш и да прикриваш инцидента с баща си?"}
{"url": "https://www.faktor.bg/bg/articles/borisov-inspektira-stroitelnite-i-remontni-deynosti-na-infrastrukturni-proekti-vav-varna", "text": "Министър-председателят Бойко Борисов инспектира строителните и ремонтни дейности на инфраструктурни проекти във Варна. Заедно с кмета на града Иван Портних премиерът провери работата при пробива на бул. \"Сливница\", съобщиха от пресцентъра на Министерски съвет. Правителството е отпуснало 4,5 млн. лв. за проекта, като с реализирането му ще бъде осигурен бърз достъп до автомагистрала „Хемус“. Вече са изградени битовата канализация, както и телекомуникационната мрежа. Основата на едното пътното платно вече е готова, поставени са бордюри и частично асфалтиране. Ремонтът на съществуващата част от булеварда се финансира по ОП „Региони в растеж“. Премиерът Борисов инспектира и строителните работи на бул. „Васил Левски“, който е най-големият инфраструктурен проект в града. За изграждането на новото трасе от ул. „Подвис“ до ул. „Девня“ правителството отпусна 80,5 млн. лв. След завършването на булеварда ефектът ще бъде облекчаване на движението в града, намаляване на задръстванията, извеждане на трафика извън централната градска зона, както и бърза връзка от летището към курортите. Работата по инфраструктурните проекти се изпълнява по график. През август премиерът инспектира строителните и ремонтни работи на бул. „Васил Левски“.", "date": "2018.09.01", "title": "Премиерът инспектира инфраструктурни проекти във Варна"}
{"url": "https://www.faktor.bg/bg/articles/novini/balgariya/koritarov-greshka-e-ako-nfsb-napusne-pravitelstvoto-nuzhen-e-antiputinski-i-proatlanticheski-korektiv", "text": "Решение на НФСБ и Валери Симеонов, да излезе от управляващата коалиция би било доста сериозна грешка. Проблемът не е в това дали мнозинството зад правителството ще намалее с неколцина депутати, или ще се разпадне коалицията „Обединени патриоти”. Проблемът опира до един много сериозен символен политически капитал – възможността да се отстояват позиции. Това казва пред Faktor.bg анализаторът Георги Коритаров. Според него в момент, когато и „Атака” и ВМРО са декларирали, че ще поискат изработване на анекс към договора с Македония е необходимо да има сериозен антипутински и проатлантически коректив.  Идея за анекс към договора с Македония, без съответен политически и аналитичен контрапункт до какво би довел? Това ще означава или много тежко влошаване на отношенията със Скопие, или практическо блокиране на пътя на Македония към НАТО. А това всъщност е от най-голям интерес за Кремъл. В същото време, при отказ на ГЕРБ да обсъжда идея за анекс на договора с Македония, Атака и ВМРО могат да видят в това повод също да се ориентират към разпад на управляващата коалиция. Ето защо каквито и кризи и напрежения да има, по-добре е шумните скандали да стават „вътре”, отколкото постепенно да се отваря вратата към реализация на най-коварните автиевропейски и антинатовски намерения, допълва Коритаров.", "date": "2018.09.01", "title": "Коритаров: Грешка е, ако НФСБ напусне правителството – нужен е  антипутински и проатлантически коректив"}
{"url": "https://www.faktor.bg/bg/articles/borisov-ne-poslushah-dyankov-da-ostavya-edna-otsechka-za-sravnenie-kakvo-e-bilo", "text": "Не случайно Манфред Вебер ни вярва. Дойде да види и да разбере, че Черно море е също толкова топло и проходимо като Средиземно море. Всички сме свидетели какво се случва по плажовете на Италия и Испания. Ние просто показахме как се прави, заяви премиерът Бойко Борисов по време на летния университет на МГЕРБ \"Само истината, не на фалшивите новини\", който се провежда във Варна. \"България и Турция показаха как трябва да се пази границата на ЕС. Натискът през летните месеци е голям и на всички нива стиковаме усилията си. Това ни струва огромни усилия\", допълни пемиерът. По думите му България може да е модел за спазване на правата на човека, с изнесените центрове за бежанци, споразумението, което подписахме дава ефект. „Ние показахме как става. Ние сме благодарни за солидарността, която ЕС прояви, давайки ни 320 милиона. Благодарение на тези пари закупихме ново оборудване за охрана на границите“, подчерта премиерът. „Надявам се председателят на ЕНП Манфред Вебер да е водещият кандидат за наследник на Жан-Клон Юнкер начело Европейската комисия“, каза Борисов. Международната обстановка е сложна. Провеждат се най-мащабните военни учения след 80-те години, а надпреварата във въоръжението не вярвам да донесе нищо добро, коментира още Борисов. Той си спомни как стотици бойни ракети са били нарязани на скрап. \"Сега трябва да се наливат нови милиарди за въоръжение и ние го правим. Тук може да имаме много упреци преди нас, защото милиарди са дадени за въоръжение в предишните години\". \"Помня, че такъв договор бяха направили, че точно след Нова година милиарди ни изсмукаха от бюджета. Купиха се Кугар, от които 4 само летят. Най-модерните хеликоптери, които дори френската армия няма - Парнтер, закупихме по 60 милиона. Единият вече падна - Бог да го прости\", каза Борисов. Той добави, че те са купени без оборудване и ги използваме сега само за транспорт. \"За капак бяха купени и три транспортни \"Спартан\"-а. Много пъти съм си задавал въпроса защо така се случва, но вероятно няма да получа отговори\", отбеляза той. „Последва и закупуване на правителствени самолети“ „Сега забравят и излизат и говорят. Малко срам трябва да имат“, обърна се Бойко Борисов към опозицията.  \"Най-големият враг сме си самите ние. Махаме кадри, които са израснали в ГЕРБ. Това ми струва безсъние и нерви. Не мога да понеса критиките от самата партия. Като се разровим навсякъде, където се разровим и има проблеми, откриваме скрити клетки и ги използват. Какво значение има управлението, ако не направиш добро за хората\". Борисов призова, когато се четат новини, да се търси логиката в написаното. \"Така се генерират врагове\", обобщи той. „Само за два месеца управление на служебното правителство приходите са със 120 милиона по-малко. Не са ли при олигархията?“, попита той. \"Имаше времена когато премиера на БСП играеше хора, докато имаше загинали в катастрофи. Сега 17 души са загинали и има въпроси. Може ли ние да обясним на хората, че 5 писма са пратени и нямаме сила да отидем и да ги накараме да ремонтираме пътя? Щели сме да загубим гаранция - а сега загубихме 17 човека. Трябва да сме неотклоними, когато има риск. БСП да говорят за строителство, е смешно. Още им ремонтираме тяхното строителство. Това ще тежи на тяхната съвест\", заяви Борисов. \"По-добре сме, отколкото ви обяснявам. В археологията се развиваме много добре. Съветвам ви да отидете до Петрич. Уникално нещо се разкопава на няма и километър от рупите на Ванга. На 8 километра от АМ \"Струма\". Уникално нещо. Този град са го търсили. Гърците са казвали, че е в Гърция, сърбите - в Сърбия, а то си е там, под един хълм\", споделя Борисов. \"Инфраструктурата ни отесня. Виновен съм, че не послушах Дянков. Той ми каза \"Остави една отсечка, българите забравят, нека има с какво да си припомнят какво е било\". Но аз не оставих, разказа премиерът.", "date": "2018.09.01", "title": "Борисов: Не послушах Дянков да оставя една отсечка да не се забравя какво е било"}
{"url": "https://www.faktor.bg/bg/articles/novini/svyat/putin-ne-mozhe-da-nameri-vreme-za-dmitriy-trapeznikov-koyto-zae-myastoto-na-ubitiya-lider-na-dnr-zaharchenko", "text": "Смъртта на ръководителя на самопровъзгласилата се Донецка народна република Александър Захарченко е провокация, водеща до повишаване на напрежението в региона. Това заяви пред журналисти прессекретарят на руския президент Владимир Путин Дмитрий Песков, цитиран от ТАСС. \"Смъртта на Захарченко безусловно води до повишаване на напрежението в региона, което само по себе си, разбира се, не допринася да се формират условия за изход, най-малкото за перспектива за начало на реализация на Минските договорености\", каза говорителят на Кремъл. Той добави, че убийството \"безусловно е провокация\". \"Все още предстои да се изясни окончателно кой стои зад тази провокация, която има доста негативни последствия като цяло за атмосферата в региона, и очевидно тя не спомага за процеса на уреждане на (конфликта в Украйна)\", заяви прессекретарят на руския лидер. Путин засега не планира контакти с изпълняващия длъжността ръководител на ДНР Дмитрий Трапезников поради липса на време в графика си за днес, съобщи Песков. Прессекретарят припомни, че вчера Путин е изразил съболезнования за смъртта на Захарченко и е \"дал своята оценка за случилото се\", предаде БТА. В съболезнователна телеграма, разпространена вчера от пресслужбата на Кремъл, руският президент изрази убеденост, че организаторите на убийството ще понесат заслуженото наказание. \"Александър Владимирович беше истински народен лидер, смел и решителен човек, донбаски патриот. В трудно за своя роден край време той се изправи в негова защита, пое огромна лична отговорност и поведе след себе си хората\", се казва в телеграмата на президента. Руският президентски съветник Юрий Ушаков отговори с отказ на запитването на журналисти да коментира как смъртта на Захарченко ще повлияе на изпълнението на Минските споразумения, допълва ТАСС.", "date": "2018.09.01", "title": "Путин не планира контакти с Дмитрий Трапезников, който зае мястото на убития лидер на ДНР Захарченко"}
{"url": "https://www.faktor.bg/bg/articles/novini/balgariya/tsvetanov-pred-mgerb-evropeyskite-izbori-dogodina-shte-ochertayat-realnata-perspektiva-za-evropa", "text": "Европейските избори догодина в никакъв случай не бива да бъдат подценявани, защото те ще очертаят реалната перспектива за Европа. Това заяви председателят на ПГ на ГЕРБ и зам.-председател на партията Цветан Цветанов пред над 250 младежи от цялата страна по време на 11-ия летен университет на Младежи ГЕРБ, който тази година се провежда под мотото „Само истината, не на фалшивите новини“. По темата с фалшивите новини Цветан Цветанов сподели, че ПП ГЕРБ се е сблъскала с този феномен през 2016 г. и все още не е била подготвена. „Случи се точно по време на кампанията за президентските избори. След нея направихме съответните анализи и за изборите през 2017 г. всички структури на ГЕРБ в страната бяха ангажирани да запознаят хората с реалните обстоятелства и да опровергаят лъжите“, отчете зам.-председателят на ГЕРБ.  Цветан Цветанов изрази мнение, че в днешно време политическите опоненти на ГЕРБ много умело се възползват от силата на фалшивите новини. „Единствената цел на БСП е да дестабилизират страната и да поемат властта и това е причината толкова усилено да лансират фалшиви новини“, подчерта той. Зам.-председателят на ГЕРБ обясни, че причината за афинитета на опозицията към фалшивите новини се дължи на тяхната неспособност да предложат алтернативна визия. Председателят на ПГ на ГЕРБ коментира и промяната в позициите на президента Румен Радев относно санкциите срещу Русия и търговското споразумение между ЕС и Канада – СЕТА. „По време на кампанията си Радев твърдеше, че трябва да отпаднат санкциите срещу Русия и че СЕТА не бива да се подписва. Позицията, която той впоследствие защити в Брюксел обаче, по никакъв начин не кореспондираше с досегашната му такава“, отбеляза Цветанов и допълни, че в типичен за президента Радев стил – в момента, в който се е прибрал в България  е казал, че ще сезира КС за СЕТА. „Силата на ГЕРБ е че има много млади и способни хора в структурите си. Трябва да бъдем екип и нещата ще се случват. Младите хора от ГЕРБ отдавна са доказали, че могат успешно да участват в управлението на страната“, категоричен бе Цветанов.", "date": "2018.09.01", "title": "Цветанов пред МГЕРБ: Европейските избори догодина ще очертаят реалната перспектива за Европа"}
{"url": "https://www.faktor.bg/bg/articles/borisov-novite-ministri-shte-badat-ot-gerb-shte-gi-saglasuvame-s-kolegite-ot-koalitsiyata", "text": "\"Няма да има компромиси повече. Който иска да вози хора, ще си сложи колани. На 3 септември влиза това в парламента. Това заяви премиерът Борисов пред журналисти във Варна.  \"Новите министри ще ги съгласуваме с колегите от Обединения фронт. Имам идеи, имам предложение. Ще бъдат от ГЕРБ, това си е нашата флота. Имам претенции към още министри, това ще се обсъди като се съберем\", така Борисов отговори на въпроса, кой ще заеме местата на Нанков, Радев и Московски, които подадоха оставки вчера. \"Както действа полицията в Харманли, точно такова поведение не искам да виждам в полицията\", коментира още той. \"Както виждате няма обещание, което да не съм си спазил\", каза Борисов. \"Ние носим политическа отговорност и не случайно два пъти съм подавал оставки, за да се види тази отговорност\", допълни той.", "date": "2018.09.01", "title": "Борисов: Имам претенции към още министри"}
{"url": "https://www.faktor.bg/bg/articles/novini/balgariya/-ataka-probutvat-svetlozar-lazarov-za-vatreshen-ministar", "text": "Волен Сидеров и ръководството на „Атака” ще искат да наложат за нов вътрешен министър Светлозар Лазаров, коментират депутати предстоящите назначения на министри. Постът във вътрешното ведомство бе овакантен, след като Валентин Радев подаде оставка заедно с транспортния и регионалния министър заради тежката катастрофа край Своге.  Лазаров бе главен Секретар на МВР в правителството на Пламен Орешарски, с мандата на БСП и ДПС, но след това направи изненадваща политическа кариера в проруската парти „Атака”. Лазаров ще се запомни като един от слабите главни секретари, а на професионалната му кариера тегнат провала на спецакцията в Лясковец, когато загина спец полицай, а други негови колеги бяха ранени. По негово време  центърът на София се беше превърнал в концлагер – с метални ограждения и почти ежедневни кордони от полицаи, които пазеха властта на КОЙ от народната любов. Гражданите трудно ще простят и изстъпленията на полицаите, ръководени от Лазаров срещу протестиращите. В партия „Атака” пък Светлозар Лазаров се приема като руски човек, който може да замени Сидеров в подходящ момент.  За  Волен Сиеров овладяването на вътрешното ведомство е изключително важно, а за Лазаров може да гласуват в парламента и опозицията от ДПС, и БСП. Но в ГЕРБ едва ли ще се съгласят на подобна стратегическа отстъпка, след като в началото на мандата се отказаха заради мераци на Патриотите към военното министерство.", "date": "2018.09.01", "title": "„Атака” пробутват Светлозар Лазаров за вътрешен министър"}
{"url": "https://www.faktor.bg/bg/articles/v-belgrad-vzriviha-dzhip-na-tv-vodeshta", "text": "Джип бе взривен в Белград тази сутрин около 8.30 часа местно време, при експлозията няма пострадали, предаде Танюг. По неофициална информация на в. \"Вечерне новости\" автомобилът бил собственост на телевизионната водеща Душица Яковлевич от телевизия Пинк, предаде БТА. Според очевидци на мястото на инцидента се чула силна експлозия, при която джипът бил напълно унищожен. Автомобилът бил паркиран пред жилищна сграда в близост до детска градина и до стадион Цървена звезда, но за щастие никой не е пострадал. Нанесени са само материални щети на околните автомобили и са се пропукали прозорците на съседните сгради. Засега няма информация за причините за експлозията.", "date": "2018.09.01", "title": "В Белград взривиха джип на тв водеща"}
