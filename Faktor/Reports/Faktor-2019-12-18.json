{"url": "https://faktor.bg/bg/articles/shofyor-udari", "text": "Водач е ударил 15-годишна пешеходка в Хасково и е напуснал произшествието след инцидента вчера, съобщиха от ОД на МВР. Сигналът е бил получен в хасковското управление от спешното отделение на болницата в областния град, че при тях е дошло за преглед момиче, пострадало в пътно произшествие. Пред изпратените полицаи тийнейджърката разказала, че около 7,20 часа при пресичане по пешеходна пътека улица \"Ком\" през булевард \"В. Левски\" в посока центъра е била блъсната от лек автомобил и е паднала вляво. Колата е спряла, шофьорът е слязъл и след като е видял, че момичето се изправя, е потеглил без да уведоми контролните органи. Пострадалата е с натъртване на лява тазобедрена става, уточняват от полицията. Работата по издирване на колата и водача продължава.", "date": "2019.12.18", "title": "Шофьор блъсна тийнейджърка, избяга от инцидента"}
{"url": "https://faktor.bg/bg/articles/razbiha-balgarska-banda-kradyala-tehnika-ot-stroezhi-i-mikrobusi-v-antverpen", "text": "Полицията в белгийския град Антверпен разби българска банда, като задържа 8 души, съобщиха местни медии. Според полицейски говорител, българите крадяли техника от строежи или микробуси, която след това продавали в специализирани сайтове за стоки втора употреба.  Бандата е разбита в понеделник, като са извършени обиски на няколко адреса в града. В един от претърсените домове криминалистите са открити над 2000 откраднати вещи, голяма сума пари, както и свалени регистрационни табели. Всичко е конфискувано.  През юни т.г. при обиск в дома на друг от задържаните българи са били открити други 550 откраднати вещи. Участниците в престъпната група са поддържали охолен начин на живот, живели са в огромни къщи и са карали скъпи коли. Петима от арестуваните ще останат в ареста, а трима са освободени с мярка за неотклонение. Полицията в Антверпен започва да издирва собствениците на крадената техника.", "date": "2019.12.18", "title": "Разбиха българска банда, крадяла техника от строежи и микробуси в Антверпен"}
{"url": "https://faktor.bg/bg/articles/izdirvat-turist-izcheznal-v-stara-planina", "text": "Планинските спасители издирват турист, изчезнал в района на Беклемето в Стара Планина, съобщава Нова телевизия. Мъжът е в неизвестност от вторник. В спасителната акция участват също полицаи и пожарникари. Спасителите поясняват, че изчезналият мъж се е скарал с групата, с която се движил с автомобил. Въпреки че се знае откъде е тръгнал, от компанията му не са сигнализирали веднага за изчезването му, защото телефоните им са били извън обхват.", "date": "2019.12.18", "title": "Издирват турист, изчезнал в Стара планина"}
{"url": "https://faktor.bg/bg/articles/obshtestvo-tarsyat-voda-ot-peshteri-za-pernik", "text": "Държавата е отпуснала на Перник 340 хил. лв., с които да бъде доставена вода от карстови пещерни езера за жителите на града. Това обяви след заседанието на Министерския съвет регионалният министър Петя Аврамова. Очакванията са от тези подземни води да бъдат осигурени между 300 и 700 литра вода в секунда. Още 1,89 милиона са дадени за изграждането на тръбопроводи от с. Чуипетлово до язовир Студена, за да се осигури допълнителен приток на вода. Около 3 милиона пък ще получи Перник за ремонт на пречиствателната станция така че да може да се подава водя и от мъртвия обем на язовира, обясни още Аврамова.  Ако бъде обявено бедствие, процедурите по тези проекти ще са кратки и те могат да бъдат изпълнени много бързо, разясни екоминистърът Нено Димов. Държавата е готова да финансира и получаване за допълнителни източници на вода в голобърдовския карстов басейн. Според Аврамова с тези мерки ще се осигури достатъчно вода за Перник, за да се изчака пролетното топене на снеговете.", "date": "2019.12.18", "title": "Търсят вода от пещери за Перник"}
{"url": "https://faktor.bg/bg/articles/8-komina-v-kv-fakulteta-spryaha-da-balvat-otroven-pushek", "text": "Локално парно вече имат няколко ромски семейства в кв. \"Факултета\". То е с един голям котел с водна риза, монтиран в стаята на бившo кафене, и по тръби топлината му се разпределя към съседните къщи. Там от два дни се топлят с радиатори и вместо да пушат осем комина, дим излиза само от един – от кафенето. И то с контролирано гориво – сухи дърва. Сега в тези домове печките вече не горят с пластмасови чаши, дограма, талашит, гуми и какви ли не отпадъци. Начинанието е на млади артисти от формация \"Дестръктив криейшън\", които търсят начин да намалят вредните емисии във въздуха на София от комините във \"Факултета\". \"Ние сме анонимни артисти и събрахме радиатори втора употреба от приятели. Купихме на старо и котел с водна риза, монтирахме го и сега тези семейства са първите топлофицирани в квартала. Не сме по някакъв проект, а действаме сами\", разказаха за \"Дневник\" от формацията. Едно от семействата има грижата изцяло да се грижи котелът с водна риза, монтиран в кафенето, да не угасва. Целта им е да топлофицират по този начин колкото се може повече къщи във \"Факултета\" и така реално да допринесат за подобряване на въздуха в София. Артистите са се дегизирали с червените одежди на Дядо Коледа, газят с гумени ботуши в калта, а подире им тичат дечурлигата от квартала. Дошли са преди месец и първо обикаляли напосоки из схлупените къщи и бараки. \"Поставихме първото парно в домовете на тези, които първи ни повярваха и сами дойдоха с нас да пренесат тежките радиатори\", казва един от артистите. Това са Ангел, Банко, Ненка, Савка, Боби. Савка показва дома си – под прозореца грее бял чугунен радиатор, а внучетата й, две близначки и по-голямо момиче, играят на пода. До вратата стои студено старото кюмбе с кюнци. В дома на Банко и Ненка се отопляват с радиатор и си светят с акумулатор. Досега в него са горили каквото донесат децата от контейнерите, по думите й – пластмасови чаши, дограма, талашит, стари кабели, за да остане само металната жица и да я предадат на \"Вторични суровини\". Как ромите оценяват новата придобивка? \"Сега не ходим да събираме по кофите. Тази нема да я палим, защото ми е по-чисто (сега). Печката пушеше в стаята и ставаше мръсно. Ще я изкарвам вече\", сочи тя кюмбето. Савка е стигнала до извода, че старото кюмбе е одимявало стаята и затова една от 8-годишните близначки започнала да кашля постоянно и да боледува често. Децата учат в 113-о училище и говорят чист български. Артист от \"Дестръктив криейшън\" в костюм на Дядо Коледа заедно с абонати на новото парно трябва да разтовари каруца с дърва, осигурени от район \"Красна поляна\". В съседната къща домакинята Ненка има два радиатора – в хола и в спалнята. Мъжът й Банко е от първите, пренасяли радиаторите за парното. Той сега е на работа в \"Чистотата\", обяснява тя и показва колко е чисто вече в дома й. Съседките завистливо надничат и взаимно се навиват на следващата акция на \"Дестръктив криейшън\" да пратят мъжете си да помагат, за да ги топлофицират и тях. Тези роми са от първите, които вече няма да горят отпадъци в печката, за да се отопляват. Защо артистите нарекоха проекта си \"Топли хора\" \"Предстои ни да съберем още радиатори втора употреба и да намерим по-голям котел с водна риза. Така ще спрем още повече комини да пушат\", обясняват младите артисти. И непрекъснато повтарят, че тези роми са съвсем нормални хора с деца, които са имали участта да се родят в тези \"тъжни места\". И търсят начин да подобрят условията си на живот. \"Затова сме нарекли проекта си \"Топли хора\", обясниха от \"Дестръктив криейшън\". Първите семейства с парно вече са \"проповедници\" на идеята сред другите жители на квартала. Колкото повече къщи се топлофицират по този начин, въздухът в София през зимата ще стане поне малко по-чист и прозрачен. Димът само от един комин е вреден колкото 13 автомобила, са изчислили от гражданската организация AirBG.info. Излиза, че само с първия котел е спестен димът от 104 автомобила. От район \"Красна поляна\" се двоумят дали да помагат За начинанието администрацията на район \"Красна поляна\" се отчете с една каруца сухи дърва за огрев. Зам.-кметът Николай Вушовски присъства на запалването на котела с водната риза. Няма как районът да помага в такива случаи, защото \"тука няма улици, няма канализация, къщите са незаконни\", обясни той. На първо време си струва коминът на котела с водна риза да получи от прословутите филтри, които ще се монтират, за да чистят дима. \"Ако някой иска да помогне за нашата инициатива \"Топли хора\" - насреща сме да говорим. Ние не искаме да му дадем банкова сметка и той да преведе едни пари, защото не искаме нещата да стават така. Досега радиаторите са дарени от приятели и те стават част от този проект. Всеки, който иска да се включи, ще знае, че прави стъпка към целта – въздухът в София да става по-чист\", обясниха организаторите от \"Дестръктив криейшън\". Повече информация може да се намери на страницата им в социалните мрежи.", "date": "2019.12.18", "title": "8 комина в кв. \"Факултета\" спряха да пушат"}
{"url": "https://faktor.bg/bg/articles/balotazh-za-izbor-na-rektor-na-unss", "text": "Проф. Димитър Димитров и проф. Валентин Гоев отиват на балотаж за избор на ректор на УНСС, предаде репортер на Агенция \"Фокус\". Проф. Валентин Гоев беше с 107 гласа \"за\" на пръви тур. Гласовете \"за\" на първи тур на проф. Димитър Димитров са 115. Кворумът, необходим за избор на ректор на Общо събрание на УНСС, 222 души. Гласували са 229 души.", "date": "2019.12.18", "title": "Балотаж за избор на ректор на УНСС"}
{"url": "https://faktor.bg/bg/articles/balgarski-antarktitsi-zasednaha-v-gr-punta-arenas-v-chili", "text": "Втората група от 13 души предимно учени, отправили се към Българската антарктическа база „Св. Климент Охридски“, се намират в Пунта Аренас – най-южния град на Чили и вече цяла седмица очаква самолет за Антарктика. Това съобщиха от Българския антарктически институт. По предварителен план полетът трябваше да се осъществи на 14 декември с бразилски военен самолет Херкулес С-130. Поради трагичния инцидент със същия вид самолет над пролива на Дрейк, съмнение за проблем в двигателя, осуети излитането на машината. Очаква се да пристигне самолет от Бразилия, който на 20 декември би трябвало да превози групата до Южношетландските острови, в която освен българите има и учени от Колумбия, Монголия, Беларус и Русия. Там ги чака малкото 20-метрово чилийско корабче, което трябва да ги превози до остров Ливингстън. Българските антарктици, които са на Базата вече цял месец, преди броени дни имаха неочаквано посещение от френска експедиция, посветена на 200-ата годишнината от откриването на Антарктида. Ръководител е известната френска пътешественичка и изследователка Лоранс дьо ла Фериер, която е покорителка на Еверест, прекосявала е Антарктика със ски и е била Командир на френската база „Дюмон д'Юрвил” през зимата. Маршрутът на експедицията следва героичните стъпки на първопроходците отпреди два века. По пътя си ще посетят няколко научни бази, като българската е една от първите. Френският екип с голям интерес разгледа нашата база и посети православния параклис „Св. Иван Рилски“. Гостите бяха силно впечатлени от Националната програма за полярни изследвания и научните проекти, които се реализират на Базата. Разбира се, че традиционното българско кисело мляко, приготвено от готвача Уляна Яркова се прие с голям успех сред гостите. Катамаранът „NDS Evolution”, с който плава екипът, е оборудван с апаратура за мониторинг на морската вода и изучава замърсяването на водите на Южният океан с пластмасови микро частици. Основната цел на проекта е образователна. С ежеседмични директни включвания по френски телевизионен канал, заснемане на богат видео и снимков материал, взимане на интервюта с членове на националните експедиции, екипът ще представи на ученици от френските училища историята на откриването на леденият континент, както и съвременните тенденции в изучаването му.", "date": "2019.12.18", "title": "Наши антарктици заседнаха в Пунта Аренас, цяла седмица чакат самолет за Антарктика"}
{"url": "https://faktor.bg/bg/articles/galap-samo-dva-pati-prez-desetiletiyata-doverieto-kam-parlamenta-e-bilo-poveche-ot-nedoverieto", "text": "Сред политическите институции с най-ниско ниво на доверие се нарежда Народното събрание. Общо 23% от българите изразяват доверие в парламента, а недоверие – 67%. Останалите се затрудняват да отговорят. Правителството е с по-високи нива на доверие от парламента с 62%, изразили доверие в него, а 29% - недоверие. Президентът традиционно е институцията с най-висок обществен авторитет и през 2019 г. – доверие 56%, недоверие – 30%. Като цяло през тази година доверието в парламента всъщност продължава да изглежда малко по-добро на фона на предходни години, коментират социолозите. Тази тенденция започна през пролетта на 2017 г. с тогавашната смяна във властта, а погледът от дистанцията на времето дори показва, че става въпрос за трайно благоприятен период в трите десетилетия от началото на промените въобще, отбелязват анализаторите. През 2019 г. нивата на доверие в правителството са останали под 30 на сто, а на недоверие - над 60 процента. При на т.нар. \"Апартаментгейт\" дяловете на доверие са намалели по-близо до 20 на сто. През 2018 г. пък правителството се е ползвало с малко по-добри нива на популярност в сравнение с 2019 г . Краят на 2018 г. обаче донесе и рискове за популярността - вероятно по повод повишението на цени, смятат от \"Галъп\". Може би и заради победата на ГЕРБ в изборите за Европейския парламент тенденцията на спад в доверието не продължи, победата в местните избори допълнително утвърди образа на управлението, посочват анализаторите. През 2019 г. доверието в президентската институция се движи на нива от над 50 на сто, а недоверието - около и малко над 30 процента. Според данните на \"Галъп\" за последните три десетилетия началото на мандатите на парламент, правителство, президент обикновено показва известно повишаване на доверието, а после обикновено следва \"ерозия\" на доверието. Едно от малкото изключения е постепенното повишение на одобрението за президента в рамките на първия мандат на Георги Първанов. През цялото време - и през 90-те, и след това, парламент и правителство са с ниски нива на доверие. Но като че ли във второто десетилетие на този век данните за одобрението на кабинетите изглеждат малко по-добре и по-стабилно, отколкото в първото, отчитат от \"Галъп\", като уточняват, че сравнението между различни мандати трябва да е внимателно, доколкото в различните периоди често има несъпоставим дневен ред и задачи. Върховите стойности на непопулярност на правителството остават в 90-те (стойности на доверие под 10 на сто и на недоверие над 80 процента) с кризата по време на правителството на Жан Виденов. Но и по-нататък не липсват периоди, в които недоверието взима сериозни размери, което показва, че дори в икономически успешни и спокойни мандати отношението на българите към институциите остава негативно, отбелязват от \"Галъп\". Подобна е логиката на общественото мнение за парламента. Може би в годините непосредствено преди 2019 г. и през самата 2019 г. се усещат и малко по-добри на фона на десетилетията стойности на одобрение, уточняват от \"Галъп\". Преобладаващо доверие над недоверието за парламента в десетилетията е имало само два пъти - след кризата 1996-1997 г. и при идването на власт на НДСВ, оглавявано от Симеон Сакскобургготски. По традиция президентът е една от най-харесваните позиции в българската политическа власт. Трайно слаб период тук е мандатът на Росен Плевнелиев, а с най-голяма начална надежда като че ли протече мандатът на Петър Стоянов, коментират анализаторите.", "date": "2019.12.18", "title": "\"Галъп\": Само два пъти през последните 30 г. доверието към парламента е било повече от недоверието"}
{"url": "https://faktor.bg/bg/articles/obshtestvo-zakon-i-red-yuristi-myastoto-na-prokuraturata-e-v-sadebnata-vlast", "text": "\"И сега прокуратурата е независима, в рамките на съдебната власт. Дори същите гаранции за независимост да пренесем в тази нова структура извън съдебната власт, това са реорганизации по \"Живковски модел\", коментира пред БНТ преподавателят по конституционно право Борислав Цеков.  Гост по темата беше и преподавателят по конституционно право Атанас Славов. Той оцени положително започналите дебати при президента за промяна в конституцията, тъй като винаги има нужда от полезни дискусии, но винаги, като преобладаващо експертно и парламентарно мнение е оставало мнението, което е записано в Конституцията. По думите му ако се реализира идеята за промяна на мястото на прокуратурата, съмненията ще се увеличат. Борислав Цеков допълни, че спорът за мястото на прокуратурата е изкуствен и ако тя бъде извадена от съдебната власт, но и не е част от изпълнителната, това означава да се създаде агенция. В създаването на Конституцията на България участваха повече от 10 чуждестранни експерти, тя е давана за пример, включително и в западните държави. Да имаме респект към техните оценки, призова Борислав Цеков. Преподавателят по конституционно право Атанас Славов заяви, че промяна в конституцията за мястото на прокуратурата е необходима, като темата е на дневен ред от много време. Президентът се очертава като единствената политическа институция с голямо обществено доверие, каза Славов.", "date": "2019.12.18", "title": "Юристи: Мястото на прокуратурата е в съдебната власт"}
{"url": "https://faktor.bg/bg/articles/obshtestvo-kt-podkrepa-direktor-na-chastna-stolichna-bolnitsa-vzima-zaplata-ot-100-000-leva-mesechno", "text": "\"Директор на частна столична болница взима заплата от 100 000 лева месечно\", заяви в ефира на Нова телевизия Ваня Григорова, икономически експерт в КТ \"Подкрепа\", но отказа да каже коя точно е болницата. \"Това е болница, която получава средства и от НЗОК. Това е порочното според нас. Тази тема беше дискутирана и на срещата на медицинските сестри с премиера Борисов. Те настояват частните болници да не получават пари от Касата\", допълни Григорова. \"Аз се съмнявам в истинността на такова нещо. Ако е в частна болница, това е проблем на болницата, не на обществото. В по-голямата част от частните заведения има приходи извън НЗОК\", заяви бившият шеф на \"Пирогов\" Спас Спасков.  \"Като мантра се повтаря – \"дават се пари, а няма резултат\". А какво става със средната продължителност на живот в България? За 20 години тя се е увеличила със 7 години и половина\", допълни Спасков.  \"Всички знаем, че най-тежките случаи, които носят най-сериозни разходи, отиват в \"Пирогов\", отиват в ИСУЛ, в големите държавни болници. Затова твърдим, че частните болници не трябва да получават пари от НЗОК. Изкривяванията са твърде много, източването на системата се случва по хиляди начини\", смята Григорова.", "date": "2019.12.18", "title": "КТ \"Подкрепа\": Директор на частна столична болница взима заплата от 100 000 лева месечно"}
{"url": "https://faktor.bg/bg/articles/ikonomika-blizo-10-ot-gorivata-ne-otgovaryat-na-iziskvaniyata-za-kachestvoto", "text": "\"51 обекта са проверени до момента в рамките на кампанията за контрол на горивата, които се предлагат на пазара. От тези обекти са взети 77 проби, 6 от тях с несъответствия с изискванията за качество\", съобщи Димка Иванова, директор на Дирекция \"Контрол на горивата към Държавната агенция по метрологичен и технически надзор.  \"Бяха взети проби от течни горива - автомобилен бензин, гориво за дизелови двигатели, както и гориво за извънпътна техника и трактори. Най-честите отклонения от изискванията за качество - това е при горивото за дизелови двигатели - пламна температура, а при автомобилния бензин - дестилационни характеристики\", заяви тя. Димка Иванова определи горивата в България като качествени, но се появяват и отклонения, които могат да се проявят при неправилно съхранение и транспорт. 4.3% са потвърдени проби за некачествено съдържание, каза Димка Иванова. Инж. Георги Илиев коментира последствията за автомобилите от некачественото гориво. Той каза , че липсва регламент за реалното съдържание на пропан-бутана. Съдържанието на пропан към бутан трябва да бъде 40/60 принципно, в България се ползва 60/40, което води до масови оплаквания от клиенти през зимата. Има и голямо съдържание на сяра в пропан-бутана, което е пагубно за инжекторите. Само през декември са иззети около 14 000 литра гориво с несъответствие към изискванията за качество. Експертите съветват да пазим касовата бележка от последно зареждане, за да можем да търсим обезщетение от търговеца.", "date": "2019.12.18", "title": "Близо 10% от горивата не отговарят на изискванията за качеството"}
{"url": "https://faktor.bg/bg/articles/mvf-delat-na-sivata-ikonomika-v-balgariya-e-sred-nay-visokite-v-evropa", "text": "Сред балканските страни отстъпваме шампионското място в тази негативна класация само на Косово, чийто показател е 38,8% и на Черна гора с 38,2%. Македония е близо до нас не само като територия - нейният показател за дял на сивата икономика е 37,6%. Хърватия е с 35%. Румъния е някъде около златната среда на Балканите с 34,8%. Сърбия има 34,5%, Босна и Херцеговина 34,5%, Гърция показва „добър\" резултат от само 1/3 сив дял от икономиката си. Най-добре на полуострова са Турция - с 29,6% и Албания, която е с едва 28,3%. Във връзка с този документ гръцкият в. „Катимерини\" пише, че гръцката държава би могла да инкасира приходи три пъти по-големи от взиманията по Единния данък върху собствеността (ENFIA) всяка година, ако незаконната икономика на Гърция беше ограничена до средното ниво на развитите страни в Европа. Документът на МВФ „Обясняване на сивата икономика в Европа\" поставя Гърция сред държавите с най-големи незаконни икономики. Сивата икономика на страната достигна 30,2% от общата икономика през 2016 г., последната година, за която са налични данни. Това е равно на дела, който страната загуби по време на кризата. Проучването на МВФ установи най-високите проценти на незаконна икономика в Източна Европа, като в Косово тя достига до 38,8% от БВП, в България - 37,8% и Естония - 36,8%. От друга страна, незаконната икономика на Австрия възлиза на едва 9,4% от БВП, в Люксембург тя достига 9,7%, а в Швейцария 9,8%. Според анализаторите на МВФ развитите икономики са имали средно 15-20 процента сива икономика, а развиващите се икономики са между 30 и 35 процента. Следователно, ако Гърция намали сивата си икономика до 15 процента, тя би могла да включи почти 30 милиарда евро в доходите си, след като БВП е малко под 200 милиарда евро, пише „Катимерини\". Анализаторите изчисляват, че средната данъчна ставка върху този доход, около 20-30 процента, ще означава допълнително 6-9 милиарда евро годишно за държавата, което би възлизало на три или четири процента от БВП. За страната ни при БВП от порядъка на 120 млрд. лева влизането в графата на развитите икономики, т.е. ограничаване на сивия сектор в икономиката до максимум 20 %, би означавало сериозен ръст.", "date": "2019.12.18", "title": "МВФ: Делът на сивата икономика в България е сред най-високите в Европа"}
{"url": "https://faktor.bg/bg/articles/deputatite-vavedoha-patenten-danak-za-mestata-za-nastanyavane-s-ne-poveche-ot-20-stai", "text": "Депутатите въведоха патентен данък за местата за настаняване с не повече от 20 стаи. Такова решение взеха народните представители след като приеха предложение между двете четения на преходните и заключителни разпоредби на промените в Данъчно-осигурителния процесуален кодекс, с които се изменя Законът за местните данъци и такси. Предложението бе направено от председателя на Бюджетна комисия и депутат от ГЕРБ Менда Стоянова.То предвижда от 2020 г. патентният данък за стая за местата за настаняване с не повече от 20 стаи да бъде от 25 до 250 лв. Предложението предвижда още размерът на данъка да се определя за стая според местонахождението на обекта. Текстовете предвиждат още за 2020 г. за местата за настаняване до 20 стаи, регистрирани по Закона за туризма, да се прилага размерът на патентния данък. Той ще бъде определен в границите от 25 до 250 лв. в съответната наредба от Закона за местните данъци и такси за местата за настаняване на не повече от 20 стаи, категоризирани с една или две звезди. Измененията в Данъчния-осигурителен процесуален кодекс са в съответствие с европейска директива. Със законопроекта се въвежда механизъм за предоставяне на информация за трансгранични данъчни схеми, при които съществува потенциален риск от избягване на данъчно облагане и за автоматичния обмен на информация за тези схеми между държавите членки.", "date": "2019.12.18", "title": "Депутатите въведоха патентен данък за местата за настаняване с не повече от 20 стаи"}
{"url": "https://faktor.bg/bg/articles/inflatsiyata-v-es-evrozonata-i-balgariya-se-e-uskorila", "text": "Годишната инфлация в ЕС се е ускорила до 1,3 процента през ноември спрямо 1,1 на сто през октомври, а в еврозоната показателят се е повишил до 1 процент спрямо 0,7 на сто през октомври, съобщи днес европейската статистическа служба Евростат. Целевата инфлация за европейския валутен блок, определена от Европейската централна банка (ЕЦБ), е малко под 2 процента. През ноември миналата година показателят е бил съответно на равнище 2 на сто и 1,9 процента. В България инфлацията се е ускорила до 2,2 на сто през ноември спрямо 1,6 процента предходния месец. Преди година инфлацията в страната е била 3 процента. През октомври най-ниска е била инфлацията в Италия, Португалия (по 0,2 на сто) и Белгия (0,4 процента). Най-висок показателят е бил в Румъния (3,8 процента), Унгария (3,4 на сто), Словакия (3,2 процента) и Чехия (3 на сто). Най-голям принос за повишаването на инфлацията в еврозоната имат услугите (+0,82 процентни пункта), храните, алкохола и тютюневите изделия (+0,37 процентни пункта).", "date": "2019.12.18", "title": "Инфлацията в ЕС, еврозоната и България се е ускорила"}
{"url": "https://faktor.bg/bg/articles/brat-pit-shte-posreshta-koleda-s-bivshata-si", "text": "Американският актьор Брад Пит присъства на коледно парти у бившата си съпруга Дженифър Анистън, което се проведе тази събота, съобщава списание „Пийпъл\". Дженифър винаги е обичала годишния празник по украшение на коледното дърво, както и Коледа. Затова, както обикновено, тя събра голяма компания. Що се отнася до Пит, те общуват и поддържат приятелски отношения, пише изданието. Освен холивудския актьор, на коледното парти у Анистън са били и Гуинет Полтроу, Кейт Хъдзън, Джими Кимъл и други. През февруари Брад Пит също уважи 50-ия рожден ден на бившата си съпруга. Празнуваха го в един от хотелите в Лос Анджелис. Актьорите бяха женени пет години от 2000 до 2005 г., докато Пит не се срещна с Анджелина Джоли на снимачната площадка на екшън филма „Мистър и мисис Смит\".", "date": "2019.12.18", "title": "Брад Пит празнувал Коледа с бившата си"}
{"url": "https://faktor.bg/bg/articles/madona-si-hvana-gadzhe-na-godinite-na-dashterya-si", "text": "От месеци в светските среди отвъд Океана се говори усилено за новия мъж в живота на Мадона. 61-годишната поп икона реши да не подклажда слуховете, а да потвърди връзката си с 36 години по-младия Аламалик Уилямс. Певицата направи няколко знакови публични появи с него. Двамата бяха заснети да пристигат с частен самолет на летището в Маями заедно с децата на Мадона на 13 декември.  Заедно с тях е и най-голямото дете на изпълнителката - 23-годишната Лурдес Мария Чиконе Леон. Ден по-късно Аламалик и изпълнителката излязоха заедно на балкона на луксозната хотелска стая, в която всички заедно са отседнали в Маями. По-късно Уилямс беше забелязан да пуши на същия балкон.", "date": "2019.12.18", "title": "Мадона си хвана гадже на годините на дъщеря си"}
{"url": "https://faktor.bg/bg/articles/ofitsialno-smeniha-imeto-na-stadiona-na-ludogorets", "text": "С пълно мнозинство общинските съветници в местния парламент в Разград гласуваха изменение в договора за концесия стадион \"Лудогорец Арена\" вече да се казва \"Хювефарма Арена\". Фармацефтичната компания е един от най-големите спонсори на Клуба. Благодарение и на нейната помощ през последните години \"Лудогорец\" се превърна в най-успешния български клуб, завоювал осем поредни титли и постигнал сериозни успехи в европейските клубни турнири.", "date": "2019.12.18", "title": "Официално смениха името на стадиона на \"Лудогорец\""}
{"url": "https://faktor.bg/bg/articles/obshtestvo-ulitsata-pernik-ostava-bez-voda-dnes", "text": "В Перник няма да има вода между 6 часа сутринта и 9 часа вечерта днес. Причината са подготвителни промени във водопреносната система преди въвеждането на новия режим на водата, съобщи БНР. В рамките на новия режим перничани няма да имат водоподаване между 16 и 22 часа всеки ден. Жителите на областта ще бъдат компенсирани в четвъртък, когато водата няма да бъде спирана. На днешното заседание на кризисния щаб в града ще се реши и дали да бъде обявено бедствено положение. Водата в Перник няма да поскъпва, каквото предвиждат новите пределни цени на КЕВР за много места в страната. От пернишкото ВиК съобщиха, бизнеспланът ще бъде преработен и ще бъдат изгогвени нови разчети с предложение към комисията-регулатор. С водната криза в Перник трябва да се запознае и Европейската комисия. Това заяви пред журналисти в Страсбург евродепутатът Радан Кънев. Той подчерта, че вече събира подписи сред българските евродепутати за устен въпрос към Еврокомисията за проблемите с водата в Перник. Очаква се на днешното редовно правителствено заседание да бъдат отпуснати 2,7 млн. лв. за подмяна на утаителите в пречиствателната станция за питейни води в Перник. Решение за това беше взето на среща на Бойко Борисов с кмета на Перник Станислав Владимиров в края на миналия месец. Утаителите, за които правителството отпуска финансиране, гарантират качеството на питейната вода, с което тя трябва да достига до жителите на Перник и околните населени места. Тези близо 3 млн. лв. са първата неотложна мярка за решаване на водната криза в града. Финансовата подкрепа ще даде възможност на кмета на Перник в спешен порядък да предприеме необходимите към момента действия. Вчера и регионалното министерство отпусна на Община Перник 2 млн. лв. от собствения си бюджет. С тях ще се изгради временно аварийно съоръжение по трасето с. Чуйпетлово – с. Боснек – яз. „Студена“.", "date": "2019.12.18", "title": "Перник остава без вода днес, но поне няма да поскъпва"}
{"url": "https://faktor.bg/bg/articles/medsestrite-mestyat-palatkoviya-si-lager-pred-parlamenta", "text": "Палатките на недоволните ще посрещнат депутатите преди заседанието на парламента. Очаква се днес представители на протестиращите да се срещнат с вътрешния министър Младен Маринов, за да подадат конкретни сигнали за нарушения в лечебните заведения, предаде БНТ. След срещата на протестиращите с премиера Бойко Борисов в понеделник бяха разпоредени засилени проверки във всички болници. Сестрите разчитат на продължаване на диалога за увеличаване на техните възнаграждения. И твърдят, че ще продължат с протеста до удовлетворяване на всичките им искания.", "date": "2019.12.18", "title": "Медицинските сестри местят палатковия си лагер пред парламента"}
