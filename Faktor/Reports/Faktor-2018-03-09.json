{"url": "http://www.faktor.bg/bg/articles/v-solsbari-povikaha-pomosht-ot-himicheski-voyski-zaradi-otroveniya-ruski-shpionin", "text": "Британските власти разположиха близо 180 войници, специалисти по химическа защита, в Солсбъри, където преди дни бившият руски двоен агент Сергей Скрипал и дъщеря му Юлия бяха атакувани с неясно до момента вещество. По-късно беше съобщено, че това е бил нервнопаралитичен газ, но точният му състав не е съобщен. 66-годишният Сергей и 33-годишната Юлия са в болница в много тежко състояние. Изпратените в Солсбъри военни са предимно от сухопътните сили, но сред тях има и представители на флотa и военновъздушните сили. На място са изпратени и 18 военни машини, които да помогнат за разчистването и евентуалното обеззаразяване на мястото на атаката. Военните трябва да се погрижат за колите, с които са били превозвани пострадалите до болницата, както и за други обекти, за които се предполага, че може да са заразени. Властите поставиха специална палатка върху гроба на сина на Скрипал, който е починал миналата година. В същото гробище е погребана и съпругата на Скрипал, което е починала също преди година, както и синът им – при странни обстоятелства.", "date": "2018.03.09", "title": "В Солсбъри повикаха помощ от химически войски заради атаката срещу руския двоен шпионин"}
{"url": "http://www.faktor.bg/bg/articles/novini/balgariya/eksperti-nyama-nikakav-risk-ot-sdelkata-za-balgarskite-aktivi-na-chez", "text": "Няма никакъв риск от сделката за българските активи на „ЧЕЗ“, независимо кой ще бъде собственик на разпределителното дружество. Около това мнение се обединиха енергийните експерти Васко Начев и проф. Атанас Тасев в „Още от деня“ на БНТ.  „Кому е нужно държавата да има миноритарен дял, за да направи разходи“ ? попита Васко Начев в края на предаването.  „Тези, които повдигнаха въпроса  държавата да влезе с 34 %... Никой от тях не каза какво реално ще ни струва на нас.“, обясни той. По думите му става дума за абсолютно популистко изявление на хора, които искат по най-малката допирателна да получат политически дивиденти.  Начев потвърди мнението на Делян Добрев, че  цената може да набъбне до 500 милиона. „Когато Гинка или който ще купи дружеиството и се легитимира,  тогава регулаторът ще провери съответствието, тогава ще потвърди или няма да потвърди лиценза%, обясни проф. Тасев", "date": "2018.03.09", "title": "Експерти: Няма никакъв риск от сделката за българските активи на ЧЕЗ"}
{"url": "http://www.faktor.bg/bg/articles/italianskiyat-premier-es-shte-izleze-s-obshta-pozitsiya-sreshtu-mitata-na-tramp", "text": "Италианският министър-председател Паоло Джентилони заяви, че ЕС ще реши на следващата си среща каква обща позиция да заеме в отговор на решението на президента на САЩ Доналд Тръмп да наложи мита върху вноса на стомана и алуминий, предава Reuters. „Търговската политика ще бъде основната тема по време на разговора ми с председателя на Европейската комисия Жан-Клод Юнкер“, заяви Джентилони. „Тарифите не са правилния път, по който може да се поеме“, допълни той, но същевременно увери, че „е важно диалогът със САЩ да продължи“.  „Ще решим каква да бъде общата ни позиция по време на следващата среща на Европейския съвет“, допълни той, цитиран от Агенция \"Фокус\". В четвъртък американският президент Доналд Тръмп подписа указа за налагане на вносни мита от 25% върху стоманата и 10% върху алуминия. Те ще влязат в сила след 15 дни, като Мексико и Канада ще бъдат изключени от тях временно. Белият дом обяви, че освен това партньорите на САЩ могат да започнат преговори за избягването на вносните мита, желание за което вече изявиха от Лондон, Европейския съюз, Токио, Бразилия и Аржентина.", "date": "2018.03.09", "title": "Италианският премиер: ЕС ще излезе с обща позиция срещу митата на Тръмп"}
{"url": "http://www.faktor.bg/bg/articles/novini/balgariya/yazovir-ticha-prelya", "text": "Язовир „Тича” преля. Един от най-големите водоеми у нас изпуска вода, но минимално, успокояват властите, предаде Би Ти Ви. Водният обем на язовира е около 316 млн. куб. м, но все още пълният капацитет не е достигнат. Притокът на вода вече спада, така че тенденциите са обемът да нормализира. Преливащата вода се влива в река Камчия, чието корито има достатъчно свободен обем, за да поеме водните маси от язовира и риск от наводнения не съществува. „Преливният ръб на преливане е 20 сантиметра, в момента преливаме с около 10 куб. м в секунда, в същото време правим и контролирано източване от съоръженията на язовира в обем от 18 л в секунда”, обясни директорът на „Напоителни системи” в Шумен Христо Николов.", "date": "2018.03.09", "title": "Язовир „Тича” преля"}
{"url": "http://www.faktor.bg/bg/articles/novini/balgariya/v-goranov-balgariya-e-gotova-da-podkrepi-uvelichavaneto-na-vnoskite-na-stranite-chlenki-v-byudzheta-na-es", "text": "България е готова да подкрепи увеличаването на вноските на страните членки в бюджета на Европейския съюз, заяви финансовият министър Владислав Горанов, който беше домакин на Конференция на високо ниво в София за следващата многогодишна финансова рамка на Съюза от 2020-2027 година, предаде БНТ.  Големият дебат за бюджета в ЕС е как ще бъде запълнена финансовата дупка, която ще отвори напускането на Великобритания, от близо 15 млрд. евро годишно и дали да се орежат разходите за кохезионната политика. Само месец, след като България заяви, че не е обсъждала официално дали да даде съгласие за увеличаване на вноската, в крайна сметка финансовият министър Владислав Горанов потвърди тази информация. Страната ни е готова да подкрепи увеличението, което се обсъжда от Еврокомисията, за да не бъдат съкратени кохезионната, селскостопанската политика и други интеграционни инструменти на ЕС. Еврокомисарят по бюджета Гюнтер Йотингер вече посочи, че заради Брекзит и дупката, която се отваря, е необходимо вноските на страните да бъдат вдигнати до малко над 1,1% от БВП на всяка страна, като комисарят остави отворена цифрата на стотиците след втората единица. Спорът сред страните членки, според експерти, по отношение на новата 7-годишна финансова рамка е по две линии: между страните нетни-донори и страните нетни-получатели на средства от ЕС. Първите от години и при всяко изготвяне на бюджетите на Съюза настояват за орязване на разходите и по-разумно харчене на пари, докато вторите традиционно се борят кохезията да остане като политика на ЕС. Вторият проблем е как с по-малко пари ЕС да финансира повече дейности. Приоритетите пред Съюза са вече съвсем различни и акцентът пада върху политиката за сигурност, общата европейска отбрана, управлението на миграционните потоци, дигиталната инфраструктура и реализирането на тези приоритети трябва да намери адекватно отражение в бюджета, без същевременно да бъдат орязвани пари за досегашните европрограми. Много е трудно да се намери баланса между двете. „За нас всички опции да преодолеем новите предизвикателства пред финансовата рамка са отворени. Споделяме позицията, изразена от някои държави, че с оглед запазването на кохезионната политика и общата селскостопанска политика, може да се наложи увеличение на вноските, в този смисъл ние сме готови да подкрепим едно подобно решение. Не сме правили някакви прецизни калкулации, но това, което се коментира като увеличение с около 10%, е постижимо за нашия бюджет на фона на ползите, които получаваме”, заяви финансовият министър Владислав Горанов. „За нас най-важно е да се съхранят политиките на съюза, които до момента дават резултат. Кохезионната политика безспорно е такава. Не само защото България е бенефициент, нетен бенефициент, не защото тя получава много повече, отколкото внася, а защото това е политика, която се е доказала в годините назад и в други държави, освен България”, каза вицепремиерът по европейските фондове и икономиката политика Томислав Дончев. Европейската комисия вече представи три варианта за промяна в бюджета. Според два от тях, се предвижва орязване на парите за кохезионна политика за по-развитите страни членки, така че да останат пари за по-слабо развитите региони като Централна и Югизточна Европа. А третият - запазване на сегашните нива на инвестиции. Ако се приеме последният вариант, логично изниква въпросът откъде ще дойдат парите. Една от идеите на ЕК е да се приложи подход 50:50 - което означава 50% съкращаване на средства при някои програми и 50% привличане на нови.  „Ще дам всичко от себе си да убедя страните членки, че трябва да дадат повече за общия бюджет. Да, някои разходи може да се орежат, но след Брекзит възможността за финансиране чрез съкращения на разходите би увредило кохезионната политика, би навредило на селскостопанската политика, би имало негативен ефект особено върху страните-членки. България се справя много добре. България е впечатляваща страна, но ще се нуждае от финансова подкрепа и кохезионни програми поне до края на следващото десетилетие. Това означава до края на 2030 година поне”, коментира еврокомисарят по бюджет и човешки ресурси Гюнтер Йотингер. Официално ЕК ще представи предложението си за новия дългосрочен бюджет в началото на май. След това ще започнат същинските преговори.", "date": "2018.03.09", "title": "В. Горанов: България е готова да подкрепи увеличаването на вноските на страните членки в бюджета на ЕС"}
{"url": "http://www.faktor.bg/bg/articles/hilyadi-protestirat-v-bratislava", "text": "Най-малко 10 000 души протестират в Братислава срещу корупцията и искат оставка на словашкия премиер Роберт Фицо, предаде БТА. Протести срещу корупцията започнаха в източноевропейската страна след убийството на разследващия журналист Ян Куциак и годеницата му в края на февруари. Последният материал на Куциак, който той не е успял да завърши, е бил за влиянието на италианската мафия в Словакия и за възможни нейни връзки с хора, близки до премиера. Според журналистическото разследване тези връзки са довели до злоупотреба с фондовете на ЕС за земеделие.  Последният материал на Куциак, който той не е успял да завърши, е бил за влиянието на италианската мафия в Словакия и за възможни нейни връзки с хора, близки до премиера. Според журналистическото разследване тези връзки са довели до злоупотреба с фондовете на ЕС за земеделие.  Според тях е необходимо словашките власти да извършат задълбочено разследване, както и да се възстанови доверието на обществото. Шестима евродепутати посетиха Словакия, за да се срещнат на място с властите и с представители на гражданското общество. Евродепутатите заявяват, че дори и след разговорите им в Братислава, съмненията остават.", "date": "2018.03.09", "title": "Хиляди протестират в Братислава"}
{"url": "http://www.faktor.bg/bg/articles/holandiya-otkaza-vizita-na-kmet-ot-turtsiya", "text": "Нов скандал се разрази между Холандия и Турция, след като на кмета на голямата община Газиантеп и бивш министър на семейните и социалните политики Фатма Шахин официално й бе отказано да бъде допусната в холандски град, съобщава турската секция на ВВС.   Фатма Шахин е планирала посещение в град Девентер, провинция Оверайсел, където на 11 март е смятала да се срещне с жените от турски произход в централната джамия. Представители на администрациите в Анкара и Хага са обсъдили предстоящата визита на Шахин, но холандските чиновници заявили категорично, че пристигането на турската кметица е неподходящо. Министерството на външните работи в Холандия е потвърдило, че визитата на Фатма Шахин се отменя, но говорителят на ведомството отказва да назове причините.   Според други източници в Хага, отказът за Шахин е заради точната дата на годишнината от предишния скандал, както и заради предстоящите местни избори на 21 март т.г. На 11 март миналата година преди конституционния референдум в Турция настоящата министърка на семейните и социалните политики Фатма Бетюл Саян Кая бе буквално прогонена от холандска територия и изведена от страната с полицейски конвой. Тя беше пристигнала в Ротердам с автомобил, но полиция й попречи да стигне до турското консулство в града. Преди това правителството в Хага бе съобщило официалното си решение да не бъдат допускани турски политици в страната и забрани агитационните им митинги.   Напрежението тогава прерасна в дипломатическа криза, Анкара отзова посланика си в Хага Садък Арслан и не допусна холандския Корнелис ван Риж на поста му. Също на 11 март м.г. Холандия не позволи и визитата на турския външен министър Мевлют Чавушоглу, а самолетът му не получи разрешение за кацане, като аргументът бе, че на 15 март там се провеждат парламентарни избори. Дипломатическата криза между двете държави продължава, а приетата неотдавна в холандския парламент декларация, с която се признава арменският геноцид от 1915 г., още повече скандализира кабинета в Анкара.", "date": "2018.03.09", "title": "Нов скандал: Холандия отказа визита на кметица от Турция"}
{"url": "http://www.faktor.bg/bg/articles/anketa", "text": "Патриот ли е Волен Сидеров, след като смята, че руският патриарх може да се кара на българския президент? Да/ Не/ Нямам мнение", "date": "2018.03.09", "title": "АНКЕТА"}
{"url": "http://www.faktor.bg/bg/articles/karakachanov-ubezhdava-dva-chasa-volen-siderov-da-prosti-na-valeri-simeonov", "text": "Лидерите на ВМРО и \"Атака\" Красимир Каракачанов и Волен Сидеров се видяха в парламента без Валери Симеонов. Над два часа и половина продължи срещата им, посветена на спасяването на коалицията след последния трус. Каракачанов пробва да убеди Сидеров да преглътне и този път, особено, след като Симеонов отказа да се извини за нападките си към руския патриарх, предава Канал 3. Срещата в стаята на групата в НС мина в две части. След кратък разговор Сидеров излезе за малко и показа, че сериозно е смекчил позицията си спрямо Валери Симеонов, на когото преди три дни постави ултиматум да се извини заради обидите към руския патриарх, или му иска оставката. Днес вече лидерът на \"Атака\" коментира, че дали ще излезе от правителството, или не, и дали ще се извини Симеонов, или не - това е лично решение. И също така негов \"личен грях\". Но дотук. Няма вече закани за оставки и безкомпромисност. \"Не очаквайте разпад в коалицията и някакви подобни процеси. Няма подобно нещо\", каза председателят на ПГ на Обединените патриоти със спокоен тон, далеч по-различен от снощния при гостуването му в бТВ, където изригна срещу Валери Симеонов и отсече, че коалицията може и без него. Днес виждането на Сидеров прозвуча помъдряло и уталожено, направо дипломатично: \"Без всеки един може коалицията. И без Сидеров, и без Каракачанов, и без Симеонов - въпросът е политиката и животът в България да върви напред\", каза Сидеров. И Каракачанов повтори тезата на Сидеров за поведението на Симеонов: \"Дали ще се извини, е негово лично решение. Но аз не смятам, че с подобни думи и епитети трябва да определяш главата на една православна църква, пък била тя и руската, без значение какви политически убеждения имаш.\" Той обаче призна, че изказването си против руския патриарх Валери Симеонов не е съгласувал с коалиционните партньори. Наскоро пък самият Симеонов му се сърдеше, че лидерът на ВМРО не съгласувал идеята си за референдум за третия пол. Лидерът на ВМРО днес не крие, че опитва да ги помири: \"И с единия, и с другия съм говорил. Бавно, внимателно. Както ви казах – времето лекува всичко\". Каракачанов прекара повече от два часа в стаята на парламентарната група заедно с Волен Сидеров, а след това двамата тръгнаха един след друг в особено приповдигнато настроение. Част от разговора премина насаме между двамата лидери, а после присъстваха и депутати. Валери Симеонов така и не се присъедини към тях, а вероятно Каракачанов е успял да убеди Сидеров да стиска зъби още малко, да мине председателството. И двамата лидери в ОП потвърдиха, че всичко било наред в коалицията. И поне на пръв поглед Сидеров вече не изглежда толкова безкомпромисен по отношение на Симеонов, колкото преди два дни, когато отказа на поканата да дойде на разговор в парламента, твърди Канал 3. Среща между тримата лидери на коалицията се очаква да се състои през идната седмица. На този етап в Обединените патриоти са се разбрали да мълчат и да занулят участията си по медиите. Защото последният взрив в коалицията дойде именно след тв интервю на Валери Симеонов, последвано от второ, дадено от Волен Сидеров снощи, което отекна не по-малко гръмовно. И нямаше как да бъде иначе, предвид проруски настроения електорат на \"Атака\", дълбоко засегнат от обидите на вицепремиера от НФСБ към руския патриарх.", "date": "2018.03.09", "title": "Каракачанов убеждава два часа Волен Сидеров да \"прости\" на Валери Симеонов"}
{"url": "http://www.faktor.bg/bg/articles/georg-georgiev-dalzhim-palna-informatsiya-na-obshtestvoto-za-sdelkata-s-chez", "text": "На въпрос дали може сделката за ЧЕЗ, която започна като отношение между два частни субекта, да се превърне в българо-чешки проблем на правителствено ниво, заместник-министърът на външните работи Георг Георгиев заяви в \"Още от деня\" по БНТ, че от гледна точка на политиката, не се крие такъв риск, и допълни: \"Знаете, че имаше моментална реакция на правителството. Също така премиерът Бойко Борисов проведе разговор със своя чешки колега, така че да се стигне до същината на това, което се е случило. Ние напълно разпознаваме, че темата е чувствителна и важна за българското общество и ние дължим пълна информация. Всички действия, които биха могли да бъдат предприети от българската страна, тъй като става въпрос за сделка между два частни субекта, бяха направени и от тук насетне следим темата в развитие.\" Георг Георгиев каза още, че тогава, когато има диалог, тогава, когато се водят разговори, тогава, когато се търси истината и не се спекулира с нея, няма никакво основание да се смята. \"Именно затова казвам, че проведените разговори с чешките власти са доказателство за нашия добър подход да намери разрешение\", допълни заместник-външният министър. Зам.-министърът на външните работи коментира и темата за скандала, свързан с патриарх Кирил. „Духовната власт е отделена от светската. И не трябва да държи сметка на духовно лице... Българският президент сам трябва да знае как да отговори“, уточни той.", "date": "2018.03.09", "title": "​Георг Георгиев: Дължим пълна информация на обществото за сделката с ЧЕЗ"}
{"url": "http://www.faktor.bg/bg/articles/obshtestvo/ulitsata/mazh-i-dete-v-kritichno-sastoyanie-sled-chelen-sblasak-kray-parvomay", "text": "Мъж и дете са с опасност за живота след челен сблъсък на пътя между град Първомай и село Градина, съобщи говорителят на Областната дирекция на МВР. Сигналът за пътнотранспортното произшествие е подаден минути преди 19.00 часа снощи. Лек автомобил „Мерцедес“ е предприел изпреварване, навлязъл е в лентата за насрещно движение и се е ударил в лек автомобил „Сузуки“. В болница за оказване на спешна медицинска помощ са откарани двамата шофьори – 45-годишен мъж от Първомай и 37-годишен мъж от Асеновград, както и 8-годишно момиче, пътувало във втората кола. На мъжете е взета кръвна проба за алкохол.", "date": "2018.03.09", "title": "Мъж и дете в критично състояние след челен сблъсък край Първомай"}
{"url": "http://www.faktor.bg/bg/articles/georgi-kodiev", "text": "\"Сделката за ЧЕЗ е корумпирана от самото начало и със сигурност е била съгласувана с правителството. В момента правителството участва в тази сделка - то продава ЧЕЗ на себе си\", заяви лидерът на партия \"Нормална държава\" Георги Кадиев пред Bulgaria ON AIR.  Според него ще бъде грешка държавата да влиза в партньорство с Гинка Върбакова. Той е категоричен, че няма как Върбакова никога да не е разговаряла с министъра на енергетиката. „Да купиш с малък опит толкова голям бизнес е все едно собственик на магазин за части за компютър да купи „Майкрософт“, заяви Кадиев.  През седмицата се проведоха финални преговори между купувача на дружеството Гинка Върбакова и ЧЕЗ, а резултатът от тях се очаква да бъде обявен днес. Българската държава поиска да контролира част от активите на компанията, но в същото време ЧЕЗ води арбитражно дело срещу страната ни. Най-вероятно държавата би успяла да влезе с контролен дял, ако преди това постигне споразумение с чехите за отпадане на арбитражния иск, смята Кадиев. Той обаче не иска това да се случи. \"За да влезе България с контролен дял, означава да купи 34% от тези, които се продават. Държавата трябва да изпрати много силен сигнал, че не харесва тази сделка, който банките ще разберат и няма да я финансират\", категоричен бе Кадиев. Според него или трябва да се върви към цялостно придобиване на ЧЕЗ в България, което обаче ще излезе много скъпо, или към налагане на условия, които да привлекат стратегически инвеститор, какъвто по негово мнение Гинка Върбакова не е. Кадиев изтъкна още, че бизнесът на Върбакова бил малък и  настоя, че и към този момент не е ясно какво точно ще бъде финансирането на сделката и откъде ще дойдат парите. \"От 20 години са приятелки с министъра на енергетиката и видиш ли не са си говорили нито веднъж\", коментира Кадиев по повод оставката на енергийния министър Теменужка Петкова, която не бе приета от премиера Борисов. Гостът в студиото на Лора Инджова подчерта, че ще има още протести пред КЕВР, но той не е разговарял с лидера на БСП Корнелия Нинова, с чиято партия протестираха заедно преди дни пред Министерския съвет.", "date": "2018.03.09", "title": "Георги Кодиев: Гинка да купи ЧЕЗ е все едно малък магазин да купи \"Майкрософт\""}
{"url": "http://www.faktor.bg/bg/articles/yordanka-hristova-pee-v-meksiko-i-kuba-s-pari-za-evropredsedatelstvoto", "text": "Българското посолство в Хавана е организирало концерт на Йорданка Христова по случай Трети март. След това тя е заминала за Мексико, което е \"втората спирка в турнето на певицата, финансирано от Министерството на външните работи по Комуникационния план за Българското председателство на Съвета на ЕС\", съобщават от МвнР. Шоуто в Куба е било проведено 50 години след дебюта на Христова в страната. Българската певица изпълнила популярни кубински и български песни, а в програмата са се включили и приятелите ѝ Фара Мария и Боби Каркасес. Концертът завършил с \"Моя страна, моя България\", която изправила на крака публиката. На концерта са присъствали представители на държавната администрация в Куба, дипломатическия корпус, артистичните среди, българската общност и кубинци, завършили образованието си в България.", "date": "2018.03.09", "title": "Йорданка Христова пя за Трети март в Мексико и Куба със средства от европредседателството"}
{"url": "http://www.faktor.bg/bg/articles/ikonomika/biznes/zaradi-ptichi-grip-izteglyat-yaytsa-ot-targovskata-mrezha", "text": "Яйца от птицефермата в Генерал Тошево, където е открит птичи грип, се изтеглят от търговската мрежа във Варна и областта. Има доставени партиди от заразените яйца, но няма място за паника, уверяват от Областната дирекция по безопасност на храните. След термична обработка вирусът се унищожава. Не е ясно колко точно яйца са стигнали до магазините. От РЗИ - Добрич информират, че до този момент няма сигнал за работници със симптоми за грип. По думите на ветеринарния лекар Павлин Чимширов, липсата на профилактика в животновъдните ферми и заниженият контрол на изискванията за безопасност са основните причини за появата на огнища на заразни болести: „Профилактиката е важна. Трябва да се ваксинират животните. Например, антракс трябва да се ваксинира пролетта, преди животните да са излезли на паша, а ние я правим юли месец, август месец...\" Според д-р Чимширов изискванията за осигуряването на биосигурност в някои ферми не се спазват и това също е една от причините за разпространението на заразни болести сред животните.", "date": "2018.03.09", "title": "Заради птичи грип изтеглят яйца от търговската мрежа"}
{"url": "http://www.faktor.bg/bg/articles/delyan-dobrev-skeptichen-kam-eventualno-sadruzhie-na-darzhavata-s-inerkom", "text": "Държавата има механизъм за контрол върху дейността на придобиваното от \"Инерком\" електроразпределително предприятие в Западна България от чешката ЧЕЗ и това е Комисията за енергийно и водно регулиране, коментира председателят на парламентарната енергийна комисия Делян Добрев от ГЕРБ в интервю за в. \"24 часа\", публикувано в петък. В него той се съгласява с мнението на финансовия министър Владислав Горанов, че добре трябва да се помисли дали държавата да влиза в съдружие със собственичката на \"Инерком\" Гинка Връбакова за дял от придобивания бизнес. Офертата на премиера Бойко Борисов за придобиването на контрол от страна на държавата в електроразпределителното дружество бе отправена миналата седмица. Върбакова склони и в момента е в Прага на преговори с чехите по финализирането на договора, за която вече е платен безусловен депозит от 5 млн. евро, и да им представи намерението на българското правителство за постфактум участие в сделката. Очаква се по-късно в петък да има информация за хода на тези разговори. Какво е предложението, което Върбакова ще сложи на масата от страна на държавата не е ясно, но от енергийното министерство и от Министерския съвет твърдят, че те не са участвали в изработването на правителствена оферта към ЧЕЗ. По думите на новия собственик, купувачът няма право да прехвърля придобиваните активи на друг за дълъг период от време и точно поради тази причина ще разговаря с чехите дали са възможни промени в клаузите на договора. Според неофициална информация, за да избегне евентуално несъгласие от страна на ЧЕЗ за такава опция, държавата обмисля директно да придобие 34 на сто от самата \"Инерком\"", "date": "2018.03.09", "title": "Делян Добрев скептичен към евентуално съдружие на държавата с \"Инерком\""}
{"url": "http://www.faktor.bg/bg/articles/bdzh-izplati-zadalzheniyata-kam-harvatska-firma", "text": "\"Холдинг БДЖ\" ЕАД продължава поетапно да погасява задълженията си към различни институции. Напълно са изплатени оставащите дългове към \"Кончар Еллок\" - Хърватия в размер на 827.4 хил. лв., съобщиха от БДЖ. Задълженията към хърватското дружество са натрупани през периода 1998-2008 г. във връзка с изпълнение по договор за ремонт на локомотиви и доставка на резервни части.", "date": "2018.03.09", "title": "БДЖ изплати задълженията си към хърватска фирма"}
{"url": "http://www.faktor.bg/bg/articles/firmata-na-ginka-varbakova-s-vazhno-izyavlenie-za-pregovorite-s-chez", "text": "От вторник - 6 март, до днес между представители на „ЧЕЗ а.с.“ и „Инерком България“ се проведоха разговори по изпълнение на условията на договора за покупко-продажба на акции. Това се посочва в изявлението на фирмата на Гинка Върбакова. Тема на разговорите били два въпроса. Първият въпрос, който официално бил поставен, бил участието на българската държава в сделката. В рамките на разговорите представителите на двете страни обсъдили някои ограничения, произтичащи преди всичко от вече сключения договор за продажба на акции.  „ЧЕЗ а.с.\" и \"Инерком България\" се договориха, че ще изработят комплексни анализи и оценки на всички варианти за евентуалното влизане на българската държава в сделката“, сочи още изявлението.  Разговорите по тези въпроси ще продължат през следващите седмици, като се очаква в началото на април да бъдат готови възложените анализи. След приключването им компанията ще информира всички заинтересовани страни.  Втората тема на разговорите била за съгласуване на двустранни действия във връзка с процедурата по подаване на уведомление пред КЗК по реда на чл. 79, ал. 1 от Закона за защита на конкуренцията.", "date": "2018.03.09", "title": "Фирмата на Гинка Върбакова с важно изявление за преговорите с ЧЕЗ"}
{"url": "http://www.faktor.bg/bg/articles/eib-proyavyava-interes-kam-toplofikatsiya-sofiya", "text": "Европейската инвестиционна банка проявява интерес към „Топлофикация“ София. Това съобщи вицепрезидентът на финансовата институция Вазил Худак, цитиран от ТВ Европа. Той съобщи и че работят в тясно сътрудничество с институциите у нас, за да могат се осъществят проекти от плана \"Юнкер\". Инвестициите в България са на стойност 360 милиона евро и те ще изиграят катализираща роля, така че ние да подкрепим проекти на стойност 3,1 милиарда евро през следващите 2-3 години. Това заяви Илияна Цанова, заместник-управител на инвестиционния фонд на Европейския съюз.", "date": "2018.03.09", "title": "Европейската инвестиционна банка проявява интерес към „Топлофикация“ София"}
{"url": "http://www.faktor.bg/bg/articles/novini/svyat/ruski-politik-predlaga-da-pomognem-na-balgarite-da-se-osvobodyat-ot-degeneratskoto-si-rakovodstvo", "text": "\"На власт в България сега се намират предатели и негодяи. Кой е този човек Радев, за когото се радвахме и ръкопляскахме, когато го избраха, защото е проруски настроен. Но този човек в кавички е продал вярата си и народа си, той сега се кланя на разни содомитски държави и на Турция\", заяви в предаването \"Защо България забрави руската кръв\" близкият до Кремъл бивш депутат от \"Справедлива Русия\" Семьон Багдасаров. Предаването беше посветено на думите на руския партриарх Кирил, който назидателно обясни на президента Радев кой точно е освободир България от турско робство. \"Живков беше комунист, но беше патриот, той дружеше със съветския народ\", заяви още Багдасаров и добави:  \"На българите трябва да се помогне да се освободят от дегенератското си ръководство, а народът е наш, православен\".  На това водещият Владимир Соловьов възкликна: \"Отдавна не сме имали нота от българското посолство\". \"Какви братушки, забравете за това. Тези малки страни винаги се отдават на новия си господар, такава им е психологията, така и трябва да се отнасяме към тях\", заяви и Виталий Третяков, декан на Висшето училише за телевизионна журналистика. А Сергей Михеев стигна до там да обясни, че заради \"един айфон са готови да застанат в такава поза, в която на новите господари ще им е най-удобно да ги из....ка\". Той заяви, че \"Българите са натикани в за...к, в който са я натикали Брюксел и Вашингтон. Виталий Третяков нарече Руската православна църква \"Второто външно министерство на Русия\" и добави: \"Съвсем правилно патрирахът отговори на техния президент\". Като цяло събеседниците бяха единодушни, че българите са неблагодарни предатели и са се продали на Запада, а публиката ги аплодираше.", "date": "2018.03.09", "title": "Руски политик предлага: Да помогнем на българите да се освободят от дегенератското си ръководство (ВИДЕО)"}
{"url": "http://www.faktor.bg/bg/articles/vtori-den-vodolazi-i-grazhdani-izdirvat-padnal-v-reka-ogosta-mazh", "text": "Втори ден водолази от Регионалната дирекция \"Пожарна безопасност и защита на населението\" в Монтана издирват паднал в река Чипровска Огоста в Чипровци мъж, съобщиха от Областната дирекция на МВР в Монтана. Георги Й. /68 г./ изчезнал към 18 часа на 7 март. Той отглеждал животни и отишъл до реката да налее вода за тях в кофа, но се подхлъзнал и паднал в буйните води. Неволен свидетел на инцидента станала жена от Чипровци, която в същия момент минавала край реката. Тя веднага подала сигнал в полицията и започнало издирване. В него се включили много роднини на Георги Й., граждани от Чипровци, полицаи и водолази. До момента Георги Й. не е открит. От пожарната в Монтана предупредиха, че заради снеготопенето в планината реките в региона в момента са много пълноводни и опасни и не бива гражданите да се приближават до буйните води без това да е крайно наложително.", "date": "2018.03.09", "title": "Втори ден водолази и граждани издирват паднал в река Огоста мъж"}
{"url": "http://www.faktor.bg/bg/articles/turski-politik-s-pomoshtta-na-allah-flagat-ni-pak-shte-se-vee-nad-atina", "text": "С помощта на Аллах нашето знаме отново ще се вее над Атина, заяви турският политик Мустафа Дестиджи, написа анкарският в. Хюриет.  По този начин лидерът на крайнодясната Партия на големия съюз коментира изгаряне на турското знаме в гръцката столица. Десетки привърженици на радикалната дясна организация Златна зора вчера на митинг в Атина палеха турски национални флагове.  Политикът поиска от гръцкото правителство на Алексис Ципрас да накаже фашистите и да екстрадира терористи, както се наричат избягали в Гърция турски военни след пуча срещу Реджеп Ердоган от юли 2016 г.  \"В противен случай по волята на всемогъщия и всемилостив Аллах турското знаме, което доскоро се вееше над Атина, ще се развее отново\", категоричен бе Дестиджи.", "date": "2018.03.09", "title": "Турски политик: С помощта на Аллах флагът ни пак ще се вее над Атина"}
{"url": "http://www.faktor.bg/bg/articles/ofitsialno-chez-zapochva-prouchvane-na-vazmozhnostta-balgariya-da-uchastva-v-pokupkata-na-aktivite-y-u-nas", "text": "Официално- ЧЕЗ започва проучване на възможността България да участва в покупката на ЧЕЗ. Новината потвърдиха за NOVA от чешката компания. Екип от адвокати ще проучи всички хипотези около сделката, след което ще бъде обявено и крайното решение. Междувременно договорът на Гинка Върбакова остава в сила, защото в него има записани редица срокове. Един от които е свързан с подаването на документи в КЗК. По информация на NOVA, Гинка Върбакова вече е напуснала Прага.", "date": "2018.03.09", "title": "Официално: ЧЕЗ започва проучване на възможността България да участва в покупката на активите й у нас"}
{"url": "http://www.faktor.bg/bg/articles/korneliya-ninova-skochi-i-na-dol-razdelyal-balgarskoto-obshtestvo", "text": "Изказването на г-н Дол е абсолютно неприемливо. То разделя българското общество и показва незачитане на близо един милион българи, подкрепили \"БСП за България\" на последните парламентарни избори\", написа Корнелия Нинова, председател на БСП в официалния си профил във \"Фейсбук\". \"От вчера съм в България и усетих, че социалистите са много завистливи за всичко, което ГЕРБ прави тук. Според мен българските социалисти не съществуват откакто България пое Председателството, защото Бойко е най-успешният шеф в Европа. Единственият начин да се покажат е да говорят за Бойко и какво прави Бойко”, заяви, президентът на Европейската народна партия (ЕНП) Жозеф Дол на среща с кметовете и председателите на общинските съвети от цялата страна, избрани с листата на ГЕРБ. \"Изказването на г-н Дол е абсолютно неприемливо. То разделя българското общество и показва незачитане на близо един милион българи, подкрепили \"БСП за България\" на последните парламентарни избори. Г-н Дол, не завиждаме на ГЕРБ, че сме най-бедната и най-корумпираната страна в Европа, под вещото ръководство, вече осем години, на Вашия приятел Бойко. Тревожим се от тези факти. И искаме тази оценка, дадена от ваши авторитетни източници, да се промени, както и да се промени стандартът на живот на нашите сънародници. Приемаме като тъжна шега думите Ви, че българските села се развиват непрекъснато. Отдаваме ги на това, че Вие не сте виждали българско село. Радваме се, че българският министър-председател е \"най-успешният шеф в Европа\" и вече е задминал г-жа Меркел и Г-н Макрон, но се питаме защо лидери от Вашето политическо семейство не го оценяват подобаващо и не ни желаят в Шенген и Еврозоната заради корупцията в управлението на този \"успешен\" премиер. Не чухме и оценката Ви за това, че ГЕРБ оттеглиха Истанбулската конвенция, на която толкова държите. Дали това не стана и под натиска на българските социалисти, които според Вас не съществуват, заедно със 70 процента от българите. Мълчите и за грандиозния международен скандал, в който ни забърка Вашият приятел Бойко с криминалната продажба на ЧЕЗ, навръх председателството. Не се ли притеснявате и че парите на европейските данъкоплатци потънаха в преградното съоръжение на външната граница на Европа, което се разследва от българската прокуратура. Много въпроси без отговори. Г-н Дол, казвате, че \"успехът на България се основава на отношението на ГЕРБ към всеки човек\". Надявам се, че в това - “всеки човек”, включвате и онези хиляди българи, които всяка седмица протестират на улиците на България срещу правителството. По техните думи успехът на страната ни минава през оставката на Борисов. Г-н Дол, винаги сте добре дошли в България. Ние сме гостоприемен народ, но сме и народ с достойнство. Не ни лепете етикети, не ни поучавайте и не забравяйте, че българският народ няма началници.Той има партньори в Европа, защото е равноправен на другите европейски народи.\"", "date": "2018.03.09", "title": "Корнелия Нинова скочи и на Дол, разделял българското общество"}
{"url": "http://www.faktor.bg/bg/articles/prezidentat-iska-tsentar-za-borba-s-prirodni-bedstviya-i-krizi", "text": "България се нуждае от национален център за наблюдение, реакция и управление в случаи на природни бедствия и кризи, който в реално време да идентифицира потенциални заплахи за населението и да предприема своевременни мерки за защита на гражданите. Това беше общата позиция на среща на „Дондуков“ 2 между президента Румен Радев с началника на отбраната ген. Андрей Боцев, директора на главна дирекция „Пожарна безопасност и защита на населението“ към МВР главен комисар Николай Николов, Петър Горновски, председател на Държавната агенция за метрологичен и технически надзор (ДАМТН) и Кирил Войнов, директор на главна дирекция „Надзор на язовирните стени и съоръженията“ в ДАМТН, съобщават от пресслужбата на държавния глава. Срещата се проведе по повод обявеното бедствено положение в Община Хайредин и опасността от наводнения в страната. Директорът на главна дирекция „Пожарна безопасност и защита на населението“ към МВР главен комисар Николай Николов увери държавния глава, че няма пряка заплаха за населението и са взети всички необходими мерки и има готовност за реакция при необходимост. Николай Николов изрази признателността си за доброто взаимодействие с Българската армия в случаи на бедствия и кризи.  Участниците в срещата бяха единодушни, че в България трябва да се създаде система за техническо наблюдение на язовирите на национално ниво, каквито мерки са предприети в Бургаска област. Отговорните институции са потърсили и експертизата на Института за космически изследвания и технологии (ИКИТ) при БАН за въвеждането на сателитно наблюдение на опасните язовири у нас.", "date": "2018.03.09", "title": "Президентът иска Цeнтър за борба с природни бедствия и кризи"}
{"url": "http://www.faktor.bg/bg/articles/angela-merkel-sreshta-mezhdu-tramp-i-kim-chen-un-e-iskritsa-nadezhda", "text": "Германският канцлер Ангела Меркел приветства обявената среща между президента на САЩ Доналд Тръмп и лидера на Северна Корея Ким Чен-ун като „искрица надежда“, предава AFP. Меркел заяви, че „обединената международна позиция, включваща санкции, със сигурност предлага искрица надежда“. „Разбира се, би било чудесно, ако можем да облекчим напрежението, защото ядреното въоръжаване на Северна Корея е голяма грижа за всички ни“, допълни тя.", "date": "2018.03.09", "title": "Ангела Меркел: Среща между Тръмп и Ким Чен-ун е искрица надежда"}
{"url": "http://www.faktor.bg/bg/articles/srabskite-sotsialisti-iskat-pametnik-na-miloshevich-v-belgrad", "text": "Социалистическата партия на Сърбия /СПС/, която участва в управлението на страната, официално поиска в Белград да бъде поставен паметник на бившия югославски и сръбски диктатор Слободан Милошевич. Почетният председател на партията Милутин Мърконич поясни, че \"предложението вече е изпратено до Градската комисия в кметството на Белград, която се занимава в наименованията на улиците и поставянето на паметници\". Инициаторите очакват отговор от общината в рамките на два-три месеци. БГНЕС припомня, че Слободан Милошевич бе лидер на остатъчна Югославия, а след това и на Сърбия. По негово време югославската армия нападна Хърватия и Босна и Херцеговина, където бяха извършени най-големите военни престъпления след Втората Световна война в Европа. По време на управлението му се води и войната в Косово. Слободан Милошевич бе предаден от властите в Белград на Международния трибунал за военни престъпления в Хага, където почина в следствения арест.", "date": "2018.03.09", "title": "Сръбските социалисти искат паметник на Милошевич в Белград"}
{"url": "http://www.faktor.bg/bg/articles/novini/balgariya/dost-opitvat-da-konstruirat-novo-prorusko-pravitelstvo-koeto-da-izvadi-stranata-ot-nato", "text": "Обединение между Сараите на Доган и ДОСТ не е на дневен ред. Скоро Кремъл ще натисне копчето и ще активира и „обединителните патриоти“ от ДПС за проруска политика в България. Това се казва в позиция на лидера на ДОСТ Лютви Местан, разпространена до медиите. В нея се изтъква още, че е задействан план за сваляне на настоящето правителство и създаване на ново – удобно на Кремъл. Ето и пълния текст на позицията:", "date": "2018.03.09", "title": "ДОСТ: Опитват да конструират ново проруско правителство, което да извади страната от НАТО"}
{"url": "http://www.faktor.bg/bg/articles/ispanskiyat-varhoven-sad-zhordi-sanches-ne-mozhe-da-izleze-ot-zatvora", "text": "Испанският Върховен съд заяви днес, че на кандидата за ръководител на каталунското правителство Жорди Санчес няма да му бъде позволено да излезе от затвора, за да присъства следващата седмица на гласуването на кандидатурата му, съобщи Ройтерс. Очаква се каталунският парламент да се събере в понеделник, за да гласува кой да е новият регионален лидер, предаде БТА. Партиите, които са за отцепване на областта от Испания, предложиха това да е Санчес, който е в затвора в очакване на процес по обвинения в бунт и отцепване на областта. Обвиненията бяха повдигнати във връзка с ролята му в организирането на незаконния референдум и едностранното обявяване на независимостта на Каталуния от Испания през октомври миналата година. Мадрид настоява, че претендентът за поста премиер на областта трябва да присъства на заседанието, на което ще се обсъжда кандидатурата му. Съдът отхвърли молбата на Санчес да бъде освободен и отиде в парламента, като се обоснова с \"риск от престъпен рецидив\", предаде ТАСС. Испанските власти приканиха шефа на каталунския парламент Роже Торен да предложи кандидат за премиер, който няма проблеми със закона. По принцип на заседанието на парламента на Каталуния би трябвало кандидатът за премиер да говори пред депутатите, да има изказвания, а след това и гласуване. За да поеме поста, кандидатът трябва да има абсолютно мнозинство. Ако това не стане, след два дни се организират нови дебати и ново гласуване, при което вече е необходимо обикновено мнозинство. Ако не се стигне до избор на регионален ръководител, започват нови политически консултации, за да се направи опит да бъде одобрен предложенияt кандидат, или се издига друг.", "date": "2018.03.09", "title": "Каталуния пак без премиер - испанският Върховен съд отказа да пусне от затвора Жорди Санчес"}
{"url": "http://www.faktor.bg/bg/articles/sapernik-na-putin-za-prezidentskiya-post-otpravi-strahoviti-zaplahi-kam-zapada", "text": "В интервю за Дойче веле съперникът на Путин за президентския пост - Владимир Жириновски, заяви, че Русия е трябвало да запази монархията, давайки за пример Великобритания, Дания, Холандия, Швеция и Норвегия. \"Сега бихме могли да изберем монарх и да кръстим страната \"Руска империя\". А президентът да се нарича \"върховен владетел\", твърди небезизвестният политик. Той коментира и отншенията Русия-Украйна. \"Украйна така и така ще се разпадне. Полша ще вземе западната част, Унгария - Карпатите, а Румъния - Буковина и Бесарабия. Ние ще си вземем цяла Новорусия. Украйна няма бъдеще. Там господства един антируски режим. И само това е от значение.\" На въпрос Украйна ли е виновна за всичко Украйна, или политиката на Путин, Жириновски отговаря: \"Само Украйна е виновна. И нейните антируски, прозападни и противоконституционни сили. Украйна ще колабира и ние трябва да я възстановим. Донбас, Луганск и другите области. Сегашната ситуация ми харесва. Санкциите само подсилват нашата родна икономика.\" За отношенията между Тръмп и Русия Жириновски посочва: \"Ние приветствахме победата на Тръмп. Лично аз бях предсказал тази победа. И просто отпразнувах вярната си прогноза. Доналд Тръмп победи - за това ставаше дума. А че той не подобри политика към Русия, дори е добре за нас. Докъде щяхме де стигнем, ако бяхме получили всичките тези отстъпки? Много по-добре е, когато Западът ни разглежда като враг и ни ограничава всячески. Санкции, санкции и пак санкции. По този начин се мобилизираме и можем да се развиваме по-бързо. Западът просто не може другояче. И тъкмо тук е неговата грешка. За Русия обаче това е предимство. Ако Западът се отнасяше с нас както с Украйна, с цялото това сътрудничество с ЕС, с това Шенгенско споразумение, ние отдавна щяхме да сме омекнали, щяхме да се съгласим с всичко и щяхме да западнем. Вместо това ние ставаме все по-силни, а това ни помага да разрушим Запада. За да не ни пречи повече. Той пречи на човечеството. Америка, Германия... Германия управлява Европа. Нямаме нужда от вас! Не купувайте нищо от нашите стоки и суровини. И ние не купуваме нищо от вас. Ако не купувахте нашия природен газ, цялата ни страна щеше да е оборудвана с газопроводи. Ако не купувахте нашия петрол, бензинът ни щеше да е много евтин.\" От изборите на 18 март очаква да спечели. \"И на следващия ден цялата страна ще излезе по улиците с усмивка на лицето. След два-три месеца всички санкции ще бъдат отменени. Вие, европейци и американци, ще бъдете принудени да слушате. Ще докарам света до ръба на война. И ще кажа: Или ще правите каквото аз искам, или се крийте в някой бункер. Крим е руска земя, там живеят руснаци. В Донбас - също. Дадохме ви на вас, германците, шанса да се обедините. И какво ни платихте? Десет пъти по-малко от това, което можехте да платите. Трепери, Европа! Дори да не спечеля на 18 март, режимът в Русия ще ви принуди да спрете най-сетне да ни давате акъл как да живеем. Няма да ви позволим да ни командвате!\", категоричен е скандалният политик.", "date": "2018.03.09", "title": "Жириновски: Украйна се разпада, Полша взима западната част, Унгария - Карпатите, Румъния - Буковина и Бесарабия, за нас - цяла Новорусия"}
{"url": "http://www.faktor.bg/bg/articles/toute-leurope-mariya-gabriel-e-edna-ot-pette-nay-vliyatelni-zheni-v-evropa", "text": "Авторитетното електронно издание Toute l'Europe, отразяващо функционирането на ЕС и актуални теми от европейския дневен ред, публикува портрети на жени, които определя като най-влиятелните в Европа, чиято работа си струва да бъде следена през 2018 г. Това съобщиха от пресцентъра на Представителство на ЕК в България. Българският комисар по цифровата икономика и общество Мария Габриел намира своето място в челната петица сред жени, изявени партийни лидери, министър-председатели, депутати и комисари. Изданието отбелязва, че техните решения могат да променят значително посоката на европейската политика в следващите няколко месеца, пише \"Фокус\".  Българският еврокомисар е определена като \"диригент на цифровия единен пазар\". Правейки преглед на кариерата ѝ като успешен евродепутат в два последователни мандата и сега като еврокомисар, Toute l'Europe посочва, че тя е заела комисарския пост в ключов момент. Европейската комисия си е поставила 2018-та година като крайна цел за финализиране на преговорите по законодателните предложения в обхвата на цифровия единен пазар, но в същото време много от предложенията са на ранен преговорен етап. Изданието посочва още, че сред направените от българския еврокомисар ключови предложения са тези, свързани с реформата на авторското право, засилването на законодателството относно неприкосновеността на личния живот онлайн, както и регулирането на уеб гигантите.", "date": "2018.03.09", "title": "Toute l'Europe: Мария Габриел е една от петте най-влиятелни жени в Европа"}
{"url": "http://www.faktor.bg/bg/articles/sofiyski-tir-vlachi-vrachansko-audi-na-patya-e-79-kray-mezdra", "text": "ТИР е блъснал автомобил \"Ауди\" на международен път Е-79 между Враца и Мездра точно при разклона за железничарския град в посока София. По първоначална информация колата \"Ауди 80\" идвала от Враца и шофьорът направил забранен ляв завой към Мездра, съобщава bulnews.bg. Камионът \"Даф\" със софийска регистрация се движел в същата посока, водачът не успял да спре и двете возила се сблъскали. Тежката машина влачила колата няколко метра напред по асфалта. \"Ауди“-то било шофирано от около 50-годишен мъж, с който пътували две млади момчета. Всички те се разминали невредими при произшествието. По превозните средства са нанесени материални щети, но и те не са сериозни.   Полиция е идвала на местопроизшествието, но водачите казали, че нямат претенции един към друг и ще си съставят двустранен протокол за ПТП. Превозните средства са спрени извън пътното платно и движението по натоварения международен път не е затруднено.", "date": "2018.03.09", "title": "Софийски ТИР влачи врачанско Ауди на пътя Е-79 край Мездра"}
{"url": "http://www.faktor.bg/bg/articles/napadnaha-ekip-na-speshna-pomosht-v-novachene", "text": "Нападнаха екип на Спешна помощ в ботевградското село Новачене. Инцидентът е станал днес преди обед, след като екипът е бил извикан по сигнал за жена, получила хипертонична криза.  Близки на болната са нападнали, удряли и блъскали шофьора на линейката и фелдшера след отказа им да допуснат в превозното средство да се качат роднини на жената, съобщава БНР.  Екипът на Спешна помощ е подал сигнал в полицията.  От пресцентъра на МВР съобщиха, че сигналът в РУ-Ботевград е получен около 11.30 часа, а след овладяването на ситуацията пациентката била транспортирана безпроблемно до болницата в Ботевград.  Полицейските служители проявили съпричастност и осигурили на сестра й транспорт до болничното заведение. За извършените от нея действия й е съставен протокол за предупреждение, добавят от пресцентъра на вътрешното министерство.  Случаят се разследва.", "date": "2018.03.09", "title": "Нападнаха екип на Спешна помощ, отказал на роднините да се качат в линейката"}
{"url": "http://www.faktor.bg/bg/articles/slavi-trifonov-obyavi-sledvashtiya-si-hod", "text": "Слави Трифонов вече започва да работи по програмата, с която да смени статуквото в страната и да превърне България в модерна държава. Това се разбра от публикация на тв водещия в официалния му фейсбук профил. Освен това шоу-политикът ще продължи с интервютата в кастинга за партийния му проект. Причината е, че още много хора от страната и чужбина искали да го последват. \"Уважаеми сънародници - пише Трифонов, - тъй като ненавиждам общите приказки, а уважавам конкретиката, ще проведа срещи с всички избрани българи от последното събеседване и ще започнем да изработваме конкретни, практични и реални стъпки по отношение на смяната на сегашното статукво и превръщането на България в модерна държава. Освен всичко това, тъй като получаваме още много предложения от българи в България и по света, които искат да се включат, ние ще проведем още събеседвания, за да изпълним безусловно своите цели, така че всички българи, които искат да се включат и имат необходимия капацитет и качества са добре дошли.\"", "date": "2018.03.09", "title": "Слави Трифонов обяви следващия си ход - набира още кандидат-политици"}
{"url": "http://www.faktor.bg/bg/articles/politika/hlyab-i-pasti/140-godini-shizofreniya-s-rusiya-ili-protiv-neya", "text": "Да погледнем следните две констатации:  Въпреки, че през 19 век ние българите се преборвме за своята културно-просветна автономия в лицето на Българската екзархия и въпреки подкрепата, която получаваме от европейските сили на Цариградската конференция през 1876 година, без Руско-турската война обявена от Александър II, император и самодържец Всерусийски, Московски, Киевски, Владимирски, Новгородски; цар Казански, цар Астрахански, цар Полски, цар Сибирски, велик княз Смоленски, Литовски, Финландски, Естонски, Литвански, Български (на Волжка България), господар и владетел Туркменистански и Арменски и прочие, и прочие..., подпомогнат от храбрата войска на съюзника си кралят на Румъния, ние българите можеше и да не получим автономно княжество в границите определени по-късно от Берлинския конгрес и автономия в рамките на Източна Румелия. Можеше да имаме съдбата на арменците.  През следващите 140 години политиката на Русия (царска, червена, „президентска“) към България неизменно се е характеризирала с брутален натиск и очакване за пълно и безпрекословно подчинение. При всеки конфликт, който България е имала, с която и да е от православните нации на Балканите, Русия винаги е заставала срещу нас, или най-малкото витиевато е отказвала да ни подкрепи. Човек трябва да е наистина крайно пристрастен, за да не признае, че и двете констатации са верни. България дължи Освобождението си на Русия. Веднъж освободена, България не може да очаква  Как обаче българинът може да постигне душевен мир, със съзнанието, че и двете констатации са верни? Психиатрите може би ще кажат, че не може. Или поне, че ще е много трудно. Как да постъпим? От благодарност към Русия да търпим да бъдем малтретирани, или с риск да бъдем обвинени в черна неблагодарност да се борим за своята свобода и достойнство? Тежка дилема, която е измъчвала Стамболов, Захари Стоянов, Иван Вазов... Тя продължава да ни мъчи и днес. Великаните на българското национално освободително движение като Раковски, Левски и Ботев са осъзнавали, че който ни ‚освободи“, той ще ни „завладее“. Но най-страшното е когато освободителят завладее душите на голяма част от населението и след това жестоко злоупотребява с тях. Виждаме как доскорошни български комунисти, при чието управление на Коледа и на Великден по телевизията дори не се споменаваше, че има такива празници,   Как да си обясним това? Много просто. Делението комунизъм – антикомунизъм е било само едно случайно отражение на далеч по-дълбочинен конфликт, който разкъсва българското общество вече 140 години. Да сме с Русия, или да сме против нея? Това ни шизофернира от 19 век насам! Докато „социализмът“ е някаква модерна европейска теория, влиянието ѝ у нас е маргинално. Когато обаче се слага равенство между комунизъм и Русия, значима част от населението ни „изкрейзва“. В периоди, когато няма остро противипоставяне между Русия и Запада, ние се опитваме както е казал Бай Ганьо „да се прегърнем и с руснака и с германеца“. В един такъв период успяхме да се присъединим ктм НАТО и Европейския съюз. Но когато този меден месец приключи, българското общество отново бе раздвоено. Искаме, или не искаме, у нас има много русофили. В тяхната представа за света, модерна България дължи съществованието си на Русия, националните катастрофи са ни сполетели, защото не сме координирали (а когато е нужно и подчинили) националните си амбиции с генералния руски интерес, съветската окупация на България всъщност ни е предпазила от нови териториални загуби, по време на „социализма“ сме станали „космическа сила“, а под „американското робство“ сме били декласирани и на път да бъдем унищожени. Тези хора свързват тези си твърдения със силна емоция и не се влияят от реалните факти. Когато ни обясняват, колко сме пропаднали днес, те не ни сравняват с Русия, или с някои от нейните сателити, а например с Гърция. Как „фалирала Гърция“ давала далеч по-големи пенсии отколкото България? Не можете да ги убедите, че това е защото Гърция не преживя „социализма“ и е под „американско робство“ от Втората световна война насам. Може да им кажете, че купонната система и режимът на тока в края на 80-те години са естественият резултат от комунистическия експеримент, но те ще продължат да ви повтарят „опорките“, макар при „социализма“ да са ходили най-много с карта на море, а наскоро да са се върнали от „много евтина“ екскурзия в Италия, или Испания.  Понякога се стига до истинска шизофренност. Български „патриоти“ късат знамето на Косово и го обявяват за „фалшива“ държава, макар България да е водила серия от войни, за да спре сръбското проникване по Мораво-вардарската долина. А един професор русофил наскоро осъди усилията за интегриране на Западните Балкани в ЕС и НАТО. Това бил американски план да се прекъсне влиянието на Русия, Турция и Китай. Той дори не си направи труда да обясни какво лошо има в това за България?  Комплексът: „какво сме ние българите без Русия?“ има своите дълбоки исторически основания. Но като нация се нуждаем не от обяснение на този комплекс, а от неговото преодоляване. Трябва да помним миналото, но трябва и да планираме за бъдещето.  Руският патриарх не си изпусна нервите, когато обяви, че си отива огорчен. Той не беше у нас, за да спечели сърцата и душите на българите. Той дойде за да ни се накара, да ни напомни,  че сме предатели,  да поиска от нас коленопреклонно подчинение. Така са се отнасяли към нас вече 140 години и са виждали, че това не променя отношението на много, ама много българи към Русия. Докато това е така, нямаме причина да очакваме промяна в руското отношение към нас. Нещата може би ще се променят, когато престанем да се терзаем и с голямо мнозинство кажем на Русия: Не сме неблагодарни, но си имаме свои планове. Спасибо и до свидания!", "date": "2018.03.09", "title": "140 години шизофрения – с Русия или против нея"}
{"url": "http://www.faktor.bg/bg/articles/es-otvrashta-na-udara-na-tramp", "text": "Вицепредседателят на Европейската комисия Юрки Катайнен съобщи, че Европейският съюз е готов да отговори срещу решението на президента на САЩ Доналд Тръмп да наложи вносни мита върху стоманата и алуминия, предава AFP. „Готови сме и ще бъдем готови при нужда да използваме балансиращи мерки“, заяви Катайнен. Той допълни, че въпреки това, ЕС все още подкрепя провеждането на преговорите, с които спорът да бъде решен.", "date": "2018.03.09", "title": "ЕС отвръща на удара на Тръмп"}
{"url": "http://www.faktor.bg/bg/articles/novini/svyat/ft-otroveniya-ruski-razuznavach-skripal-e-rabotil-za-zapadnite-sluzhbi", "text": "Бившият полковник от руското ГРУ Сергей Скрипал, който живее във Великобритания след като беше разменен през 2010 годипна, е продължил да работи за спецслужбите на западните страни, твърди Financial Times като се позовава на собствени източници. Макар че не е бил оперативен източник, Скрипал е консултирал западните спецслужби. Според анонимния източник от британското разузнаване, той е обсъждал възможностите и методите на работа на руското разузнаване с \"приятелски\" шпионски агенции. \"Той беше полезен в течение на отграничен период. Макар че това не беше шпионаж, но продължиха да го използват\", твърди източника. Скрипал, например, е разказал на западните спецслужбми за каналите за проникване на руски разузнавачи на Запад.  \"Как проникват на Запад, как вербуват, как противодействат - тези въпроси са особено важни за обучението на нашите агенти\", обяснява източникът каква работа е вършел Скрипал.", "date": "2018.03.09", "title": "FT: Отровения руски разузнавач Скрипал е работил за западните служби"}
{"url": "http://www.faktor.bg/bg/articles/novini/balgariya/pensiite-na-1-2-mln-dushi-u-nas-sa-pod-praga-na-bednostta", "text": "Около 1,2 млн. са пенсионерите, чиито размер на пенсиите е под актуалния размер на линията на бедност – 321 лв. Това каза социалният министър Бисер Петков по време на парламентарен контрол днес. Той обясни, че това, което прави правителството, е чрез т.нар. еднократни допълнителни суми да подпомага именно тези пенсионери, а това става два пъти в годината. „Бюджетът на държавата за обществено осигуряване е с голям дефицит и мерките, които бяха предприети, целят да се постигне оптимален баланс между адекватност на пенсионните плащания и финансова стабилност на системата“, каза още министър Петков. Той отбеляза, че през юли 2018 г. отново ще бъдат преизчислени пенсиите за трудова дейност с по-високата тежест на една година осигурителен стаж. За 2018 г. тежестта на една година осигурителен стаж в пенсионната формула е 1,169 на сто, като процентът на нарастване в сравнение с този през 2017 г. е 3,8 на сто, посочи министърът.", "date": "2018.03.09", "title": "Пенсиите на 1,2 млн. души у нас са под прага на бедността"}
{"url": "http://www.faktor.bg/bg/articles/novini/svyat/zadava-li-se-tsyalostna-shpionska-voyna-mezhdu-rusiya-i-velikobritaniya", "text": "Не познавам нито един човек, който да вярва, че през 2013 г. Борис Березовски се е самоубил в жилището на бившата си жена. Не ми се вярва и на мен. Борис Абрамович, с когото имахме бегло познанство, през живота си бе извършил куп недостойни постъпки, вероятно и престъпления. Същевременно (в което мнозина, но не и аз, ще съзрат парадокс) беше вярващ човек и знаеше със сигурност, че самоубийството е смъртен грях и води направо към ада. Березовски е сред 14-те души, пристигнали от Русия, чиято смърт и до днес буди подозрения у мнозина във Великобритания. Разследването може да бъде подновено, ако правителството на Нейно величество се вслуша в призива, отправен от председателката на парламентарната комисия по вътрешни работи Ивет Купър. Тя прикани кабинета да разпореди нови следствия по тези 14 смъртни случая. Петнайсети и шестнайсети можеха да станат бившият полковник от руското Главно разузнавателно управление Сергей Скрипал и дъщеря му Юлия. Те бяха открити в безсъзнание на пейка в центъра на град Солсбъри в Югоизточна Англия. Осъден през 2006 г. в Русия за държавна измяна и разменен четири години по-късно за Ана Чапман и други руски агенти, Скрипал от осем години живееше на острова. Днес двамата с дъщеря му Юлия са в болница, в критично състояние. А министерският кабинет бе свикан на специално заседание. Хора от тайните служби и полицията разказаха на министрите какво се знае днес за случая, поверен на отдела за борба с тероризма към Скотланд Ярд. Външният министър на Обединеното кралство Борис Джонсън заяви в Камарата на общините, че ако се получат доказателства за \"руска следа\" в делото Скрипал, Лондон ще предприеме ответни мерки - включително евентуален бойкот на световното по футбол. Остана впрочем неясно дали хипотетичният бойкот ще включва английските национали (единствения британски отбор, стигнал до финалите на СП 2018) или ще означава само официални британски представители да не участват в церемонията за откриване на шампионата в Русия. Подозренията веднага се насочиха към Москва - никой в кралството още не е забравил убийството на Александър Литвиненко. Скандалът се очертава да е шумен и сериозно да навреди на традиционните канали за руско влияние във Великобритания. Става дума главно за онези, които обслужват интересите на руски олигарси и семействата им - банкери, фирми, предлагащи суперлуксозни имоти, юридически кантори. Сред потенциалните \"агенти за влияние\" се споменават лобистите за енергийни компании, действащи в Русия, някои журналисти - главно (но не само) от левия спектър, също и редица депутати от парламента, най-вече евроскептици и изолационисти. Но за разлика от континентална Европа на преден план тук не е десницата, а Лейбъристката партия. От 2015 г. контролът върху ръководството й е в ръцете на левите ултраси. Партийният лидер Джереми Корбин е стар приятел на покойници като Съветския съюз, Уго Чавес и Фидел Кастро. И никак не обича НАТО и САЩ. Литвиненко и Березовски загинаха още преди сегашната студена война номер две между Кремъл и Запада. Историята със Скрипал се случи в разгара й. Това ни кара да виждаме особен смисъл в станалото. В Лондон и по-специално в тайните служби мнозина отдавна ги сърбят ръцете да отмъстят не само на Кремъл, но и на собствените си елити заради очевидното нежелание да разследват как са умрели опонентите на Москва на британска територия. Опасения да засегнат бизнеса на \"Бритиш петролиъм\" и на \"Роял Дъч Шел\" в Русия, също и страх от нови специални операции на Москва принуждаваха първо кабинета на лейбъриста Гордън Браун, после и този на премиера консерватор Дейвид Камерън, да потушават всички скандали \"с руска следа\" в тях. Нещата леко се промениха, след като избухна руско-украинската война. Случаят със Сергей Скрипал дава шанс на привържениците на твърдия курс в Лондон. Още повече с оглед на обвиненията в твърде мек подход, бездруго отправяни към сегашното правителство на Тереза Мей в Брюксел, където текат преговори за излизането на Великобритания от ЕС. Тази история крие и още един аспект. Както заяви в \"Гардиън\" бившият му московски кореспондент Люк Хардинг, през студената война, а и след това враждуващите специални служби спазвали едно неписано правило: страните, помилвали и разменили чуждите шпиони срещу свои, след това не закачат бившите си противници, нито ги заплашват. Това дава възможност да се поддържа доверие между правителствата - в случай, че пак се наложи размяна на изобличени агенти. Сметне ли Лондон, че руските служби са нарушили негласната договорка, освен нови разследвания на тайните от последно време, включително смъртта на Березовски, ни чака и цялостна шпионска война между Русия и Обединеното кралство.", "date": "2018.03.09", "title": "Задава ли се цялостна шпионска война между Русия и Великобритания?"}
{"url": "http://www.faktor.bg/bg/articles/yotova-razocharovana-che-kabinetat-otteglil-istanbulskata-konventsiya-ot-parlamenta", "text": "Вицепрезидентът Илияна Йотова изрази разочарование от решението на правителството да изтегли от парламента ратификацията на Истанбулската конвенция. На форум за правата на жените Йотова заяви, че \"политиката за равнопоставеност на половете е все по-надолу в дневния ред на обществото\", предаде БНР.  Работещите бедни, работещите безправни и работещите в сивата икономика са предимно жени, смята вицепрезидентът. Според нея статистиката крие разликата в заплащането при равни условия на труд и отнети социални права.  “Правото на майчинство, социални услуги, разликата в пенсиите, няма допълнителен стаж, няма допълнителни години и професионална дейност. И за съжаление, в 21-ви век започнахме да говорим за съвременно робство\", каза тя.  По повод дебата около Истанбулската конвенция Йотова коментира: \"В бурния поток от популистки изказвания най-малко се чу гласът на жертвите, на тези, които страдат от домашно насилие. В деня, в който конвенцията бе изтеглена от Народното събрание, едно младо момиче в България, в столицата, загуби живота си, зверски пребито от приятеля си\". Вицепрезидентът бе един от основните застъпници за ратификацията на конвенцията от българския парламент.", "date": "2018.03.09", "title": "Йотова разочарована, че кабинетът изтеглил Истанбулската конвенция от парламента"}
{"url": "http://www.faktor.bg/bg/articles/vanshno-nyama-da-reagira-na-antibalgarskoto-predavane-po-rusiya1", "text": "Министерство на външните работи на България няма да реагира на антибългарско предаване, излъчено по руска държавна телевизия, изпълнено с обиди към управляващите и народа на страната, по повод разговора между президента Румен Радев и руския патриарх Кирил. Става въпрос за шоуто \"Вечер\", излъчено на 6 март вечерта по канал \"Россия 1\". Негов водещ е журналистът Владимир Соловьов, а участниците - политици и журналисти, анализатори, близки до Кремъл, и един депутат от опозиционната партия \"Яблоко\". (виж   повече от скандалното предаване) По време на предаването българските управляващи бяха определени като \"предатели и негодници\", българският президент Румен Радев като \"човек в кавички, продал своята вяра и своя народ\", който се е продал на \"божество на содомитите\", българският народ - като приятели със \"содомитите американци и клалите ги турци\", и бе заявено, че и на украинския, и на българския народ трябва \"да се помогне да си смени ръководството\".  \"Бихме искали да Ви обърнем внимание, че: Министерството на външните работи не коментира мнения на граждани, изразени в телевизионни предавания. Доколкото става ясно от записа, участниците в предаването изразяват лично мнение, а не официални позиции на институции\", коментират пред \"Дневник\" от МВнР.", "date": "2018.03.09", "title": "Външно няма да реагира на антибългарското предаване по \"Россия1\""}
{"url": "http://www.faktor.bg/bg/articles/novini/balgariya/mareshki-da-se-razgranichim-i-ot-simeonov-i-ot-siderov", "text": "\"Парламентът да се разграничи с декларация от \"изказвания на самозабравили се политически лидери\", поиска лидерът на \"Воля\" Веселин Марешки.   Повод са изказванията на вицепремиера Валери Симеонов по адрес на руския патриарх Кирил и на партньора му в коалицията \"Обединени патриоти\" Волен Сидеров за Израел.  Според Марешки, в национален ефир Волен Сидеров е направил нещо абсолютно недопустимо за един депутат, още повече лидер на партия от управляващата коалиция.  \"В опитите си да осъди нелепите изказвания на своя партньор Валери Симеонов по отношение на руския патриарх Кирил, Сидеров го надмина. Представяте ли си, казва г-н Сидеров, вицепремиер на България казва нещо за главния равин на Израел, той е такъв, онакъв, еди какъв си\", коментира Марешки.  От \"Воля\" ще предложат следваща седмица на Председателския съвет на Народното събрание да бъде приета декларация, с която депутатите да се разграничат и от изказванията на Сидеров и на Симеонов.", "date": "2018.03.09", "title": "Марешки: Да се разграничим и от Симеонов, и от Сидеров"}
{"url": "http://www.faktor.bg/bg/articles/simeonov-kogato-chovek-kazva-istinata-nyama-za-kakvo-da-se-izvinyava", "text": "\"Аз не чувствам никаква вина, защото човек, когато казва истината, няма за какво да се извинява\". Така обясни отказа си да се извини за думите си към руския патриарх съпредседателят на \"Обединени патриоти\" Валери Симеонов пред журналисти на гара Буново. Вицепремиерът участва в отбелязване на годишнината от взрива във вагон за майки с деца по време на възродителния процес. Валери Симеонов допълни, че винаги обмисля внимателно какво казва, а в конкретния случай думите му били \"изключително премерени и точни\". \"Даже съм спестил доста факти около личността на Владимир Гундяев, както е името на патриарх Кирил, допълни вицепремиерът. Симеонов каза, че вече е обсъдил темата с премиера Бойко Борисов, като предстоят и разговори с другия съпредседател на \"Обединени патриоти\" Волен Сидеров. В отговор на въпрос вицепремиерът каза, че управляващата коалиция може да оцелее и без него, и неговата партия.", "date": "2018.03.09", "title": "Симеонов: Когато човек казва истината, няма за какво да се извинява"}
{"url": "http://www.faktor.bg/bg/articles/novini/balgariya/noshtniyat-transport-v-sofiya-tragva-ot-7-april", "text": "Нощният транспорт в София тръгва от 7 април. Това съобщи зам.-кметът по транспорта Евгени Крусев.  Ще има 4 линии.  Билетът ще струва 2 лева, като ще се купува от кондуктор в превозното средство и ще важи са всичките нощни линии.  Те ще имат една обща спирка на площад „Княз Александър I”, от която пътниците ще могат да се прекачват.  Автобусите ще се движат с интервал от 40 минути.", "date": "2018.03.09", "title": "Нощният транспорт в София тръгва от 7 април"}
{"url": "http://www.faktor.bg/bg/articles/borisov-1-7", "text": "\"Няма спор за никого, и за тези, които хейтят, че ЕС е най-доброто място за жовеене в света. Аз съм живял и по времето на СССР, и на СИВ. Каква радост беше да идем навън. Аз покрай спорта имах възможност да ида и в Братислава, и в Париж. Сега навсякъде е еднакво. С тези думи се обърна премиерът Бойко Борисов към участниците във форума на ЕНП в София,  с който европейската десница прави първа крачка към европейските избори догодина. Да погледнем предизвикателствата и навреме да отчитаме подлостите. Бившият австрийски канцлер падна заради мигрантите. В колко съвета това, което предлагах, се приемаше като ерес? Кое население ще приеме стотици хиляди непознати хора отвън? В Щатите, Канада, Австралия си въведоха ред на границите! След 3 г., като отидох сега в Бавария, ме чуха. Защо 5-6 месеца Германия не може да направи правителство, при положение, че се къпе в пари? Защото подплашихме населението си! Затворете си границите, оправете си КПП-тата. Когато за пръв път го предложих, бях обявен за най-нехуманния човек. Ако не го направи сега, хората няма да се успокоят. Ще влизат толкова, колкото можем да интегрираме. За другите ще плащаме да стоят близо до родните си места\", за това призова българският премиер. Борисов изтъкна, че България се справя с границата с Турция, но проблемът идва откъм Шенген, затова настоя общността да побърза със споразумението си с Анкара. 26 милиарда евро харчи ЕК за мигранти, подчерта Борисов и поиска по-бързо силен бюджет за отбрана. \"Ако продължаваме да шикалкавим, ще почнат да ни бичат, и то не социалистите, а националистите и популистите. Защото хората ги е страх, и ако не отговорим на страха, нищо друго не ги интересува\", подчерта българският премиер. По думите му в България избират ГЕРБ толкова години, защото нямат неизпълнено обещание.  „Надявам се ЕНП да е най-силна, за да може да се отстояват политиките, които ще обещаваме. В България нас ни избират толкова години, защото нямаме неизпълнено обещание. Ако е било лесно, да са го направили преди нас“, подчерта Борисов. „Кохезионната политика трябва да продължи. Тя трябва да остане за всички страни. След като ги няма вноските от Великобритания, единственият шанс е да се повиши вноската за всички страни“, коментира Борисов.  По думите му ще трябва политически натиск от страна на ЕНП към съответните държави, защото на базата на изборите, всички ще изпратят депутати в европарламента.  Според Борисов огромна част от жп инфраструктурата през България, София, Белград, Будапеща, Загреб, Любляна, Виена, Мюнхен е готова.  „Другият коридор, който е много важен, е номер 8. Не дадем ли перспектива на държавите от Западните Балкани, ще оставим една черна дупка, която да генерира несигурност. Да бъде сфера на чужди влияния. Младите хора да четем повече история. Младите поколения не помнят социализма, фашизма, войните, а това са чудовищни неща, които могат много бързо да ни се случат, особено на Балканите. ЕС трябва да отрегулира отношенията си с големите ни съседи – Русия и Турция. Без да работи споразумението с Турция, миграционният поток ще върви и ще счупи Европа. Догодина ще преживеем първите големи разочарования и това ще доведе до катастрофа, ако не вървим и не предпазим хората от техните страхове. Тези, които са икономически мигранти, ще въведем ред. България си е изградила съоръжение, впоследствие ЕК го оцени, даде ни 160 млн. евро“, добави Борисов. Според него така се пази граница.  „Отговаряме на първата атака на популисти и социалисти. Общата европейска отбрана – нека колегите да направят сметка колко пари струва всичко, което по плановете на НАТО ще струва на ЕС“, каза още Бойко Борисов.  \"Той е най-дългогодишният ни премиер, който води силно и всеотдайно председателство\" - заяви зам.-шефа на ЕНП Дара Мърфи след словото на Бойко Борисов, след което залата аплодира Борисов.", "date": "2018.03.09", "title": "Борисов: България опази границата, но Шенген не работи"}
{"url": "http://www.faktor.bg/bg/articles/novini/svyat/atentator-samoubiets-se-vzrivi-v-kabul", "text": "Атентатор-самоубиец се взриви в афганистанската столица Кабул, най-малко седем души са загинали. \"Нападението изглежда беше насочено срещу събралите се да отдадат почит на Абдул Али Мазари, политически лидер от шиитското малцинство на хазарейците, убит от талибаните през 1995 г.\", съобщи заместник-говорител на вътрешното министерство, цитиран от Reuters. Атентаторът бил спрян на контролен пункт и именно там задействал взривното устройство. При атаката са загинали един полицай и шестима мирни граждани. Групировка, свързана с Ислямска държава, пое отговорността за серия от нападения срещу шиитски джамии и места, където се събират хазарейци. Много афганистански и западни представители", "date": "2018.03.09", "title": "Атентатор-самоубиец се взриви в Кабул"}
{"url": "http://www.faktor.bg/bg/articles/zigmar-gabriel-otkaza-ministerski-post-v-koalitsionnoto-pravitelstvo-na-merkel", "text": "ействащият германски външен министър Зигмар Габриел заяви, че няма да участва в новото коалиционно правителство на канцлера Ангела Меркел с неговите съпартийци - социалдемократите, предаде \"Ройтерс\", цитирана от БТА. Съгласно коалиционното споразумение страните се договориха Германската социалдемократическа партия (ГСДП) да избере кой да бъде външен министър. Очаква се това да е досегашният министър на правосъдието Хайко Маас. Във \"Фейсбук\" Габриел, бивш лидер на ГСДП, заяви, че е бил уведомен от новите партийни водачи Олаф Шолц и Андреа Налес, че няма да е част от новото правителство. \"Да служа на партията си бе голяма чест за мен и аз съм дълбоко благодарен за това\", каза той. Първоначално, още преди приключването на коалиционните преговори, се предполагаше, че заради добрата си работа на правителствени длъжности Габриел ще оглави външното министерство и в новото правителство. После стана известно, че поста се готви да заеме вече бившият председател на ГСДП Мартин Шулц. След като беше засипан с критики, че е нарушил редица предизборни обещания обаче, Шулц се отказа и се оттегли като партиен лидер, припомня ТАСС. На предишната си работа Маас прокара амбициозен закон, който принуди компании като \"Фейсбук\" и \"Туитър\" да премахват незабавно реч на омразата. Той е яростен критик на крайнодясната партия \"Алтернатива за Германия\", на расизма и антисемитизма. Маас въведе закон за реабилитиране и компенсация на хиляди хомосексуални мъже, преследвани и вкарвани в затвора според стар германски закон.", "date": "2018.03.09", "title": "Зигмар Габриел отказа министерски пост в коалиционното правителство на Меркел"}
{"url": "http://www.faktor.bg/bg/articles/novini/svyat/the-washington-post-administratsiyata-na-tramp-podgotvyala-kanal-za-vrazka-s-kremal", "text": "Малко преди встъпването в длъжност на президента Доналд Тръмп, представители на неговата администрация са опитали да организират секретен канал за връзка с Кремъл, твърди The Washington Post позовавайки се на информирани източници от екипа на специалния прокурор Робърт Мълър, който разследва руската намеса в американските президентски избори. Според информация, с която разполага следствието, основателят на частната военна компания Blackwater Ерик Принс се е срещнал на Сейшелските острови през януари 2017 година с ръководителя на Руския инвестиционен и доверено лице на Путгин Кирил Дмитриев. В показанията си пред Конгреса Принс твърди, че пътуването е било с частен характер и случайно се е срещнал с Дмитриев. Но бизнесменът Джордж Нейдер свидетелствал, че срещата е предварително подготвена така че представител на преходната администрация на Тръмп да се срещне с пратеника на Кремъл и да бъдат обсъдени бъдещите отношения между Русия и САЩ.  Найдер не само е подготвил срещата, но и е присъствал на нея. На срещата Дмитриев представлява Путин, Принс - преходната администрация на Тръмп.", "date": "2018.03.09", "title": "The Washington Post: Администрацията на Тръмп подготвяла канал за връзка с Кремъл"}
{"url": "http://www.faktor.bg/bg/articles/21-choveka-v-bolnitsa-sled-otravyaneto-na-dvoyniyat-agent-kripal", "text": "Най-малко 21 души са били приети в болница в Солсбъри след отравянето на двойния агент Сергей Скрипал и дъщеря му, предадоха световните информационни агенции, цитирани от news.bg. От тях за лечение са останали трима.  Сред тях е и полицаят, открил в безпомощно състояние на пейка 66-годишния мъж и дъщеря му. Скрипал все още е с опасност за живота, според здравните власти. За дъщеря му прогнозите са по-добри.  По-рано беше съобщено, че баща и дъщеря са били отровени с \"много рядко\" нервнопаралитично вещество.  Великобритания ще отговори по подходящ начин, ако доказателствата покажат, че Москва е организирала атаката срещу двамата. Това предупреди британският премиер Тереза Мей.  Британски медии и някои политици спекулират, че Русия вероятно стои зад атаката, докато Москва твърди, че това е поредната антируска пропаганда. Скрипал преди няколко години бе участник в голямо шпионско дело. Той е осъден в Русия за работа на британското разузнаване МИ-6. По-късно Русия го обмени при размяната с граждани, обвинени в шпионаж, но в полза на Русия. В това число беше и Анна Чапман. След това бившият сътрудник на ГРУ получи убежище във Великобритания. По информация на вестник The Sun, преди няколко години Скрипал се е обърнал към британската полиция, защото се опасявал за живота си. За последните няколко години той загуби почти цялото си семейство - в авиокатастрофа загина съпругата му. Загинаха неговият брат и син. Единствено дъщеря му остана жива.", "date": "2018.03.09", "title": "21 човека в болница след отравянето на двойният агент Скрипал"}
{"url": "http://www.faktor.bg/bg/articles/zhozef-dol-sotsialistite-zavizhdat-zashtoto-boyko-borisov-e-nay-uspeshniyat-shef-v-evropa", "text": "Президентът на Европейската народна партия (ЕНП) Жозед Дол се срещна с кметовете и председателите на Общински съвети от цялата страна, избрани с листата на ГЕРБ. Разговорът се проведе преди началото на форума на Групата на ЕНП в Комитета на регионите, който се провежда в София в момента.  Президентът на ЕНП бе категоричен, че България трябва да е горда с председателството на Съвета на ЕС. “От вчера съм в България и усетих, че социалистите са много завистливи за всичко, което ГЕРБ прави тук. Според мен българските социалисти не същестуват откакто България пое Председателството, защото Бойко е най-успешният шеф в Европа. Единственият начин да се покажат е да говорят за Бойко и какво прави Бойко”, коментира Дол. Жозеф Дол поздрави българските градоначалници за успешното развитие на българските региони в последните години. По думите му, управляваните от ГЕРБ населени места са придобили истински европейски облик в последните години. Президентът на ЕНП подчерта, че българските градове и села се развиват непрекъснато и изрази увереност, че стандартът на живот на всички български граждани ще бъде усезаемо подобрен под ръководството на тези кметове.  Градоначалниците от своя страна изразиха благодарността си към ЕНП и заявиха, че европейската солидарност и финансирането на важните за българите проекти от страна на ЕС е от изключително значение за всички населени места в страната. Всеки от българските кметове даде своите убедителни доводи пред Дол защо кохезионната политика не трябва да се променя като дадоха примери от регионите, които управляват. Президентът на ЕНП подчерта, че страната ни е сред отличниците в тази сфера и заяви, че кохезионната политика е важна не само за България, но и за целия ЕС, защото обединява страните-членки. “България се доказа като надежден партньор и отговорна страна-членка на ЕС. Кохезионната политика намалява разликите между държавите и това се вижда в много от българските градове, придобили европейски облик в последните години”, обясни още Жозеф Дол. По време на срещата си с българските кметове и председатели на Общински съвети от цялата страна президентът на ЕНП изрази задоволството си, че те живеят с проблемите на хората на населените места, които ръководят. Жозеф Дол поздрави градоначалниците от ГЕРБ, че взимат добри и мъдри решения, с които разрешават проблемите на хората. Той ги посъветва да следват примера на зам.-председателя на ГЕРБ Цветан Цветанов, който е направил така, че т.нар. политическите елити да остават на равнището на проблемите на хората. “Вие познавате семействата, развитието на регионите, работните места, вие сте корените на вашата партия –ГЕРБ. Благодаря на моите приятели Бойко и Цветан, които ме послушаха при формирането на ГЕРБ и днес успеха на България се основава на отношението на ГЕРБ към всеки човек”, добави Дол. Той бе категоричен, че успехите, иновациите и развитието на региони като София, Варна, Бургас, Габрово и други се дължат на силните кметове от ГЕРБ. Жозеф Дол изтъкна, че Пловив е Европейска столица на културата.  Жозеф Дол подчерта, че за ГЕРБ като част от семейството на ЕНП най-важното е всички избиратели да отидат до урните и да гласуват на следващите избори, защото това е гаранция за успеха на ГЕРБ. Tой бе категоричен, че Мария Габриел е изключителен еврокомисар. “Въпреки че пое поста по време на средата на манадата тя показа, че само една решителна жена като нея може толкова бързо да се ориентира в ситуацията. Мария върши наистина страхотна работа по цифровизацията и съм сигурен, че ще докара интернет дори в най-малките селца в ЕС”, добави той и коментира, че това ще бъде печеливш ход за ГЕРБ преди изборите за Европейски парламент.", "date": "2018.03.09", "title": "Жозеф Дол: Социалистите завиждат, защото Бойко Борисов е най-успешният шеф в Европа"}
{"url": "http://www.faktor.bg/bg/articles/simov-se-peni-v-televizionniya-efir-simeonov-da-podade-ostavka-nyama-smisal-da-se-izvinyava", "text": "Няма смисъл вицепремиерът Валери Симеонов да се извинява за думите си по адрес на руския патриарх Кирил - трябва веднага да подаде оставка! Това заяви пред Би Ти Ви депутатът от БСП Александър Симов.  Той добави, че не приема напълно казаното от руския патриарх при срещата му с президента Румен Радев, когато той си позволи на висок тон да критикува държавата, че отдава почит на воините от всички народи, които са загинали за нашата свобода. Според Симов обаче позицията на Кирил донякъде е разбираема. \"Кръвта няма цвят и националност. Не приемам напълно това, което казва патриарх Кирил, но мога да разбера тази реакция. Трябва да видим дали в това отношение българската страна няма някоя вина. Имаше периоди, в които български президент изобщо не споменаваше Русия\", припомни Симов. В същото време червеният депутат бе категоричен, че вицепремиерът Симеонов трябва незабавно да подаде оставка. \"Няма никакъв смисъл Валери Симеонов да се извинява. В такава ситуация направо се махаш от правителството. Този човек си позволи да се държи като дребен хулиганин. Ако се намираше в бургаска кръчма, да играе белот и да пие бира, добре - но така прави скандала чудовищен\" настоя Симов и продължи патетика си: „Но когато го казва вицепремиерът на България, той прави скандала чудовищен, огромен. Валери Симеонов се държи като, извинявам се, озверял фашист. В лицето на Кирил, който идва тук в институционално качество, той обижда цялата Руска православна църква. Ако Валери Симеонов смята, че това е ролята му на вицепремиер – да ни забърква в такива конфликти, то значи имаме кабинет, който ще ражда само трусове и бури“, коментира червеният депутат. Симов подчерта, че не е против това един български политик и вицепремиер да изразява позиция по този скандал, но когато думите ти приличат на нещо, написано на стените на градска тоалетна, съжалявам, мястото ти е вън от политиката, добави журналистът.", "date": "2018.03.09", "title": "Симов се пени в ТВ ефир, нарече Симеонов \"озверял фашист\", иска оставката му"}
{"url": "http://www.faktor.bg/bg/articles/novini/svyat/berlin-nareche-novite-mita-na-sasht-otkroven-protektsionizam", "text": "Министърът на икономиката на Германия Бригите Зиприс определи в петък решението на Доналд Тръмп да увеличи митата за внос на стомана и алуминий в САЩ като „чист протекционизъм“ и обида към съюзниците, предава AFP, цитиран от \"Фокус\".  „Това е протекционизъм, който обижда близките партньори като Европейския съюз и Германия и който ограничава свободната търговия“, заяви Зиприс чрез съобщение, в което се добавя още, че Берлин, след консултации с Брюксел, ще даде „ясен отговор“.", "date": "2018.03.09", "title": "Берлин нарече новите мита на САЩ \"откровен протекционизъм\""}
{"url": "http://www.faktor.bg/bg/articles/novini/balgariya/goranov-shte-se-stremim-kam-konsensus-v-pregovorite-za-byudzheta-na-es", "text": "„Българското председателство ще се стреми към гладко протичане на преговорите за бюджета на Европейския съюз”. Това обяви министърът на финансите Владислав Горанов по време на откриването на неформалната конференция на високо ниво, посветена на бъдещата Многогодишна финансова рамка (МФР), която е част от Българското председателство на Съвета на Европейския съюз, предаде Канал3. „Една от целите на днешната конференция е детайлизирането на дискусията по следващата многогодишна финансова рамка (МФР) и да подпомогнем Европейската комисия (ЕК) за предложението си за МФР през 2020 година. Свидетели сме на сериозни предизвикателства пред ЕК. Заради това темата за финансовата рамка е основен приоритет не само на българското председателство”, коментира Горанов.  Според него ролята на бюджета на ЕС е относително ограничена, тъй като размерът му е около един процент от Брутния вътрешен продукт на страните от ЕС. „Предоставянето на обществените блага и услуги се прави от националните държави, но в бюджета на ЕС трябва да се търси добавената стойност”, обясни финансовият министър. „Важно е финансирането на научно-изследователската и развойна дейност, на политиките по отбрана и миграция да става и чрез европейския бюджет. Необходимо е да се гарантира, че и по-бедните райони също могат да получат минимални стандарти от нивата на публични услуги”, добави финансовият министър.  „„Необходимо е да се гарантира, че и по-бедните райони също могат да получат минимални стандарти от нивата на публични услуги”, каза още Горанов. „ЕС е в икономически подем с подобряващи се условия на пазара на труда и на финансиране и смятам, че с умерена и градивна политическа амбиция ще се справим с тези предизвикателства и да гарантираме общата финансова стабилност и постигане на дългосрочен растеж на икономиката, заетостта и доходите”, обобщи финансовият министър. „Българското правителство смята, че е много важно преди да се съсредоточим върху размера на бюджета първо да определим приоритетите и политиките, които искаме да финансираме”, обяви от своя страна вицепремиерът и министър на външните работи Екатерина Захариева при откриването на конференцията.  „На срещата ще се опитаме да насочим ЕК за това какво мислят държавите - членки по този важен въпрос. Всеки път, когато подготвяме МФР, си мислим, че е трудно, но сега, след Брекзит, новите приоритети и наближаващите европейски избори през 2019 година, предизвикателствата са още по-големи. Затова трябва да действаме умно, без емоции и осъзнавайки голямата отговорност, която носим, каза Захариева. Важно е да се осигури баланс между новите политики, сигурност, миграция и иновации и традиционните, които вече са допринесли ЕС да е това, което е”, каза още Захариева.  „Това съчетаване е възможно, като се търси по-голяма ефективност и гъвкавост, посочи тя. Гражданите на ЕС искат от нас да осигурим сигурност за живота и здравето им, границите на Съюза и работните им места. Важно за бъдещето им е финансирането на кохезионната и общата селскостопанска политика”, допълни вицепремиерът.", "date": "2018.03.09", "title": "Горанов: Ще се стремим към консенсус в преговорите за бюджета на ЕС"}
{"url": "http://www.faktor.bg/bg/articles/karakachanov-uveri-koalitsiyata-ne-e-v-risk", "text": "Коалицията не е в риск след отказа на Валери Симеонов да се извини за нападките си срещу главата на руската църква. Това заяви министърът на отбраната Красимир Каракачанов пред журналисти по повод отказа на вицепремиера Валери Симеонов да се извини за нападките си срещу руския патриарх Кирил, предаде репортер на Агенция „Фокус“.  „Дали ще се извини или не, това си е негово лично решение. Не смятам, че с подобни думи и епитети, трябва да определяш главата на една православна църква, без значение какви политически убеждения имаш“, заяви лидерът на ВМРО.  Попитан дали коалицията може без Валери Симеонов, Каракачанов поясни, че такъв въпрос не стои на дневен ред.  „Времето лекува всичко. В един нормален човешки диалог, без излишни емоции, които се натрупаха по този случай, нещата ще отминат. По-добре е да си човек с емоции, по-добре е да имаш коалиционни партньори с емоции, отколкото такива, които нямат никакви“, допълни вицепремиерът.  \"Не приемам, който и да е външен фактор било от Изток или от Запад да квалифицира българските институции и да ги критикува. Това да изразиш позиция, с която защитаваш българските институции и това да излезеш с определени нападки срещу главата на руската православна църква е съвсем различно\", каза още Каракачанов.  Отказът на Валери Симеонов да се извини за нападките си срещу патриарх Кирил си е негов грях - в коалицията ще обсъдим какво ще правим. Това коментира председателят на ПГ на \"Обединени патриоти\" и лидер на Атака Волен Сидеров.  \"Ще обсъдим с колегите какво може да се направи. Става дума за принципи и защита на православието. Не искайте сега да предначертавам какво може да се случи. Ще разговаряме\", каза Сидеров. Попитан дали коалицията може без Валери Симеонов, Сидеров отговори, че без всеки може.", "date": "2018.03.09", "title": "Каракачанов: Няма риск за коалицията, въпреки отказа на Симеонов да се извини"}
{"url": "http://www.faktor.bg/bg/articles/novini/svyat/rusiya-shte-bori-koruptsiyata-s-elektronen-registar-na-rushvedchiite-v-stranata", "text": "Русия откри електронен регистър, в който ще се вписват данни за държавни служители, уволнени като заподозрени в корупция и изгубили доверие, пише \"Росийская газета\", цитирана от \"Дарик\". Сайтът ще предоставя свободен достъп до анкетните данни на съответния чиновник, информация за държавния орган и поста, от който е бил уволнен.   Регистърът с адрес https://gossluzhba.gov.ru/reestr/ е формиран с постановление на руското правителство от 5 март.   Според статистика на вътрешното министерство миналата година в Русия са регистрирани близо 30 000 престъпления с корупционен характер. Около 27 000 от тях са разкрити, допълва вестникът.   В анекс към правителственото постановление, утвърдено от премиера Дмитрий Медведев, се описват нарушенията, заради които едно лице може да бъде включено в \"черния списък\", посочва онлайн изданието \"Ура\". По данни на главния прокурор Юрий Чайка през периода 2016-2017 г. в Русия са били уволнени като изгубили доверие почти 1500 корупционери. По този начин се уволняват само хора, извършили груби корупционни нарушения, отбелязва \"Комерсант\".   \"Ще бъдат преброени всички рушветчии в Русия\", убеден е обаче електронният вестник \"Деита\"", "date": "2018.03.09", "title": "Русия ще бори корупцията с електронен регистър на рушветчиите в страната"}
{"url": "http://www.faktor.bg/bg/articles/novini/svyat/neveroyatno-no-fakt-kanadski-lekari-protestirat-golyamoto-uvelichenie-na-zaplatite-si", "text": "Над 700 лекари и медицински специалисти от канадската провинция Квебек са се включили в протестна петиция срещу увеличението на собствените си заплати, договорено от местните синдикални организации, съобщава \"Дарик\". Според протестиращите възнагражденията им са вече прекалено високи и непропорционални на тези на останалите здравни работници. Те настояват парите за увеличение на заплатите им да бъдат използвани за подобряване възнагражденията на медицинските сестри или да бъдат върнати в здравната система.   В писмото на медиците се посочва: \"Ние, лекарите на Квебек, вярваме в силната публична система и сме против скорошните повишения на възнагражденията, договорени от нашите медицински федерации. Това увеличение е шокиращо на фона на това, че нашите медицински сестри, санитари и чиновници имат много трудни работни условия, а пациентите ни имат ограничен достъп до медицински услуги след драстичните съкращения в бюджета през последните години и концентрирането на власт в Министерството на здравеопазването. Само нашите заплати, изглежда, са имунизирани срещу съкращенията”. Сред включилите се в протеста има най-много общопрактикуващи лекари, но също и близо по 200 специалисти, стажанти и дори студенти по медицина.   По данни на Канадския институт за здравна информация, публикувани през септември 2017 г., средната заплата на един лекар в Квебек е 261 000 щатски долара годишно, които се плащат за неговата болнична работа от Министерството на здравеопазването в Канада. Средно семейният лекар там получава 212 000 щ. д. годишно, а хирургът - 354 000 долара, като сумите не включват заплащането за извънреден труд.   Същевременно медицинското образование в страната се подпомага от бюджетите на областните управи и струва на студентите между 2500 долара и 20 000 долара на година.", "date": "2018.03.09", "title": "Невероятно но факт: Канадски лекари протестират голямото увеличение на заплатите си"}
{"url": "http://www.faktor.bg/bg/articles/novini/balgariya/r-ovcharov-po-vremeto-na-oresharski-upravlyavaha-peevski-i-tsvetan-vasilev-sas-sadeystvieto-na-dogan-i-stanishev", "text": "\"По времето на Пламен Орешарски не управляваше БСП. Управляваха Делян Пеевски и Цветан Василев със съдействието на Ахмед Доган и Сергей Станишев, така че не може да се приписват на БСП несгодите в енергетиката през този период\", заяви пред бТВ бившият енергиен министър от БСП Румен Овчаров.  \"Сделката за ЧЕЗ е замислена като тайна продажба на неизвестни хора, зад които стоят определени лица, които се ползват с подкрепата на държавата. Очевидно е, че има договорка и то с участието на държавата. Това си личи от действията на КЕВР, които отказват да се намесят в сделката, а законът им го позволява. Същото важи и за арбитража. Там също има някакви договорки. ЧЕЗ се опитва да се измъкне от България по терлици в една много сложна ситуация\", коментира той. \"Уморих се да повтарям за АЕЦ \"Белене\". Световната банка никога не е финансирала атомни проекти\", завърши Овчаров.", "date": "2018.03.09", "title": "Р. Овчаров: По времето на Орешарски управляваха Пеевски и Цветан Василев със съдействието на Доган и Станишев"}
{"url": "http://www.faktor.bg/bg/articles/novini/balgariya/t-ermenkov-ubeden-sam-che-nito-partiya-gerb-nito-bsp-stoyat-zad-sdelkata", "text": "\"ЧЕЗ няколко пъти е предлагал на държавата да участва в сделката, а държавата няколко пъти е отказала. Убеден съм, че нито партия ГЕРБ, нито БСП стоят зад сделката, може да стоят внушителни фигури, които помагат със средства на Върбакова и я побутват напред. В парламента скандали няма, може да се нарекат идеологически спорове\", коментира пред БНТ депутатът от СП Таско Ерменков. Александър Иванов от ГЕРБ отрече да е имало официална кореспонденция през 2017 г. за участие на българската държава в сделка за активите на ЧЕЗ. \"Днес се очаква някакво решение от срещите, които се провеждат в Чехия. Сделката е между две фирми. Вчера се позовахме на медийна публикация, информацията свързваше г-жа Моника Станишева с Инерком\", каза той.", "date": "2018.03.09", "title": "Т. Ерменков: Убеден съм, че нито партия ГЕРБ, нито БСП стоят зад сделката"}
{"url": "http://www.faktor.bg/bg/articles/novini/balgariya/s-garnevski-iskame-da-znaem-dali-vodeshtite-mazhe-v-darzhavata-vodyat-edinna-politika-v-zashtita-na-natsionalnite-interesi", "text": "\"Поискахме разсекретяване на стенограмата, за да се види позицията на президента при срещата му с патриарх Кирил. Видяхме позицията на премиера. Искаме да видим и позицията на президента. За нас са важни позициите на първите мъже в държавата. От ГЕРБ искаме да знаем дали водещите мъже в държавата водят единна политика в защита на националните интереси\", заяви пред бТВ депутатът от ГЕРБ Спас Гърневски. \"На такива важни срещи трябва да има стенограми. Водещата роля на Русия е безспорна в тази война, но ние не можем да не почетем паметта и на финландците, поляците и всички други, които са загинали. Всяка пролята кръв за нашата свобода е ценна\", коментира той.  \"Въпросите за споровете при Обединени патриоти трябва да се зададат на тях. Аз лично не бих одобрил думите на Валери Симеонов, но те ще си решат вътре в коалицията как да действат\", заяви Гърневски.  \"Не приемам напълно това, което казва патриарх Кирил. Кръвта няма цвят. С основание се възмущаваме от подобно отношение към нас, но трябва да видим и как ние българите интерпретираме Освободителната война. Имаше държавни мъже, които дори не споменаваха името на Русия\", коментира от своя страна депутатът от БСП Александър Симов. \"За мен няма никакъв смисъл Валери Симеонов да се извинява. Той на секундата трябва да напусне правителството. Не можеш да се държиш като дребен хулиган и озверял фашист. Той не се намира в някоя бургаска кръчма да играе карти и да коментира посещението на патриарх Кирил. Той е вицепремиер и този коментар е чутовен скандал\", заяви той.", "date": "2018.03.09", "title": "С. Гърневски: Искаме да знаем дали първите мъже в държавата водят единна политика в защита на националните интереси"}
{"url": "http://www.faktor.bg/bg/articles/tsvetan-tsvetanov-1-17", "text": "Европейската народна партия (ЕНП) оценява високо работата на правителството на премиера Бойко Борисов и парламентарното мнозинство около ГЕРБ в Народното събрание. Това заяви президентът на ЕНП Жозеф Дол по време на работна закуска с председателя на Парламентарната група на ГЕРБ и зам.-председател на партията Цветан Цветанов. По време на срещата Цветанов запозна Дол с политическата обстановка в България и с изпълнението на приоритетите на Българското председателство на Съвета на ЕС. Президентът Дол подчерта, че стабилността в България, която се гарантира от работата на правителството и мнозинството, дава допълнителни гаранции за стабилността в целия регион на Балканите. От своя страна Цветан Цветанов подчерта, че стремежът на България е с гарантирането на европейските перспективи пред страните от Западните Балкани да се гарантира още повече сигурността на целия ЕС и стабилността в региона. Президентът на ЕНП Жозеф Дол и зам.-председателят на ГЕРБ Цветан Цветанов се обединиха около извода, че кохезионната политика е от изключителна важност както за региона, така и за целия ЕС и оцениха предстоящия днес форум в София на Групата на ЕНП в Комитета на регионите като отлична възможност за дебатираниране на проблемите и предизвикателствата пред отделните региони на ЕС.", "date": "2018.03.09", "title": "Жозеф Дол: ЕНП оценява високо работата на правителството на Борисов и мнозинството в НС"}
{"url": "http://www.faktor.bg/bg/articles/toma-bikov-obedineni-patrioti-na-podstavyat-pod-samnenie-stabilnostta-na-kabineta", "text": "е зная нищо повече как вървят разговорите между ЧЕЗ и Върбакова. Ситуацията  е деликатна, добре е да говорим с официалната информация, и всяка спекулация може да ни нанесе щети за милиони. Това коментира в студиото на Нова ТВ депутатът от ГЕРБ Тома Биков. Той обясни, че е на етап разговори дали държавата да придобие контролен пакет. Но докато от началото опозицията е искала държавно участие в енергетиката, то сега казва, че няма място държавата в тази сделка.  Станахме свидетели на една политическа кампания на БСП. В началото говореха, че не Гинка Върбакова, а Бойко Борисов купува ЧЕЗ. Г-жа Нинова забърка първо премиера, после ББР в скандала, от БСП създадоха паника в обществото – как тока ще спира, цената на тока ще се вдигне, с една единствена цел – да дестабилизира властта. А ние в управлението трябва да отговаряме на лъжите и в същото време да пазим интересите на държавата. Още повече, че тази сделка може да се контролира от регулаторните органи – КЕВР и КЗК, като ние сме прибавили и ДАНС, прокуратурата, посочи депутатът.  Биков обясни, че Обединени патриоти имат позиция по тази тема от много години. Но те са доста обрани, макар да смятат, че ЕРП-тата трябва да бъдат с частично държавно участие. Но всяка излишна приказка за това участие – може да бъде в противоречие с националните интереси.  Защо да не придобием всички ЕРП-та и тогава да назначим едни големи бордове, в които на паритетен признак да бъдат представени всички политически партии, попита риторично Биков. Депутатът от ГЕРБ коментира и желанието на партията да бъде разсекретена стенограмата от срещата на президента с руския патриарх, като обясни, че причината е много проста – че обществото не е получила пълна представа за какво са си говорили Радев и Кирил.  Оказа се, че няма стенограма от срещата Радев и патриарх Кирил. А я поискахме, защото ние бяхме поставени в ситуация да научаваме какво са си говорили двамата от руските медии. Ние нищо друго не знаем, освен че има сблъсък на две политически тези – тази на Русия, че само Русия ни е подарила свободата и благодарение на нея ни има като държава и нация, и българската теза, че българска държава е имало и без Русия. Смущаващи бяха заглавията в руските медии, където включително имаше и такова - Руският патриарх нагази българския президент. Ние искаме просто  да знаем дали българската президенjстка институция е защитила себе си и българското национално достойнство, аргументира се Биков. Що се отнася до изказването на Валери Симеонов, той лично никога не би използвал думите му, но мисли, че е бил воден от инстикта си да защити достойнството на българския президент от руския патриарх.  Не обсъждаме оставка на Валери Симеонов. Ние нямаме проблем с ОП, работим конструктивно в парламента, но бих искал да решат проблемите помежду си. Те обаче не поставят под съмнение стабилността на управление.", "date": "2018.03.09", "title": "Тома Биков: БСП палят скандали, а ние трябва да отговаряме на лъжите им и да пазим държавата"}
{"url": "http://www.faktor.bg/bg/articles/rumyana-kolarova-sledvashtiyat-pat-putin-mozhe-da-izprati-shofyora-sa-da-nahoka-balgarskiya-prezident", "text": "\"Бих била щастлива, ако президентът достойно е отговорил на руския патриарх, но в момента нямаме такова доказателство. Непростими пропуски няма, но наистина е много голям гаф\". Това коментира в студиото на България он Еър политологът Румяна Коларова по повод визитата на руския патриарх Кирил у нас, който си тръгна, по думите му, огорчен от България.  И не само това - Кирил размаха пръст на президента Радев при официалната среща между двамата, което предизвика скандал. Тогава от ГЕРБ  поискаха разсекретяване на стенограмата от разговора, но след отговора на Президентството се оказа, че такава няма. Коларова бе категорична, че в момента външната политика на руския президент Владимир Путин е изключително агресивна. Затова тя настоя, че реакцията на България трябва да покаже, че за нас това е недопустимо.  \"Следващият път Путин може да изпрати шофьора си да нахока българския президент\", изрази съмнение политологът. Изненадващо сходна позиция изрази и журналистката Валерия Велева, която посочи, че тонът на руския патриарх е бил неприемлив, изключително недипломатичен и няма как българската държава да го приеме. Като част от скандала тя посочи отговора на Румен Радев, за който подчерта, че нямаме доказателства, а само изявление на Президентството. \"Защо са спрени камерите след словото на патриарха? Защо администрацията на държавния глава забави публикуването на словото на патриарха? Да се опиташ да скриеш някакъв разговор, това е абсурдно! Сега Президентството е в позиция на обяснение, на догонване на фактите\", коментира Велева. \"И в двете слова на президента много ясно беше казана позицията на България по отношение на участието на Русия и другите народи в тази освободителна война. Появата на Кирил в България доведе до допълнителен разлом в българо-руските отношения\", каза още журналистът.", "date": "2018.03.09", "title": "Румяна Коларова: Следващия път Путин може да изпрати шофьора са да нахока българския президент"}
{"url": "http://www.faktor.bg/bg/articles/novini/balgariya/iliyan-vasilev-izolatsiyata-na-siderov-ot-vlastta-e-zadalzhitelna-za-natsionalnata-sigurnost", "text": "Оставането на Сидеров в управлението е голямото унижение на българската нация. Изолацията му, негова и на неговите последователи, е задължителна от гледна точка на националната сигурност. Тов изтъква в свой коментар бившият посланик в Москва и анализатор Илиян Василев. Според него по силата на участието си в управлението на страната Сидеров има достъп до държавни тайни, чувствителна информация и възможност да влияе върху ключови решения, които касаят националната сигурност. Не Валери Симеонов, а Сидеров дължи извинение към българската нация за поведението си, което уронва националното достойнство. Думите на Патриарх Кирил за българските държавници, които не можели да говорят без листче, излизат извън всякакви мислими и немислими рамки не само на протокола, но и на елементарното възпитание.  Участието на Сидеров във властта е стратегически риск, тъй като е доказал първичната отдаденост на чужд интерес, акцентира Василев.", "date": "2018.03.09", "title": "Илиян Василев: Изолацията на Сидеров от властта е задължителна за националната сигурност"}
{"url": "http://www.faktor.bg/bg/articles/novini/balgariya/tsvetanov-startirame-podgotovkata-za-evroizborite-generalna-repetitsiya-za-mestniya-vot", "text": "Основните предизвикателства пред ГЕРБ и ЕНП сега са утвърждаването на европейските ценности и преодоляването на популизма. Като системни партии през годините доказахме, че стоим близко до хората и решаваме проблемите им. Това заяви днес в София зам.-председателят на ГЕРБ и председател на ПГ на партията Цветан Цветанов на форум на групата на ЕНП в Комитета на регионите. С тази проява Европейската народна партия, заедно с ГЕРБ, поставиха началото на инициативите на местно равнище за европейските избори през 2019 г. под мотото „Европа започва във Вашето село/град/регион“. По думите на Цветан Цветанов този форум дава една добра перспектива както за България, така и за силна и обединена Европа. „Силата на системните партии е, че провеждат реални политики с видими резултати. Затова ГЕРБ участва в редица инициатива на местно и международно равнище, за да може хората да усетят промените. През изминалия програмен период българските общини са имали възможността да кандидатстват за проекти на стойност 3,3 млрд. евро, а за новия период средствата са в размер на 3,7 млрд. евро. Това е европейската солидарност на Европа“, категоричен бе Цветанов и посочи, че подготовката за новата Многогодишна финансова рамка е също едно от основните предизвикателства пред Съюза. „От ключово значение е да запазим кохезионната политика“, отбеляза зам.-председателят на ГЕРБ. „Основният приоритет на Българското председателство на Съвета на ЕС е очертаването на европейска перспектива пред Западните Балкани. Гарантирането на европейско бъдеще на страните от региона ще бъде една допълнителна сигурност за цяла Европа“, подчерта той. „Днес даваме старт на подготовката за европейските избори през 2019 г., а те на свой ред ще бъдат генерална репетиция за ГЕРБ за предстоящите местни такива по-късно през следващата година“, посочи Цветанов и уточни, че кметовете на ГЕРБ в момента представляват над 5 млн. българи. „Този наш успех обаче не е привилегия, а отговорност. Отговорност към нашите работодатели – гражданите“, категоричен бе председателят на ПГ на ГЕРБ. По думите му ГЕРБ никога не е късала връзката си с лидерите на ЕНП. Цветанов обясни, че именно тази връзка е една от причините всички за успехи на ГЕРБ. „За ГЕРБ и ЕНП няма малки и големи населени места. Всички сме част от сплотена Европа“, каза още зам.-председателят на ГЕРБ.", "date": "2018.03.09", "title": "Цветанов: Една от основните цели пред ГЕРБ и ЕНП е преодоляването на популизма"}
{"url": "http://www.faktor.bg/bg/articles/novini/balgariya/ministar-pavlova-badeshteto-na-evropa-minava-prez-stabilnostta-na-zapadnite-balkani", "text": "Бъдещето на Европа минава през стабилността и мира на Западните Балкани. Това каза министърът на българското председателство на Съвета на ЕС 2018 Лиляна Павлова по време на форум под мотото „Европа започва във Вашето село/град/регион“, предаде  „Фокус“. В дома на българското председателство в НДК се провежда срещата на високо ниво на министрите, които дебатират многогодишната финансова рамка.  \"Благодаря на ЕНП в комитета на регионите, че се съгласиха да направим срещата тук. Подкрепата на ЕНП винаги сме я имали, ще разчитаме на нея и в бъдеще. Очакваме вашите становища за бъдещата кохезионна политика, за Западните Балкани и включването на местните власти, за културното сътрудничество. Оценяваме вашата подкрепа тези становища да бъдат гласувани, защото те ще бъдат важна подкрепа за нас, за да можем да вървим напред в този дух“, заяви Павлова.", "date": "2018.03.09", "title": "Министър Павлова: Бъдещето на Европа минава през стабилността на Западните Балкани"}
{"url": "http://www.faktor.bg/bg/articles/novini/balgariya/dragomir-stoynev-nedopustimo-e-nyakoy-da-ni-razmahva-prast-ta-dori-tova-da-e-ruskiyat-patriarh", "text": "Намесването на името на г-жа Станишева  според мен е пореден опит на ГЕРБ се опита да избяга от този скандал, който вече става международен. Това обяви в студиото на Нова ТВ бившият енергиен министър Драгомир Стойнев. Той за пореден път обясни, че по времето, когато е бил министър, не му е било предлагане да преговаря за сделка с ЧЕЗ. Ако е имало такива оферти, може да се извадят такива документи, но няма. Ние от БСП  обаче смятаме, че ЧЕЗ трябва да бъде придобита от българска държавна кампания. Защото е неприемливо в момента Върбакова да разговаря от името на България с чешката страна дали държавата може да се включи в сделката. Тази дама, която е подписала да работи против държавата по време на Арбитажното дело. Тук става въпрос за контрола – ЧЕЗ трябва да бъде под контрола на държавата изцяло. Аз самият съм искал държавата да влезе в ЧЕЗ, да се оценяват активите на ЕРП-то. Тук не говорим за национализация, а държавата да участва като официален играч в сделката, държавата да стане стопанин, при съблюдаването на пазарните принципи. Защото ако в момента се приеме това, което предлага правителството, се опитваме да помогнем на Гинка Върбакова. Ако държавата влезе, тя ще гарантира финансирането на сделката. От друга страна, ще измием имиджа на Гинка Върбакова, коментира ситуацията Стойнев.  На въпрос как приема поведението на руския патриарх към българския президент и изразеното от Кирил „огорчение“, депутатът от БСП обясни: Не трябва да ни поучават как да почитаме жертвите в Руско-турската освободителна война. За мен подобно отношение към българския президент е неприемливо. Не приемам и изказванията на руския патриарх. Недопустимо е някой да ни диктуват и да ни размахват пръст, независимо дали това е руският патриарх или високопоставен гост от САЩ.  Но искам да кажа също, че думите на вицепремиера по повод на руския патриарх ни вкараха отново в скандал. Министър-председателят трябва да вземе отношение към поведението и изказа на този човек. Такъв изказ е недопустим от страна  на вицепремиер на една страна член на ЕС, категоричен е Драгомир Стойнев.", "date": "2018.03.09", "title": "Драгомир Стойнев: Недопустимо е някой да ни размахва пръст, та дори това да е руският патриарх"}
{"url": "http://www.faktor.bg/bg/articles/novini/svyat/istoricheska-sreshta-tramp-prie-pokana-za-pregovori-s-kim-chen-un", "text": "Доналд Тръмп ще се срещне лично с лидера на Северна Корея Ким Чен-ун за преговори за ограничаване на ядрените оръжия. Това обявиха от Южна Корея, а Белият дом допълни, че срещата ще бъде факт преди края на месец май. Според Вашингтон, поканата за среща дошла от Пхенян. Това биха били първите подобни преговори между Съединените щати и Северна Корея. Двете страни са отявлени врагове вече 70 години и лидерите им не само не са се срещали, но и никога не са говорили по телефона. Миналата година, в продължение на месеци Тръмп и Ким Чен-ун си разменяха заплахи и дори лични обиди. Но милиардерът се съгласил на срещата, за да демонстрира уменията си да сключва трудни сделки, казват от Южна Корея.", "date": "2018.03.09", "title": "Историческа среща: Тръмп прие покана за преговори с Ким Чен-ун"}
{"url": "http://www.faktor.bg/bg/articles/zaharieva-shte-prieme-avstriyskiya-ministar-po-evropeyskite-vaprosi-gernot-blyumel", "text": "Вицепремиерът и министър на външните работи Екатерина Захариева ще приеме министъра по европейските въпроси на Австрия Гернот Блюмел.  Двамата ще обсъдят тясното сътрудничество, свързано с ротационното председателство на Съвета на ЕС.  Австрия е следващата държава след България, която ще оглави Съвета.  Сред въпросите в разговорите са и европейската перспектива на Западните Балкани, миграцията и Дунавската стратегия.", "date": "2018.03.09", "title": "Захариева ще приеме австрийския министър по европейските въпроси Гернот Блюмел"}
{"url": "http://www.faktor.bg/bg/articles/novini/balgariya/proletno-slantse-dnes", "text": "Облачността ще е разкъсана, в повечето райони до предимно слънчево.  По-значителна ще се задържи в източните райони, но до вечерта и там ще се разкъса и намалее.  Ще духа слаб, в североизточните райони - до умерен западен вятър.  Максималните температури ще са между 11 и 16 градуса, на места по морския бряг - малко по-ниски.", "date": "2018.03.09", "title": "Пролетно слънце днес"}
{"url": "http://www.faktor.bg/bg/articles/novini/balgariya/ostava-bedstvenoto-polozhenie-v-hayredin-zaradi-prelivasht-yazovir", "text": "Остава бедственото положение в Хайредин заради преливащия язовир „Рогозен 1”.  Още снощи нивото на водата започна да спада, но през нощта отново заваля. Вчера стана ясно, че съоръжението с обща вместимост 2,5 кубически метра вода прелива през преливник, който е частично повреден, а това създава риск за повреда на целия язовир. Евакуирани са няколко души от най-близкото населено място. Работи се с помпи и сифонни системи на място, които да спаднат нивото на водата.   Нивата на реките в цялата страна са повишени, като най-значително е покачването в северната част на България – на реките Огоста, Скът и Янтра. Според институциите ситуацията е под контрол и пряка опасност за населените места няма.", "date": "2018.03.09", "title": "Остава бедственото положение в Хайредин заради преливащ язовир"}
{"url": "http://www.faktor.bg/bg/articles/novini/svyat/falshivite-novini-se-razprostranyavat-po-barzo-ot-istinskite", "text": "Фалшивите новини се разпространяват в интернет по-бързо от истинските, но това се дължи повече на самите потребители, отколкото на ботове, показва публикувано днес в сп. „Сайънс” изследване, цитирано от Франс прес. Изследването на екип от Масачузетския технологичен институт обхваща периода от 2006 до 2017 г. и около 126 хил. новини, истински и лъжливи, публикуван в „Туитър” от 3 млн. души общо над 4,5 млн. пъти. За установяване на разликата между истински и фалшиви новини екипът е използвал шест независими организации за фактологични проверки. Фалшивите информации обикновено се разпространяват по-бързо и по-широко от истинските. На истинските новини е нужно средно шест пъти повече време да достигнат до 1500 души, отколкото на фалшивите. Има 70% по-голяма вероятност една фалшива новина да бъде ретуитната в сравнение с истинска новина, отбелязва Ройтерс. Това се наблюдава във всички категории информация, но е най-ярко изразено в фалшивите политически новини, отколкото във фалшивите новини за тероризъм, природни бедствия, наука, „градски легенди” или финанси. Екипът на изследването освен това изтъква, че разликата идва от хора, а не от софтуери или мрежи за автоматични операции в интернет, известни като ботове. Ботовете разпространяват по еднакъв начин истинските и фалшивите новини, което значи, че хората са по-отговорни за по-високото разпространение на фалшиви новини. Според изследването това наблягане на фалшивите новини може да се дължи на способността им да изненадват хората повече от истинските новини, защото противоречат на очакванията и представите им. Установява се също, че „Туитър” акаунтите, които публикуват фалшиви новини, обикновено имат по-малко абонати, следят по-малко други акаунти и са по-малко активни от тези, които пускат истински новини.", "date": "2018.03.09", "title": "Фалшивите новини се разпространяват по-бързо от истинските"}
