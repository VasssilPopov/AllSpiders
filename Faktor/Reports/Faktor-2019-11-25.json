{"url": "https://faktor.bg/bg/articles/dva-protesta-blokirat-stolitsata-tazi-vecher", "text": "Два протеста ще блокират движението в София тази вечер. Шествието под надслов „Докато има насилие, борбата продължава\" тръгва от пл. „Независимост\" в София в 18:30 ч., където се очакват изказвания на участниците. После ще се отправи към Орлов мост. То е по повод Международния ден на ООН за елиминиране на насилието срещу жените.  Целта му е да постави на преден план липсата на институционална рамка, в която насилието, основано на пола, да бъде третирано като отделна категория, изискваща специфични контрамерки, посочват организаторите.  Проверка на bTV показва, че сигналите за домашно насилие у нас се увеличават. По данни на правосъдното министерство всяко трето убийство на жена е извършено от партьора й. През последната година над 2000 жени са потърсили помощ заради домашно насилие.  Другият протест е на майките на деца с увреждания, които излизат на автошествие. То е срещу избора на лидера на НФСБ Валери Симеонов за зам.-председател на Народното събрание. Автошествието ще премине през „Орлов мост\", а автомобилите ще обикалят и кръговото кръстовище при 4-ти километър.", "date": "2019.11.25", "title": "Два протеста блокират столицата тази вечер"}
{"url": "https://faktor.bg/bg/articles/strahovita-vendeta-mezhdu-dve-romski-familii-dvigna-na-krak-politsiyata-v-kazanlak", "text": "Квартал \"Кармен\" в Казанлък беше обграден от полиция и жандармерия късно снощи заради масов бой между две ромски фамилии, съобщава БГНЕС.  Свадата избухнала заради булка, която първоначално живеела с един мъж, а след това решила да смени партньора с друг жител на квартала. При сбиването са пострадали няколко автомобила в близост до квартала. Жители на съседните блокове разказаха, че случилото се е било изключително страшно. По думите на очевидци, ромите са се били с колове, вили, брадви и други подобни. По-късно напрежението в квартала е стихнало, потвръдиха от полицията в Казанлък, но въпреки всичко е останало засилено полицейското присъствие през цялата нощ. Засега няма информация дали има арестувани сред участниците в масовото сбиване. Няма тежко пострадали, един човек е леко ранен.", "date": "2019.11.25", "title": "Страховита вендета между две ромски фамилии вдигна на крак полицията в Казанлък"}
{"url": "https://faktor.bg/bg/articles/ako-dokazhe-che-e-nevmenyaem-plamen-koyto-namushka-viktoriya-vav-vlaka-nyama-da-bade-saden", "text": "Прокуратурата в Стара Загора е категорична, че няма да бъде повдигнато обвинение на Пламен, ако докаже, че е луд. 19-годишното момче намушка на няколко пъти с нож 21-годишната Виктория в бързия влак от Пловдив за Варна. Шефът на полицията в Стара Загора Стоян Стоянов коментира пред БТВ, че засега се знае само, че момчето и момичето не са се познавали. Докато са пътували обаче, вероятно са се заговорили и е възникнал конфликт. Той уточни, че състоянието на младата жена е стабилно и няма опасност за живота. Въпреки жестоките пробождания в главата, гръдния кош и бедрото, нападателят не е успял да уцели важни кръвоносни съдове и органи.  19-годишният нападател засега е в психиатрията, тъй като лекари са преценили, че не е стабилен. Ако успее да докаже, че е невменяем, няма да бъде съден, а ще му бъде назначено принудително лечение в специализирано заведение.", "date": "2019.11.25", "title": "Прокурор: Ако докаже, че е невменяем, Пламен, който намушка брутално Виктория във влака, няма да бъде съден"}
{"url": "https://faktor.bg/bg/articles/protsesat-sreshtu-yoan-matev-obvinen-v-ubiystvoto-na-georgi-v-borisovata-prodalzhava-v-sgs", "text": "В Градския съд на столицата днес продължава процесът срещу Йоан Матев, обвинен за убийството на 16-годишния Георги Игнатов в Борисовата градина през 2015 година.  На последното заседание през октомври по делото бяха разпитани петима свидетели, като двама от тях бяха доведени принудително от съдебната охрана. Ключовият свидетел по делото – Марсел, брат на Йоан Матев, който отведе разследващите до ножа, с който е извършено убийството, се отказа да свидетелства още през 2018 година. Георги беше намушкан смъртоносно на 2 юни 2015 година в Борисовата градина. Процесът срещу Йоан Матев започна по същество през април 2018 г. Ако Йоан Матев бъде признат за виновен, ще получи присъда между 5 и 12 години, тъй като по време на убийството е бил непълнолетен. Освен това ще бъде приспаднат и срокът, в който подсъдимият се намира зад решетките.", "date": "2019.11.25", "title": "Процесът срещу Йоан Матев продължава в Софийски градски съд"}
{"url": "https://faktor.bg/bg/articles/obshtestvo-ulitsata-zhenata-namushkana-s-nozh-v-noshtniya-vlak-e-v-stabilno-sastoyanie", "text": "Стабилно е състоянието на 20-годишната жена, която беше намушкана с нож в нощния влак от Пловдив за Варна на 24 ноември. Инцидентът стана при гара Стара Загора след спор между момичето и 20-годишен мъж. Случаен пътник от влака успял да попречи на нападателя да избяга.  Младата жена вече е в стабилно състояние, без опасност за живота. Настанена е в Старозагорската болница, като й предстои операция поради две срязани сухожилия. Тя е постъпила в болницата с три прорезни рани с нож - в областта на главата, гърдите и бедрото. Пострадалото момиче пътувало в един вагон с 20-годишния младеж от Пловдив. Няколко пъти той влизал в купето и притеснявал момичето. Накрая станал агресивен и девойката извадила нож, за да го сплаши. Момчето го взело и я намушкало няколко пъти с него. Младата жена вика за помощ. Отзовава се случаен пътник във влака, който започва да гони нападателят и го залавя. Пострадалата жена и нападателят не са се познавали. Мъжът е тестван за алкохол и наркотици, като пробите са отрицателни. Той е настанен в Психиатричната болница в Раднево, тъй като имал психични проблеми. По случая е образувано досъдебно производство за опит за убийство, наказанието за което е от 10 до 15 години затвор. Ако обаче се докаже, че е невменяем, няма да бъде привлечен към наказателна отговорност, а ще бъде лекуван принудително.", "date": "2019.11.25", "title": "Момичето, намушкана с нож в нощния влак , е в стабилно състояние"}
{"url": "https://faktor.bg/bg/articles/vapreki-kazusa-sas-simpatichnoto-mastilo-v-blagoevgradsko-votat-ostava-nepromenen", "text": "Административни съд потвърди решението на ОИК Копривлен за избора на кмет. Въпреки неличащото мастило, дори и да се добавят съмнителните бюлетини към резултата на двамата кандидати, вотът не би бил променен, счете съдът.  В пиринското село Копривлен хората сигнализираха за сериозни изборни нарушения. Те подозираха, че бюлетините са били манипулирани с така нареченото симпатично мастило.  bTV проследи казуса за изчезналата част от вота на хората в селото. Административният съд в Благоевград назначи експертиза на 150 бюлетини, описани от комисията като \"неличащи\". Междувременно мистериозният химикал изчезнал. А съмнения за такава практика имаше и в още села в района.", "date": "2019.11.25", "title": "Въпреки казуса със симпатичното мастило в Благоевградско: Вотът остава непроменен"}
{"url": "https://faktor.bg/bg/articles/15-godishno-dete-e-s-opasnost-za-zhivota-sled-pozhar-v-doma-si", "text": "15-годишно момче е с 10% изгаряне и опасност за живота след пожар в къща на ул. \"Стефан Караджа\" в Своге. Това съобщиха от ОДМВР - София. Около 14.45 часа на 24 ноември в РУ - Своге се получил сигнал за горящ етаж от къща на ул. „Стефан Караджа“. След потушаването на огъня е извършен оглед съвместно с експерт от РСПБЗН- Своге.  По първоначални данни е установено, че при опит за запали печка тип „камина“ е пострадало 15 - годишно момче, транспортирано в болница с 10% изгаряния, с опасност за живота. По случая е образувано досъдебно производство.", "date": "2019.11.25", "title": "15-годишно дете е с опасност за живота след пожар в дома си"}
{"url": "https://faktor.bg/bg/articles/ananiev-za-smartta-na-3-godishnoto-dete-silno-sam-pritesnen-ot-protivopostavyaneto-mezhdu-lekari-i-patsienti", "text": "До края на седмицата се очаква да бъде готов окончателният доклад по случая с починалия 3-годишен Александър и тогава ще могат да се правят изводи.  Това заяви пред журналисти здравният министър Кирил Ананиев. Той изрази притеснение, че се създава противопоставяне в обществото между пациенти и лекари. „До края на седмицата очаквам да излязат четирите протокола. Това са протоколите от специалисти и експерти в трите болници и от общопрактикуващия лекар. И окончателния доклад, който очаквам в края на седмицата от Изпълнителна агенция „Медицински одит“. Тогава ще можем да правим своите изводи“, каза Ананиев. На въпрос дали има конфликт на интереси в това, че проверка се извършва от лекари от същата болница, министърът отговори категорично, че са назначили четири експертизи от независими експерти в отделните медицински специалности, които ще дадат своето становище. Ананиев подчерта, че никой няма нужда от насаждане на напрежение между лекарите и пациентите. „Използвам случая да ви кажа, че съм много притеснен, че се създава едно противопоставяне в обществото между пациентите и лекарите и от лекарите спрямо пациентите. Това не е необходимо на никого. Всички ние сме пациенти и във всеки един момент може да имаме нужда от медицинска помощ, няма кой да ни я даде, освен нашите медици“, обобщи здравният министър Кирил Ананиев.", "date": "2019.11.25", "title": "До края на седмицата ще са готови експертизите за смъртта на 3-годишния Сашко"}
{"url": "https://faktor.bg/bg/articles/analiz-na-knsb-pokazva-rast-na-bolnichnite-prez-poslednite-godini", "text": "Дългите болнични са с най-голям ръст през последните години. Това се посочва в анализ на експертите на КНСБ за издадените болнични листове в периода 2011 - 2018 г. Според него увеличаващият се брой дни във временна неработоспособност, който натоварва работодателите и техните разходи за болнични, се дължи не на късите по срок болнични листове, а на тези с по-дълъг срок. Според данните на Националния осигурителен институт броят на дните във временна неработоспособност поради общо заболяване, които са за сметка на Държавно обществено осигуряване (ДОО) от 11,9 млн. през 2011 г. нарастват до 17,8 млн. дни, или с 49 на сто повече през 2018 г. Броят на дните, които са изплатени за сметка на работодателите, се увеличава от 4 млн. през 2011 г. на 5,7 млн., което е ръст 42 на сто. Експертите подчертават, че работодателите плащат първите три дни на всеки болничен лист, независимо от неговата продължителност. В анализа се отчита, че за същия период средната продължителност на един болничен лист, който се изплаща от ДОО, т.е. от четвъртия ден нататък нараства от 8,18 дни през 2011 г. до 8,36 дни през 2018 г., тоест с 0,18 дни. Увеличава се и размерът на среднодневното парично обезщетение за временна неработоспособност поради общо заболяване - от 21,58 лв. през 2011 г. на 31,22 лв. през 2018 г. или с 44,7 на сто за 8 години. Тенденцията на увеличаване на срока на ползване на болнични поради общо заболяване и изместването им към по-продължителни периоди - между 15-30 дни води и до по-висок разход на едно лице с обезщетение през годината. Стойностите на този показател за 2011 г. са 384,36 лв., докато през 2018 г. те нарастват до 619,19 лв. (ръст с 61 на сто), се посочва в анализа. В обобщение експертите на КНСБ отчитат, че общият годишен разход за общо заболяване се е увеличил 2,1 пъти или от 256,4 млн. лв. през 2011 г. на 556,6 млн. лв. през 2018 г. Според данните от НОИ с най-голямо влияние върху общото нарастване на разходите за болнични е все по-големият брой болнични листове с продължителност от 15 до 30 календарни дни включително. В анализа се посочва, че те са 58,5 на сто от общото нарастване на болничните за периода 2014-2018 г., следвани от тези с продължителност между 8 и 14 дни календарни дни включително, които са 19,7 на сто от общото нарастване на болничните за същия период. През 2018 г. са изплатени 9 763,3 хил. дни за болничните листове с продължителност от 15 до 30 дни, при 8 050,9 хил. дни през 2014 г., както и 3 191,6 хил. дни за болнични листове с продължителност между 8 и 14 дни през 2018 г. спрямо 2 616,1 хил. дни през 2014 г. Относителният дял на посочените по-горе продължителни болнични листове през 2018 г. са съответно 54,9 на сто и те представляват 17,9 на сто от общо изплатените дни за този риск. Броят на лицата, ползвали парични обезщетения за временна неработоспособност поради общо заболяване от 782,4 хил. през 2014 г. е нараснал до 899 хил. през 2018 г. или с 14,9 на сто. От тях около 430 хил. са ползвали болничен между 15 и 30 дни или 47,8 на сто от общия брой и около 275 хил. са ползвали болничен лист между 8 и 14 дни, около 30,6 на сто, изтъкват от КНСБ. Анализът се фокусира и върху динамиката в разходите за краткосрочни обезщетения за временна неработоспособност. Посочва се, че броят на издадените болнични листове с продължителност от 4 до 7 дни през 2018 г. е 766,9 хил. или 37,0 на сто от общия брой, а изплатените дни с продължителност от 4 до 7 дни, от които първите три дни се плащат от работодателя, а от четвъртия ден - от ДОО, са 1 573,1 хил. дни или 9,0 на сто от общо изплатените дни поради общо заболяване. Разходите за тях са 53,9 млн. лв. или 9,9 на сто от общите разходи за парични обезщетения поради общо заболяване. Експертите на синдиката заключават, че посочените данни показват ясно, че делът на болничните листове с продължителност до 7 дни, за които се отнасят обвиненията на част от работодателите за сериозни злоупотреби и ползване на фалшиви болнични листове, е нисък на фона на общия брой болнични листове с плащане, както и за разходите за обезщетения по болест като цяло. От КНСБ отчитат още, че в последните години е налице и увеличение на дела на получателите на обезщетения за временна неработоспособност от най-високодоходните групи. Докато през 2014 г. относителният дял на получателите на обезщетения според размера на осигурителния им доход в групата от 1,5 до 2-кратния размер на средния осигурителен доход (СОД) е бил 29,5 на сто, то през 2018 г. този дял е нараснал до 34,2 на сто от общия брой. Осигурените лица, които са получавали парично обезщетение по болест, изчислено на база доход над 2-кратния размер на СОД от 25,2 на сто през 2014 г. са се увеличили до 27,0 на сто през 2018 г.", "date": "2019.11.25", "title": "Анализ на КНСБ показва ръст на болничните през последните години"}
{"url": "https://faktor.bg/bg/articles/ministar-ananiev-zaplatite-na-speshnata-pomosht-tryabva-da-se-uvelichat-dvoyno-do-2022-g", "text": "До 2022 година заплатите на работещите в спешната помощ трябва да се увеличат двойно, каза здравният министър Кирил Ананиев при откриването на новия Национален център за обучение и квалификация в системата на спешната помощ. Той призна, че недостигът на кадри в системата е сериозен проблем: \"Затова предприемаме мерки за обучение на кадрите, за създаване на по-благоприятна среда за работа, възможности за кариерно развитие“. Близо 7 000 лекари, фелдшери, медицински сестри и парамедици от спешните центрове в цялата страна ще преминат безплатен 5-дневен курс за повишаване на компетенциите и надграждане на знанията и уменията за работа в спешната помощ.", "date": "2019.11.25", "title": "Министър Ананиев: Заплатите на спешната помощ трябва да се увеличат двойно до 2022 г."}
{"url": "https://faktor.bg/bg/articles/germanskiya-kontsern-daymler-pridobi-15-protsenta-ot-ruskata-kompaniya-kamaz", "text": "Подразделението за камиони на германския концерн \"Даймлер\" (Daimler) придоби 15 процента от руската компания \"Камаз\", предаде ТАСС. Даймлер трък (Daimler Truck) е получила 106,08 млн. акции на \"Камаз\", което се равнява на 15 процента, се посочва сайта на руската компания. Двете групи обявиха в началото на октомври плановете да създадат съвместно предприятие на паритетна основа, което да произвежда и продава тежкотоварни автомобили на руския пазар, припомня в. \"Комерсант\". \"Камаз\" е най-големият производител на товарна техника в Русия с дял от 28 процента на руския пазар на камиони. Основен акционер е инвестиционната компания Тройка диалог. Германският концерн вече купи 10 процента от акциите през 2008 година. \"Даймлер\" е сред световните лидери в производството на леки автомобили клас \"премиум\" и най-големият световен производител на тежкотоварни и среднотоварни камиони.", "date": "2019.11.25", "title": "Германския концерн \"Даймлер\" придоби 15 процента от руската компания \"Камаз\""}
{"url": "https://faktor.bg/bg/articles/ek-ni-otpuska-eur94-mln-za-zavod-za-tok-ot-boklutsi-v-sofiya", "text": "От ЕК одобриха 94 млн. евро за изграждане на високоефективна централа за комбинирано производство на ток от боклуци в България, съобщиха от Еврокомисията. Съгласно правилата на ЕС за държавната помощ Европейската комисия одобри български планове за подпомагане на изграждането и експлоатацията на високоефективна централа за комбинирано производство на електроенергия и топлинна енергия, използваща гориво, получено от негодни за рециклиране битови отпадъци. Те отговарят на правилата на ЕС за държавната помощ. На 8 октомври 2019 г. България уведоми Комисията за плановете си за изграждане и експлоатацията на високоефективна централа за комбинирано производство на топлинна енергия и електроенергия в София. Централата ще произвежда топлинна енергия с мощност приблизително 55 MW и ток за 19 MW. За гориво ще бъдат използвани около 180 000 тона негодни за рециклиране битови отпадъци годишно. Инсталацията, която ще бъде изградена от \"Топлофикация\" ЕАД, ще бъде свързана с топлофикационната мрежа на София. Изграждането ще приключи до края на 2023 г.  Европодкрепата е по две отделни мерки. Едната е пряка безвъзмездна помощ в размер на приблизително 90,8 милиона евро (около 177,6 милиона лева), финансирана от структурните фондове на ЕС, управлявани от България. Другата мярка е заем за около 3 млн. евро (около 5,8 милиона лева), отпуснат от Столична община на \"Топлофикация\" ЕАД с преференциална лихва.", "date": "2019.11.25", "title": "ЕК ни отпуска €94 млн. за производство на ток от боклуци в София"}
{"url": "https://faktor.bg/bg/articles/kultura-nay-sladkoto-neshto-kak-zhivyahme-predi-padaneto-na-stenata", "text": "Преди дни светът отбеляза 30 години от едно от най-важните събития на миналия век – падането на Берлинската стена, оставила отпечатък върху живота на милиони хора от двете ѝ страни. Каменната преграда, която възрастните хора помнят много добре, беше нещо повече от просто ограничение – тя разделяше Европа на две, оставяйки от едната ѝ страна свободата на изразяване, придвижване и изразяване, а от другата – липсата на тези общочовешки права и на много други привилегии. Сега Берлинската стена и режимът, който я издигна, може да бъде видяна и от младите хора, които не са били нейни съвременници, в последния филм на Агитпроп “Най-сладкото“, защото историята трябва да бъде помнена, така че да не бъде повтаряна – особено срамните моменти от нея. С негова помощ днешните деца ще имат възможността да се върнат във времената, в които хората в Източна Европа нямаха достъп до образование и информация, до избор за кариерно развитие и пътешествия. До критика и изразяване на свободно мнение, и до най-простите забавления и удоволствия, като купуването на истински шоколад. Обвиването на комунистическия режим с един носталгично-романтичен ореол отдавна върви на заден фон и много хора от поколенията след падането на Стената падат в този капан поради липса на спомени и знания. Филмът „Най-сладкото“ ще им помогне да видят с очите си реалността от „онези години“, от така лелеяното „бай Тошово време“, за което все още много хора страдат. Забравяйки изолацията, чакането с години, за да имаш собствена кола или дом, висенето по опашки, забравяйки репресиите на режима и режима на тока. Историите от времето на комунизма сега се разказват като фолклор, като някакви легенди, преразказвани от уста на уста и губещи важни подробности по пътя на препредаването. Дуетът на Агитпроп ще разкрие пред феновете на документалното кино едно бавно, реалистично и емоционално напластяване на образите и за малко повече от 30 минути зрителите ще могат да чуят и видят спомените на колекционери на шоколадови опаковки, експерти, работили в чужбина, музикант, поет, шивачка, пилот, стюардеса и дори олимпийски шампионки по гребане. Почти като в машина на времето, историите така хипнотично увличат, макар и да са различни, че човек може почти да помирише и пипне с ръка портретите и пейзажите от онова време. “Най-сладкото” е филмът, с който Агитпроп, една от най-успешните български филмови компании днес, отбелязва годишнината от 1989 г. за втори път. В момента в кината върви и друга тяхна творба - “Дворците на народа”, въздействащ кино-тур из комунистическите палати в България и страните от Източния блок. Сред по-известните проекти на компанията са документалните “Георги и пеперудите”, “Момчето, което стана цар”, “Последните черноморски пирати”, както и минисериала “Денят на бащата”, игралния филм “Безкрайната градина” и поредицата “Explore Bulgaria”. Филмът „Най-сладкото“ може да бъде гледан безплатно и свободно в сайта www.thesweetest.bg", "date": "2019.11.25", "title": "\"Най-сладкото нещо\" - как живяхме преди падането на Стената"}
{"url": "https://faktor.bg/bg/articles/todor-batkov", "text": "„Радостен е фактът, че държавата за пръв път е дала пари за футбола. Аз се занимавам със спорт от 1998 г. Тогава нямаше средства, а някакви субсидии“. Това коментира адв. Тодор Батков по повод пръснатите пари от БФС по лагери и хотели за деца и юноши пред БТВ.  „Нормално е, като се харчат публични средства да има някаква процедура преди това.  Това не е морално, защото става въпрос за деца и юноши. Основната задача пред БФС е да стимулира широкия футбол, за да изгражда качества в децата. Парите за спорт, които се дават, са прекалено малко, за да се харчат по този начин. Сметната палата, НАП и полицията да си свърши работата. Не искам да правя вятър на Бойко Борисов, но той беше първият, който даде пари а спорта“, коментира бившият собственик на ПФК „Левски“.  Той допълни, че около фирми, които са купували детски екипи, а след това са били прехвърлени на клошари, е типичната схема за спестяване на данъци. „БФС трябва да свика бързо конгрес, за да избере президент и нов изпълком, както и да постави задачите, които има да свърши. Свикването на конгреса по никакъв начин няма да пречи на първенството. Турнирите ще си вървят. Ако вярваме на съда, към момента президент на БФС е Михаил Касабов. Ако вярваме на устава и на Йордан Лечков, той трябва да бъде президент като вицепрезидент след подалия оставка Борислав Михайлов“, каза още Тодор Батков.  „Лицето на БФС за 15 години беше Борислав Михайлов. Той докара много пари от ФИФА и УЕФА, направи много игрища, имал е своите грешки, но има своя принос за спорта. Ние прекалихме с привличането на чужденци. Как ще градим национален отбор, след като в „Лудогорец“, „Левски“ и ЦСКА играят по 3-4 българи. Затова и нивото на юношеския ни футбол е на много по-високо ниво. Ако искаме да имаме нормален футбол, трябва да се наложи лимит за чужденците“, допълни адвокатът. „Големите клубове като Лудогорец, Левски и ЦСКА са подпирани от съдиите, но вината не е в БФС, а в самите тях. Имало е случаи и по мое време да ни порежат, особено във вечното дерби“, казва още бившият собственик на синия отбор.", "date": "2019.11.25", "title": "Тодор Батков брани Борислав Михайлов, докарал много пари от ФИФА и УЕФА"}
