{"url": "https://faktor.bg/bg/articles/tsatsarov-1-11", "text": "Налага се създаване на нов механизъм за проверка на почтеност на служителите на КПКОНПИ и нови правомощия на инспектората на комисията. Това каза кандидатът за председател на КПКОНПИ Сотир Цацаров по време на своето изслушване в Комисията за борба с корупцията, конфликт на интереси и парламентарна етика, предаде  „Фокус“.  Цацаров обясни, че концепцията му представлява практически ориентиран опит за предложения за мерки. \"Важно е за мен да кажа, че нямам нито самочувствието, нито съзнанието, че ако бъда избран, общо взето комисията ще започне от този избор и ще започне да гради работата си от този момент. Каквато и оценка да бъде давана за досегашната й работа, Комисията има своите постижения“, посочи Цацаров. „Комисията е колективен орган и не смятам, че работата на членовете на комисията трябва да бъде пренебрегвана. За мен е смущаващо да го нарека така – нормативното закрепване на броя на администрацията. Общата численост на администрация по правилник е 482. Тази администрация е прекалено голяма. В същото време фактът е, че броят й е закрепен в поднормативен акт“, посочи още Цацаров.  Той изтъкна, че предвижда преценка на натовареността на съответните отдели. „При всички случаи относно административната структура на комисията очевидно налага предприемане на незабавни действия за създаването на нов проект за правилник на комисията, в който всички тези недостатъци да бъдат премахнати, нов механизъм за проверка на почтеност на служителите, нови правомощия на инспектората на комисията“, изтъкна още Цацаров. „Естествено е, че всички добри практики, свързани с назначаване на служители, техния подбор и прочее, трябва да бъдат запазени“, обясни Цацаров.", "date": "2019.12.03", "title": "Цацаров: Нов механизъм за проверка на почтеност на служителите, нови правомощия на инспектората на  КПКОНПИ"}
{"url": "https://faktor.bg/bg/articles/izslushaha-dvamata-kandidati-za-predsedatel-na-kpkonpi-izborat-e-sledvashtata-sedmitsa", "text": "Специализираната парламентарна комисия за борба с корупцията, конфликт на интереси и парламентарна етика изслуша двамата кандидати за председател на Комисията за противодействие на корупцията и за отнемане на незаконно придобитото имущество (КПКОНПИ) - това са настоящият главен прокурор Сотир Цацаров и депутатът от \"Воля\" Симеон Найденов. И двамата номинирани за поста, които запознаха депутатите със своите визии за развитие на Антикорупционната комисия, описани в концепциите им, планират конкретни мерки, които да повишат доверието в нея и да направят противодействието на корупцията по-ефективно. В рамките на изслушването днес пръв говори Симеон Найденов, който е и член на Комисията за борба с корупцията, конфликт на интереси и парламентарна етика в Народното събрание. Представил е 5-странична концепция, която сам е определил като \"скицирани насоки\". Амбицията му е да работи за среда без корупция. Залага на превенцията чрез взаимодействие с другите институции и в партньорство с неправителствени организации.  Повече прозрачност, по-качествени кадри и нови проверки за почтеност, по-добро заплащане - това са част от мерките, чрез които Симеон Найденов ще търси повишаване на ефективността на КПКОНПИ. Сред намеренията му са да се засили антикорупционното образование от ранна детска възраст, както и опростяване на декларациите, които лицата, обект на проверка от Антикорупционната комисия, трябва да подават. Смята, че има шансове да събере депутатска подкрепа. „Щом съм приел кандидатурата - може би да“, казва Симеон Найденов. Твърди, че няма да има проблем да се дистанцира от номиниралата го „Воля“ и има нагласа да довърши изцяло мандата, ако бъде избран. \"Не мога да кажа, Всевишният може би знае. Ако съм жив и здрав, аз ще се постарая да го изкарам и ще мога да го изкарам. Но един мандат не е достатъчен, за да се справи или да намали корупцията в България. Може би и няколко мандата няма да са достатъчни\", коментира Найденов. Сотир Цацаров, който е фаворит в състезанието, е убеден, че без промяна вътре в комисията, промяна на доверието към работата ѝ отвън няма как да се получи. Той се обяви за решителни действия, без които позитивите са невъзможни. Настоящият главен прокурор възнамерява да намали централизацията в КПКОНПИ и да оптимизира администрацията ѝ. Ще заложи на публичност и ще работи за нови правила за приемането на сигналите. Обещава прецизиране на кръга проверявани лица, равно отношение към медиите. В 25-те страници на своята концепция Сотир Цацаров посочва конкретни организационни мерки за укрепване капацитета на Антикорупционната комисия.  Настоящият обвинител номер едно отчита постигнатото от предшественика му, но смята, че има още много какво да се направи. Запитан на какво се дължи негативното отношение към Антикорупционната комисия, освен на последиците от скандала „Апатраментгейт“, заради който си отиде Пламен Георгиев, Цацаров обясни, че причините са и вътрешни, но и външни. Едни и същи лица и кръгове атакуват и Антикорупционната комисия, и прокуратурата. Това каза в отговор на въпрос за ниското доверие към КПКОНПИ Сотир Цацаров.  Без да посочва имена, той каза, че това са „хора с интерес комисията да не работи“. \"Всеки, който е със запорирано имущество, няма как да е позитивно настроен към тази комисия\", мотивира тезата си Цацаров. \"Интереси на хора, които са свързани с това тази комисия да не работи, тази комисия, общо взето, да не посегне на това, което те имат. За съжаление, или за просто съвпадение, това са същите кръгове, ако мога така да се изразя, които са източник на атаките срещу институцията, която в момента все още ръководех, в продължение на седем години\", обясни настоящият главен прокурор. По време на изслушването кандидатите отговориха на въпроси от депутати, както и от някои неправителствени организации. Други НПО, сред които пет от най-активните организации в сектор „Правосъдие“, обявиха предварително, че няма да депозират въпроси към номинираните за председател на КПКОНПИ, за да не легитимират опорочената според тях парламентарна процедура.  Един от зададените въпроси беше свързан с политическата еманципация на двамата кандидати, ако бъдат избрани. Симеон Найденов отговори така: „Аз с удоволствие бих се отърсил от тази тежест да членувам или да симпатизирам на някаква партия. Човек, ако е зависим макар и малко от някаква политическа партия, внася съмнения за правилното решаване на някои въпроси, за правилната борба против корупцията“. Сотир Цацаров заяви: „Отговорът на въпроса би трябвало да се търси в основните принципи, които законът въвежда по отношение на работата на членовете на комисията и председателя, а именно задължение за политически неутралитет. Затова се подписва и съответна декларация“. В рамките на изслушването от въпрос, зададен на Сотир Цацаров, стана ясно, че проверката, която беше направена от прокуратурата във връзка с терасата на бившия шеф на Антикорупционната комисия Пламен Георгиев, е приключила и тя не е установила данни за нарушения. На финала на изслушването депутатите решиха двете кандидатури да бъдат внесени за обсъждане и гласуване в пленарната зала, очаква се това да се случи следващата седмица. Цацаров има пълната подкрепа на ГЕРБ и \"Обединените партньори\". ДПС още мислят, но Хамид Хамид вече обяви, че опитът и професионализмът на главния прокурор са богатство за България. Социалистите не издигнаха кандидат, защото смятат, че не парламентът, а президентът трябва да определя председателя на Антикорупционната комисия. Корнелия Нинова обяви, че няма да подкрепи нито Цацаров, нито Найденов, а колегите й щели да гласуват по съвест. Председателят на Комисията за борба с корупцията и конфликт на интереси и парламентарна етика Борис Ячев, който е и депутат от НФСБ, коментира в аванс за БНР критиките на неправителствения сектор, че процедурата е предизвестена: \"Огромна част от сигналите, които получаваме и по които след това нашата комисия работи и съответно натоварваме органи като Комисия за противодействие на корупцията, Специализирана прокуратура, Главна прокуратура, инспекторатите на отделните министерства, се получават по линия на неправителствения сектор. Безспорно не е приятно да има подобен тип отношение към процедурата, но процедурата е такава, каквато повелява законът“. „Всеки от членовете на парламентарната комисия има своите въпроси към двамата претенденти. Тези въпроси ще бъдат свързани както с концепциите, които са представени, така и най-вероятно с професионалната биография на всеки от двамата кандидати. Има и въпроси извън тези 5 неправителствени организации, които заявиха своята позиция по отношение на процедурата. Има няколко въпроса от „Прозрачност без граници“, които без съмнение ще бъдат припознати и зададени от мои колеги, има въпроси и от отделни лица от Адвокатска колегия, които са зададени също чрез неправителствения сектор. Въпроси извън въпросите на народните представители ще има“, посочи Ячев. На въпрос дали изслушването днес може да промени резултата, след като повечето партии са декларирали подкрепа за номинацията на Цацаров, Ячев коментира: „възможно е“ и припомни, че в изслушването преди година е имало промени. Според него не е възможно да има окончателно гласуване в пленарна зала до края на тази седмица. (БНР)", "date": "2019.12.03", "title": "Изслушаха двамата кандидати за председател на КПКОНПИ, изборът е следващата седмица"}
{"url": "https://faktor.bg/bg/articles/udariha-izmamnitsi-s-osigurovki-za-pensii", "text": "Удариха схема за измама в големи размери, свързана със съставяне на фалшиви удостоверения за осигурителен стаж при пенсиониране. Документите били използвани пред ТП на НОИ в Пловдив, съобщава \"Марица\". През февруари тази година изданието публикува свое разследване за изчезването на стотици преписки, въз основа на които са отпуснати пенсии за осигурителен стаж и възраст в Пловдив. Тогава стана ясно, че след като е установено изчезването им, от засегнатите е било изискано да докажат наново стажа си. Голяма част от тях не са успели или са го доказали частично и не в същия вид. Затова  ведомството е настояло да възстановят получавани суми  години назад, които са били начислявани, но за които към днешна дата липсват документите. Размерът им с лихвите стига до 100 000 лв. на човек", "date": "2019.12.03", "title": "Удариха измамници с осигуровки за пенсии"}
{"url": "https://faktor.bg/bg/articles/laura-kyoveshi-evropeyskata-prokuratura-tryabva-da-bade-nezavisima-i-silna", "text": "Няма да можем да намалим измамите само с разследване, трябва да има и превантивна дейност. Трябва да се даде възможниост да се разработят процедури за избягване на престъпления, заяви европейският главен прокурор Лаура Кьовеши по време на дискусията в Брюксел за създаване на обща европейска стратегия за борба с корупцията и организираната престъпност. Приемането на регламента за създаването на европейска прокуратура е историческо достижение. Европейската прокуратура е основна стъпка в интегрирането на съдебната система. За мен е огромна чест да бъда първият главен прокурор на Европейския съюз, знам, че и очакванията са много високи.  Извършването на разследване по един ефективен начин ще налага и механизъм с координация. Ще сключим споразумения с Европол и Евроджъст. Моята препоръка е обща – трябва да сме последователни, Европейската прокуратурата трябва да бъде включена където има съмнения за източване на европейски фондове, посочи европейският главен прокурор. За да стане прокуратурата действаща, навреме трябва да се приложи на национално ниво регламентът за европейската прокуратура, да има споразумения със страните членки, да има яснота как ще се осъществява подкрепата на всеки от делегираните прокурори, а и да се набере оперативен персонал. По сегашната бюджетна рамка все още нямаме достатъчно персонал, затова ни трябват и повече ресурси. Трябва да се запитаме дали искаме прокуратура само за да кажем, че има прокуратура, или искаме тя да работи ефективно. Ефективната работа можем да постигнем само като работим като екип, категорична е Кьовеши. Знаем, че ще сблъскаме с много силни и опасни хора, затова Европейската прокуратура трябва да бъде независима и силна. Ще защитаваме европейските ценности и европейските интереси, каза още Лаура Кьовеши. Днес избраният за нов главен обвинител Иван Гешев и Лаура Кьовеши участваха в обсъждане по създаване на обща европейска стратегия за борба с корупцията и организираната престъпност.", "date": "2019.12.03", "title": "Лаура Кьовеши: Знаем, че ще се сблъскаме с много силни и опасни хора"}
{"url": "https://faktor.bg/bg/articles/krasimir-valchev-v-sledvashtoto-izmervane-na-pisa-sashto-ne-ochakvame-dobri-rezultatite", "text": "Деница Сачева ще ни липсва в МОН. Убеден съм, че тя ще се справи добре и с новата длъжност – тя е подготвена и с богат опит. Сачева не е поддръжник на джендър идеологията. Тя смята, че семейството се състои от мъж и жена. Това заяви министърът на образованието и науката Красимир Вълчев в ефира на бТВ. Той коментира и резултатите, които нареждат българските ученици на последно място в изследване на PISA от 2017 г. за грамотността на учениците. \"Функционалната грамотност изисква логическа мисъл. PISA изследва не писмената грамотност, а уменията. Тестът на PISA показва, че българските ученици имат ниска функционална грамотност. PISA мери как учениците свързват различните знания и умения, не наизустяването. Проблемите на българските ученици са в природните науки, а не в математиката например. Учениците могат да научат информация, но не и умения. Изисква се мотивация\", коментира още Вълчев за резултатите. \"Имаме стабилни резултати, ако изчистим статистическите грешки. Преди години резултатите бяха по-ниски. Не следва да драматизираме ниските резултати\", каза още той. \"Стартираме програма за иновации в действие, за да подобрим резултатите на българските ученици. Усилие има, но изисква време. В следващото измерване на PISA също не очакваме добри резултатите, защото подмяната на доминиращата култура изисква време. Новите учебни програми са по-добри\", разкри образователният министър. \"Увеличението на заплатите на учителите е задължителна стъпка, но има и други фактори за подобрението на резултатите. Трябва да инвестираме в учителите\", коментира Вълчев.  \"Под игото\" има историческа стойност. Намерението на преводачите не са провокативни - искали са да насърчат интереса за четене. Няма да се въвеждат преводни версии на “Под игото”. Учениците трябва да учат нови думи, това информира комуникативната компетентност. PISA показва, че всички ученици от страните в ЕС имат проблем с четенето\", завърши Красимир Вълчев.", "date": "2019.12.03", "title": "Красимир Вълчев: В следващото измерване на PISA също не очакваме добри резултатите"}
