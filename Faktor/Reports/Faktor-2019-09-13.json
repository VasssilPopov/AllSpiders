{"url": "https://faktor.bg/bg/articles/buryatiya-vastana-sreshtu-putin-shamanat-ot-yakutsk-mozhe-da-podpali-rusiya-video", "text": "Помните ли юлската новина за шамана от Якутск Александър Габишев, който прекоси пеша Русия до Москва, за да \"прогони злия дух на Путин\" Е, той е на път да го направи. Бурятия въстана срещу руския президент, а искрите може да предизвикат пожар в цяла Русия. Александър Габишев е  едно от лицата на протеста.", "date": "2019.09.13", "title": "Бурятия гори, въстана срещу Путин! Шаманът Саша от Якутск може да подпали  Русия (ВИДЕО)"}
{"url": "https://faktor.bg/bg/articles/novini-balgariya-angel-dzhambazki", "text": "Тези, които шпионират за Русия заслужават наказание по член първи от Наказателния кодекс-престъпление срещу Републиката. Това заслужават и онези които разнасяха списъците с българските разузнавачи в Турция. Убеден съм че има много други подобни негодници които шпионират, дребни душички. Затова има ДАНС, затова има прокуратура, следствие и съд да ги обвиняват и да ги осъждат.Това заяви в предаването \"Лице в лице\" по БТВ зам.-председателят на ВМРО и евродепутат Ангел Джамбазки. Тези, които най-много говорят срещу руските агенти, сега ги защитават. Председателят на една от нашите конкурентни партии в ляво- розовата част на спектъра активно защитава обвинените. Аз не мога да разбера неговата позиция . За тях гроздето е кисело и вечно са недоволни от нещо. И Елин Пелин, и Чудомир са ги описали тези неща... Конкретните лица трябва да получат справедливото според съда наказание, каза той. \"Тези, които опитват да сложат етикет фили и фоби на ВМРО са неграмотни. Дълбоко презирам хората, които обслужват чуждите големи играчи\" , заяви зам.-председателят на ВМРО. На 21 септември ВМРО ще обяви кандидата си за кмет на София. Нека и другите квартали, извън жълтите павета, да се почувстват като част от столицата. Готвим сериозна листа, имаме опит в общинския съвет и визия за София. Доста хора ме убеждаваха да се кандидатирам за кмет на столицата.  \"Ще бъде унизително, ако инициативен комитет издигне Волен Сидеров за кмет на София. Не са ни конкуренти. Не са ни и коалиционни партньори. Загубихме време за решаване на важни въпроси в караници в малката коалиция\", разкри още той по темата за разцеплението на коалицията \"Обединени патриоти\". \"Не ме притесняват никакви компромати или снимки. Чувал съм какво ли не за себе си, а всички клеветници съм дал на съд. Даже вече има осъден, а когато си плати и даря парите ще го обявя. Не ме интересува ничий личен живот, но е редно прокуратурата да се поинтересува от лицето, което разпространи снимките на приятелката на кадидат-кмет на София\", коментира евродепутатът. \"Пълна глупост бе уволнението на Силвия Великова. Тя е остра и критична, както всички журналисти трябва да бъдат срещу властта, иначе не са журналисти\", допълни зам.-председателят на ВМРО.", "date": "2019.09.13", "title": "Ангел Джамбазки: Тези, които най-много говорят срещу руските агенти, сега ги защитават"}
{"url": "https://faktor.bg/bg/articles/novini-svyat-british-earueyz-otmenya-poleti-na-27-septemvri-zaradi-pilotska-stachka", "text": "\"Бритиш еруейз\"  отменя някои полети за датата 27 септември. За тогава е насрочена нова стачка на пилотите на авиокомпанията, настояващи за по-високи заплати.  От \"Бритиш еруейз\" уверяват, че се свързват с всички засегнати, за да им предложат връщане на платената сума или резервация за друга дата, дестинация или авиолиния. Тази седмица въздушният превозвач беше принуден да отмени 1700 полета от и за лондонските летища \"Хийтроу\" и \"Гетуик\"  заради двудневната стачка на пилотите, които настояват за по-високи заплати.", "date": "2019.09.13", "title": "\"Бритиш еъруейз\" отменя полети на 27 септември заради пилотска стачка"}
{"url": "https://faktor.bg/bg/articles/novini-svyat-irlandskiyat-premier-raznoglasiyata-mezhdu-velikobritaniya-i-es-za-brekzit-ostavat-mnogo-golemi", "text": "\"Разногласията между Великобритания и ЕС относно Брекзит остават много големи\", заяви днес в интервю по ирландско радио премиерът на Република Ирландия Лео Варадкар, цитиран от Ройтерс.  След като британският премиер Борис Джонсън се закани да изведе Обединеното кралство от ЕС на 31 октомври даже без сделка, през последните дни Съюзът се е съсредоточил върху въпроса дали основното разногласие - за предпазния механизъм за границата между Северна Ирландия и Република Ирландия, може да бъде преодоляно.  Постигнатото от предишния премиер Тереза Мей споразумение предвиждаше отворена граница, но това споразумение три пъти беше отхърлено от Камарата на общините. \"Винаги сме искали да проучим алтернативни решения. Мисля обаче, че е справедливо да се каже, че това, което виждаме засега, е далеч от необходимото. Пропастта между позициите на Брюксел и Лондон е много дълбока\", каза Варадкар. Джонсън ще се срещне с председателя на ЕК Жан-Клод Юнкер в понеделник на работен обяд в Люксембург, съобщи днес Брюксел.", "date": "2019.09.13", "title": "Ирландският премиер: Разногласията между Великобритания и ЕС за Брекзит остават много големи"}
{"url": "https://faktor.bg/bg/articles/bi-bi-si-publikuvanite-goli-snimki-na-priyatelkata-na-kandidat-za-kmet-na-sofiya-predizvika-gnyav", "text": "Публикувaнeто през изминалата седмица голи снимки на приятелката на кандидат за кмет на българската столица предизвика гняв и бе осъдено от видни български журналисти и политици, пише Би Би Си. Британската медия днес излезе с материал, в който информира за острата реакция на медиите у нас, като цитира и разпространената декларация \"Днес е денят\". ", "date": "2019.09.13", "title": "Би Би Си: Публикувaнето на  голи снимки на приятелката на кандидат за кмет на София предизвика гняв"}
{"url": "https://faktor.bg/bg/articles/novini-balgariya-siderov-oshte-misli-dali-shte-podkrepi-fandakova-ili-sam-shte-se-yavi-za-kmet-na-sofiya", "text": "\"Съвсем скоро ще реша дали ще участвам в изборите за кмет на София\", заяви пред БНТ лидерът на \"Атака\" Волен Сидеров, който съобщи, че инициативен комитет от граждански тип го е издигнал за кандидат за местните избори. По думите му, причината е неговата заявка, че ако стане кмет ще забрани провеждането на гей-шествие в столицата. \"Ако съм кмет ще забраня тези шествия\", категоричен беше Сидеров. \"Ще обявим публично дали подкрепяме Фандъкова, но ще изчакаме да видим дали други партии, които са коалиционни партньори на ГЕРБ, но издигат свои кандидатури\". Както виждате това е в бъдеще време, има известна условност. Това казах в интервюта си, а думите ми бяха извадени от контекста\", заяви той по повод информацията, че \"Атака\" ще подкрепи Йорданка Фандъкова.", "date": "2019.09.13", "title": "Сидеров още мисли - дали ще подкрепи Фандъкова или сам ще се яви за кмет на София"}
{"url": "https://faktor.bg/bg/articles/dimitar-nikolov-1", "text": "Много преди да стартират номинациите за местна власт, изпълнителната комисия даде анонс, че където има слаби резултати на изборите за европарламент, ще следват рокади и поемане на политическа отговорност. Това заяви пред БНТ заместник-председателят на ГЕРБ и кмет на Бургас Димитър Николов. \"В различните градове има различни причини за смяната на кандидат-кметове. Администрацията на партията се справя отлично, в момента Изпълнителната комисия взима решения, когато е необходимо, тежестта е достатъчно солидна за адекватни реакции\", добави той. \"Структурата в Ямбол е единна. Одобриха номинацията, не забелязах някакви напрежения. ГЕРБ със своите решения дава възможност за един нов поглед и по-добри перспективи\", заяви Николов. \"Всеки кандидат ще има силно подчертана индивидуална програма\", каза още той. ", "date": "2019.09.13", "title": "Димитър Николов: В различните градове има различни причини за смяната на кандидат-кметове"}
{"url": "https://faktor.bg/bg/articles/novini-balgariya-a-dimitrov-balgaro-makedonskata-komisiya-buksuva", "text": "\"Днешната среща беше седма по ред и спокойно мога да кажа, че беше най-неуспешната и най-безплодната. Дали това се дължи на днешния ден петък 13 или е в резултат на едни нагласи, които се оказва, че са трайни, не знам\", каза днес българският съпредседател на българо-македонската комисията за исторически и образователни въпроси проф. Ангел Димитров, цитиран от 24 часа. Комисията заседава в София два дни. В петък бе последният ден и той трябваше да бъде посветен на Гоце Делчев, но трудно се стигнало до темата заради различните виждания на българските и македонските членове. \"Вчера имахме една много заредена и много емоционална среща. От българска страна не сме искали да се стигне до това да имаме много дълбоки разминавания по отношение на миналото\", категоричен бе Димитров.  Припомни, че в договора за приятелство и добросъседство със Северна Македония е заложена идеята за общото минало, за анализа, който трябва да се оправи в учебниците в двете държави и да се предложат текстове на правителствата за общо честване на видни личности от общата история \"Бяха направени такива крачки досега, но от миналата среща насам като че ли усетихме една липса на готовност да се направят крачки, каквито нашата работа предполагаше. За нас е много важно да продължим работата в духа не на компромисите, а на онова съгласие, което може да бъде постигнато на база солидни аргументи. В комисията сме историци и за нас е важно, когато мислим за миналото, да не го интерпретираме през някакви конюнктурни интереси. Всичко, което правим, трябва да е насочено към нещо много трайно\", допълни Димитров. Днешната среща беше разочароваща, категоричен бе и македонският професор Драги Георгиев.  \"Това се дължи на различния подход към проблемите, които разрешаваме. Глваната цел на Македония е да се постигне компромис на база аргументите на двете страни и да се стигне до договор и баланс в погледа към нещата. Днешната и вчерашната среща бяха изпълнени с емоции. Смятам, че не на всяка среща ще можем да намерим решения и да бъдат положителни. На следващи срещи ще обсъждаме и темата за Гоце Делчев”, продължи той. Георгиев подчерта, че за него “работата на комисията е пред всякакви рамки, включително и политически\". Основното раминаване на комисията било най-вече по въпроса за Гоце Делчев, макар да го обсъдили за кратко. \"Часове се разменят реплики. Основното ни разминаване е, че нашето желание е да се разгледа, анализира и оцени исторически значението и ролята на Гоце Делчев в неговото историческо време. Колегите обаче поставят акцента към отношението към Гоце Делчев в един по-късен период. Колкото и да е странно, днес почти не говорихме за него. Получава се един омагьосан кръг, в който нашите позиции почти не могат да се срещат, а когато се срещнат по-скоро се получава един удар. Ние искаме да поставим акцентите на по-важни неща, не отношението е важно, когато говорим за една историческа личност\", заяви Ангел Димитров.", "date": "2019.09.13", "title": "А. Димитров: Българо-македонската комисия буксува"}
{"url": "https://faktor.bg/bg/articles/novini-svyat-nad-3400-migranti-sa-pristignali-na-gratskite-ostrovi-ot-nachaloto-na-septemvri", "text": "Общо 3469 мигранти са пристигнали на гръцките острови в северната част на Егейско море от началото на септември до тази сутрин, според данни, публикувани от главното управление на полицията в региона, съобщава в. \"Катимерини\". Разбивка на данните сочи, че 2078 чужденци са пристигнали на остров Лесбос, 589 - на остров Хиос и 802 - на остров Самос от 1 септември, предаде БТА. През август броят на пристигналите мигранти на северните егейски острови е бил 5813 души, като 3866 души са пристигнали на остров Лесбос, 685 - на остров Хиос и 1262 - на остров Самос.", "date": "2019.09.13", "title": "Над 3400 мигранти са пристигнали на гръцките острови от началото на септември"}
{"url": "https://faktor.bg/bg/articles/novini-svyat-sasht-predlagat-programa-kak-evropeyski-strani-da-se-protivopostavyat-na-namesata-na-kremal", "text": "Междуправителствена коалиция бе домакин на представянето на нова инициатива на САЩ, предназначена да помогне на европейски страни да се противопоставят на намесата на Кремъл, съобщи БТА. Американската Агенция за международно развитие ( USAID) описва своята инициатива \"Париране на зловредното влияние на Кремъл\" (Countering Malign Kremlin Influence) като рамка за подпомагане на демократичните институции в защитата на изборите, противопоставянето срещу пропагандата и дезинформацията и избягването на зависимостта от руската енергия, пише Асошиейтед прес. Усилието, анонсирано още през юли, е насочено към държави като Украйна, Грузия и Молдова. Представител на агенцията - помощник-главният администратор Брок Биърман, го представи вчера пред дипломати във Варшава с посланието, че Вашингтон остава ангажиран към демокрацията в региона, който се избави от контрола на Москва преди три десетилетия. Биърман говори, според неговия израз, за \"агресията с мека сила\" на руския президент Владимир Путин. По думите му Кремъл се намесва в избори, води информационна война и стимулира корупция. \"Кремъл се държи по този начин, защото няма какво да предложи. Той не може да предложи нищо в полза на свободата, просперитета или сигурността на своите съседи\", каза Биърман. \" USAID няма да стои безучастна, докато Кремъл се стреми да подкопае това, за което тези страни са се борили толкова усилено и толкова дълго\", подчерта той. По думите му инициативата включва подкрепа за независимата журналистика и проверката на фактите (факт-чекинг) в Молдова и на Балканите, както и подпомагане на страните да диверсифицират доставките си на енергия, така че руската енергия да не остава инструмент за политически контрол. Той наблегна няколко пъти, че усилията не са насочени срещу руския народ, а само срещу Кремъл. Презентацията съвпадна с момент, когато хората в целия регион са разтревожени от симпатиите на президента на САЩ Доналд Тръмп към Путин, които според мнозина може да струват скъпо на държави като Украйна и даже на членки на НАТО като Полша и балтийските страни. Войчех Пшибилски, редактор на списание \"Вишеград инсайт\", което се фокусира върху Централна Европа, каза, че е утешително да се чуе за начинание на САЩ в подкрепа на демокрацията из Европа. \"Фактът, че правителствена агенция на САЩ предприема усилия да покаже, че американците се противопоставят на Кремъл - и то точно на територията, за контрола над която Кремъл претендира и където руснаците биха искали да няма никой друг освен тях - това е мощно послание, правилното послание\", заяви Пшибилски пред Асошиейтед прес. Биърман говори пред базираната във Варшава \"Общност на демокрациите\" (Community of Democracies) - глобална коалиция на демократични страни.", "date": "2019.09.13", "title": "САЩ предлагат програма как европейски страни да се противопоставят на намесата на Кремъл"}
{"url": "https://faktor.bg/bg/articles/borisov-izrigna-sreshtu-rakovodstvoto-na-bnr-glavanatsi-pravyat-go-narochno", "text": "Главанаци, главанаци е точната дума. Имам чувството, че го правят нарочно\", с тези думи премиерът Бойко Борисов коментира пред журналисти в Русе отстраняването от ефир на журналистката от БНР Силвия Великова, чийто ресор е съдебната система.   Попитан кой го прави, премиерът Борисов отговори: \"И аз не мога да схвана кой\".   \"Когато научих вчера за свалянето на Силвия Великова, аз й се обадих лично. Може би от 20 години, като главен секретар тя ми беше криминална журналистка, отговаряше за МВР, после като кмет и като премиер ме е отразявала. Даже и на празници, винаги сме се поздравявали, вярвам, че тя ще го каже. Като чух за тази глупост, която са сътворили, обадих се все пак тя да ми потвърди, тя ми каза, разпоредих се.\"   Това разказа министър-председателят на импровизиран брифинг по повод отстраняването от ефир на Силвия Великова. \"Аз не го познавам директора на БНР и никога не съм го виждал, освен, ако така някъде случайно не е застанал до мене. Но нито съм участвал, нито съм казвал нещо за избора му, но помолих да му предадат, защото изпълнителната власт само дава парите, а не се меси, обаче съм и председател на партия, което ме прави шеф на най-голямата ПГ в парламента, която е гласувала за неговия избор, и ако не оправи това безобразие, днес сутринта няма да дойда в Русе, ще отида в парламента и ще поискам от ПГ да му вземе оставката или да му поиска оставката.   Запитан дали вижда в казуса намесата на ДПС или на прокуратурата, отговори: \"Не мога да кажа кой, аз знам какво щях да направя като председател на ГЕРБ, ако не я бяха върнали\".   Час след тази реакция на министър-председателя шефът на \"Хоризонт\" Николай Кръстев подаде оставка.", "date": "2019.09.13", "title": "Борисов за Силвия Великова: Не знам кой стои зад случилото се, но знам какво щях да направя, ако не я бяха върнали"}
{"url": "https://faktor.bg/bg/articles/i-dnes-ostava-slanchevo-i-toplo-sas-slab-vyatar", "text": "Днес ще бъде слънчево с временни увеличения на облачността, главно над Източна България. Ще духа слаб, в югоизточната половина от страната умерен североизточен вятър и в следобедните часове временно ще се усили. Максималните температури ще бъдат между 26° и 31°, съобщи „Фокус”. Над Черноморието ще бъде предимно слънчево. Ще духа умерен североизточен вятър. Максимални температури на въздуха 26-27°, температурата на морската вода е 24-25°. Вълнението на морето ще бъде 3-4 бала.  Над планините ще бъде предимно слънчево. Ще духа умерен до силен североизточен вятър. Максимална температура на височина 1200 метра – около 20°, на 2000 метра – около 12°.", "date": "2019.09.13", "title": "И днес остава слънчево и топло, със слаб вятър"}
{"url": "https://faktor.bg/bg/articles/pozharat-v-rayona-na-kotel-prodalzhava", "text": "Пожарът, който възникна вчера по обяд в суха папрат в местността Сухи дял над Котел, продължава и днес. Директорът на Регионална дирекция \"Пожарна безопасност и защита на населението - Сливен Владимир Демирев заяви пред \"Фокус\": \"Правим организация за овладяване на горенето. Повикали сме допълнителни екипи от Сливен, Горна Оряховица, Елена и екип от Омуртаг от вчера. Чакаме два екипа от военните формирования от Българската армия.\" По думите му няма пострадали.  Пожарът е обхванал голяма площ. Няма опасност за града. Сигналът за възникналия пожар е получен в 12 часа по обяд, пожарникарите веднага са се насочили към мястото на огъня.", "date": "2019.09.13", "title": "Пожарът край Котел продължава, няма опасност за града"}
{"url": "https://faktor.bg/bg/articles/minava-li-prez-balgariya-kanal-za-trafik-na-babretsi", "text": "\"Този поток на донори е свързан с неспазване на правила за добра клинична практика в рамките на бъбречната трансплантация, което води до недобри резултати\", заяви пред Нова телевизия началникът на Клиниката по неврология и трансплантация към УМБАЛ ''Александровска'' проф. Емил Паскалев по повод случая с четиримата задържани за участие в схемата с трафик на органи. При акция на ГДБОП и прокуратурата във вторник вечерта на българо-турската граница, бяха задържани четирима души. Двама от тях са заподозрени в организиране на канал за трафик на органи. Според него възможната причина за наличието на подобен трафик на органи е липсата на достатъчно бъбречни трансплантации. ,,В тази причина влиза и липсата на донори. Т.е. рейтът на трансплантации трябва да бъде от европейски характер – от порядъка на 25 на около 1 милион население за една година. В този брой влизат и трупни, и живи, като дялът на трупните трябва да е разбираемо по-голям'', каза още той. По думите му в България това никога не се е случвало. ,,Най-много в рамките на една година сме имали около 12 на 1 милион души. Обикновено сме с около 3 до 5'', обясни Паскалев. „В България винаги е имало много малка разлика между живото донорство и трупното донорство. Трябва трупното донорство да бъде много повече, отколкото се прави в момента”, заяви още той. Според Паскалев напоследък има много повече трансплантирани български граждани в Турция, отколкото у нас. ,,Качествоно на трансплантациите, след като идват при нас за проследяване, се вижда много добре и то е различно. Това ми дава основание да мисля, че нещата се разширяват на база на това, че се прави трансплантация с неспазване на всички медицински правила за това'', посочи той. ,,Напоследък случаите на усложнения зачестиха. Много често идват пациенти, които са трансплантирани, но не достигат до нормална бъбречна функция, което ме кара да си мисля, че наистина медицинските правила там започват да се загърбват'', посочи още той. ,,Трансплантираните в Турция пациенти идват при нас с епикризи, в които няма никакви медицински данни и информация по отношение на донора и на ред други изследвания. Често документите нямат нито печат, нито подпис'', заяви Паскалев.", "date": "2019.09.13", "title": "Минава ли през България трафикът на бъбреци за Турция?"}
{"url": "https://faktor.bg/bg/articles/avarira-barziyat-vlak-ot-burgas-za-sofiya", "text": "Бързият влак от Бургас за София аварира преди гара Карнобат около 8:00 часа тази сутрин. Повредата по информация на железопътния превозвач е в локомотива. Очаква се да бъде изпратена помощна машина, която да изтегли композицията. От БДЖ не се ангажират кога точно ще се извърши маневрата.", "date": "2019.09.13", "title": "Аварира бързият влак от Бургас за София"}
{"url": "https://faktor.bg/bg/articles/sobstvenikat-na-tad-grup-ostava-za-postoyanno-v-aresta", "text": "Апелативният спецсъд остави в ареста обвинения в подбудителство за кибертероризъм собственик на „ТАД Груп“ Иван Тодоров. Мярката му бе гледана в четвъртък, но съдиите отложиха произнасянето си за петък сутринта. Миналата седмица съдът не уважи искането на Иван Тодоров за по-лека мярка. Той подаде жалба, а днес Апелативният спецсъд оповести решението си. Тодоров вече има обвинение и като ръководител на престъпна група. На 9 септтември му беше повдигнато и ново обвинение - за организирана престъпна група с користна цел. Прокурор Николай Христов обясни, че Георги Янков и Кристиян Бойков са участници в тази група с ръководител Иван Тодоров. Досега той бе заподозрян като подбудител на 20-годишния компютърен специалист Кристиян Бойков, за когото прокураутурата твърди, че е източил базата данни на НАП. Той получи обвинения в тероризъм чрез компютърно престъпление. Прокуратурата твърди, че Тодоров и търговският директор на фирмата му Георги Янков са побудили Бойков, макар че той самият отрича. Освен това разследващите смятат, че \"ТАД-Груп\" са изнудвали и други фирми, като първо хаквали информационните им системи, а след това им предлагали киберзащита. За втори път апелативните съдии отказват да освободят Тодоров, който в момента е единственият арестуван по случая. \"Прокуратурата очакваше такова развитие на нещата, тъй като ние сме събрали абсолютно категорични доказателства\", заяви наблюдаващият прокурор Даниела Ангелова. Адвокатът на Тодоров Ина Лулчева също каза, че е очаквала подобно решение, макар да го смята за незаконосъобразно. Според нея все още няма доказателства, че бизнесменът е подбудил Тодоров. \"Днес съдът каза нещо, което аз лично намирам за много опасно. Ние направихме възражение, че в постановлението пише \"подбудил Кристиян Бойков\" и не пише с какви действия, т.е. преписан е текстът на закона и не се казва как е извършено престъплението. Съдът каза, че не е необходимо да се каже, достатъчно е това. Което означава, че всеки български гражданин може да бъде обвинен, че е извършил нещо, като се препише законът, без да се посочат фактите, а това вече би следвало да ни притеснява много\", каза Лулчева, цитирана от mediapool.bg.", "date": "2019.09.13", "title": "Обвиненият в подбудителство към кибертероризъм остава за постоянно в ареста"}
{"url": "https://faktor.bg/bg/articles/arestuvaha-malkata-birma-v-dubay", "text": "В Дубай е бил арестуван Георги Станоев  - Малката Бирма, научи \"24 часа\". Той е задържан заради делото в България срещу него и семейството му.", "date": "2019.09.13", "title": "Арестуваха Малката Бирма в Дубай"}
{"url": "https://faktor.bg/bg/articles/komisiyata-za-regulirane-na-saobshteniyata-proveryava-spreniya-signal-na-bnr", "text": "Комисията за регулиране на съобщенията извършва обстоятелствена проверка на всички факти и обстоятелства по отношение на излъчването на сигнала на БНР, съобщиха от комисията. След приключването на проверката КРС ще излезе с официално становище. Днес програма \"Хоризонт\" спря излъчване от 6:00 до 11:00 ч. Поради предварително планирана техническа профилактика, предавателите на програма \"Хоризонт\" на БНР спират излъчване на 13 септември 2019 г., петък, в часовата зона между 06:00 и 11:00 ч., се казва в съобщение на сайта на БНР от вчера.", "date": "2019.09.13", "title": "Комисията за регулиране на съобщенията проверява спрения сигнал на БНР"}
{"url": "https://faktor.bg/bg/articles/spetsprokuraturata-4-litsa-sa-pod-nakazatelna-otgovornost-sled-razbita-grupa-za-trafik-na-organi", "text": "''Четири лица са привлечени към наказателна отговорност и обвинени за ръководене и участие на организирана престъпна група, както и за трафик на отделни лица за отнемане на телесни органи.'' Това съобщиха на брифинг от Спецпрокуратурата след разбитата група за трафик на органи. Членовете в нея се познават от много време. Установени са 5 донори и 5 реципиенти. Самата операция по трансплантация е струвала между 20-25 000 евро. Останалата част е разпределяна между членовете на групата според функциите, които изпълнявали. Между 5000-7000 евро е получавал донорът. Обикновено това били лица от от малцинствени групи с много нисък социален статус. Повечето от тях са от Видин, Монтана и София от кварталите ''Филиповци'', ''Орландовци'' и ''Факултета''.", "date": "2019.09.13", "title": "Разбиха група за трафик на органи, 4 лица са под наказателна отговорност"}
{"url": "https://faktor.bg/bg/articles/toncho-tokmakchiev-vliza-v-sastezanieto-za-kmet-na-sofiya", "text": "Популярният актьор Тончо Токмакчиев ще се регистрира като кандидат за кмет на София на Местни избори 2019 от „Партия на зелените“ на предстоящите местни избори. Той ще бъде още и водач на листата за общински съветници. „Партия на зелените“ ще участва самостоятелно на предстоящите избори. На 14 септември Токмакчиев и Владимир Николов ще подадат документите за регистрация за кмет и общински съветници в Столичната общинска избирателна комисия.", "date": "2019.09.13", "title": "Тончо Токмакчиев влиза в надпреварата за кмет на София"}
{"url": "https://faktor.bg/bg/articles/italiansko-svetilo-vnese-yasnota-za-sastoyanieto-na-mihael-shumaher", "text": "Италианско светило в неврологията взе отношение по новините около Михаел Шумахер от тази седмица и поясни какво е състоянието на легендата на Формула 1. Германецът бе приет за 48 часа в парижката болница \"Жорж Помпиду\", като се появиха информации, че е лекуван с трансплантиране на стволови клетки и дори, че е в съзнание. Но Матилде Леонарди, която е била част от екипа, изготвял програмата за лечението на Шуми преди близо 6 години, се изказа по темата в студиото на тв канала RAI. \"Някои неща не са наред в изнесената информация - каза експертът по неврология и неврохирургия. - Доколкото аз знам фактите, Шумахер е в състояние на \"минимално съзнание\", което е различно от \"вегетативно\", но не е и това, за което се писа. Едва ли не, че той \"се е събудил\". Пациентите в такъв стадий могат да отварят частично очи като реакция на повикване или някакъв сигнал, мърдат върховете на пръстите си и понякога плачат. В никакъв случай не бива да се дават напразни надежди за това, че състоянието му рязко се е изменило, както се случи тази седмица. Също така, изключително странни са информациите, че терапията със стволови клетки е помогнала той \"дойде в съзнание\". Познавам професор Менаш, както и методите на този тип лечение. В случая то е използвано, за да се предотвратят евентуални сърдечни проблеми при пациента, а не за изваждането му от състоянието на минимално съзнание. Такива функции тази терапия няма. Лошото е, че новината, която стана глобално достояние, предизвика реакции. Роднини на мои пациенти в подобно състояние ме потърсиха с въпрос не може ли и те да бъдат подложени на такова лечение. Наложи се да им обяснявам, че то няма такъв ефект, за какъвто се писа в медиите. Явно се потърси сензация, а това подхранва надежди не само за хората, които следят ситуацията около Шумахер.\" Според Леонарди, всяка новина за подобрение в състоянието на Михаел, ще бъде съобщавана в официална форма от семейството му. Това се случи за последен път преди 2 години и половина, като италианката е на мнение, че просто от тогава промяна няма.", "date": "2019.09.13", "title": "Италианско светило внесе яснота за състоянието и лечението на Михаел Шумахер"}
