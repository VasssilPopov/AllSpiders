{"url": "https://faktor.bg/bg/articles/30-godishen-balgarin-ubi-baba-si-v-madrid", "text": "Испанските власти в Мадрид са задържали през вчерашния ден 30-годишен българин, заподозрян в убийството на 69-годишната си баба. По информация на испанския ежедневник ''El Pais'' мъжът е прерязал гърлото на жената в жилището им в столичния квартал ''Карабанчел'' в сряда около 20 ч. Освен мъжа, в семейното жилище е била и дъщерята на жертвата, с която вече работи психолог. По-късно от полицията разясниха, че задържаният, първоначално обявен за неин син, е всъщност внук на жертвата и ще остане в ареста, докато му бъдат повдигнати обвинения. По случая е образувано досъдебно производство.", "date": "2019.11.21", "title": "30-годишен българин уби баба си в Мадрид"}
{"url": "https://faktor.bg/bg/articles/ubitata-v-madrid-zhena-e-rodnina-na-balgarskiya-hudozhnik-papa-zhan-tsyal-mesets-se-zhalvala-na-ispanskata-politsiya", "text": "69-годишната българка, убита снощи в дома си в Мадрид, е била намушкана от 30-годишния си внук. Мъжът е задържан на местопрестъплението с окървавени ръце, съобщава \"Ел паис\". Първоначално се смяташе, че извършителят е син на жертвата.  На мястото на инцидента е пристигнал и психолог, който работи с жена в нервна криза, която според първоначалната информация, е дъщеря на убитата. Жената твърди, че 30-годишният мъж има психични проблеми. Междувременно българският художник Папа Жан сподели в профила си във фейсбук, че убитата жена е негова братовчедка: \"ТЪЖНА ВЕСТ. ДНЕС в Мадрид убиха жестоко моята братовчедка Ценка. Болният и психично болен внук е закла. Жалко, че цял месец се жалваше на испанската полиция, но не успяха да я спасят. Вечна и памет. Амин.\"", "date": "2019.11.21", "title": "Убитата в Мадрид българка е братовчедка на художника Папа Жан, цял месец подавала сигнали в испанската полиция"}
{"url": "https://faktor.bg/bg/articles/stoycho-stoychev-izborat-na-geshev-i-tsatsarov-mnogo-prilicha-na-modela-putin-medvedev", "text": "Социологът Кольо Колев и политическият анализатор доц. Стойчо Стойчев направиха политически анализ на горещите теми от седмицата в студиото на \"Още от деня\" по БНТ. \"Много странно е изявлението на Корнелия Нинова, че ще гласува \"личностно\" при избора на Сотир Цацаров за председател на КПКОНПИ. Тя не може да има личностни мнения, защото е лидер на партия. Сегашният главен прокурор има вече заявена голяма подкрепа и това е оценка за Цацаров, за неговите качества\", коментира Кольо Колев. Според Стойчо Стойчо, налице са много едностранни мнения срещу Цацаров. \"В парламента не съществува опозиция срещу избора му - ГЕРБ, Патриотите, ДПС, го подкрепят, от движението дори изказаха хвалебствено. Всичко натам върви - той да бъде избран за председател на тази комисия. Притесненията са, че това много прилича на модела Путин-Медведев - единият като е президент, другият е министър-председател, после обратното. Това се утвърждава като един тандем Цацаров-Гешев, който да се бори с корупцията и с тежката организирана престъпност. Напоследък се организират операции срещу пране на пари, което засяга крупните български бизнесмени.\" На въпрос води ли се все още война между президента и правителството, Стойчо Стойчев отговори: \"Градусът на напрежението между президента и правителството малко се поуталожи, защото по-острите линии на конфронтация вече не са толкова актуални. Аргументите за изборния процес, демокрацията, корупцията - когато президентът ги повтаря пъти, пъти, пъти, в един момент се изчерпват, спират да бъдат толкова поляризиращи и в момента, ако той иска да води тази война на по-високи обороти, трябва да намира нови теми, по които да търси такъв тип сблъсък. Българското общество бързо се уморява и трябва да се търси нова тематика. \"", "date": "2019.11.21", "title": "Стойчо Стойчев: Изборът на Гешев и Цацаров ще заприлича на модела Путин-Медведев"}
{"url": "https://faktor.bg/bg/articles/sotsialnite-rabotnitsi-iskat-40-uvelichenie-na-zaplatite-styagat-protest", "text": "Едночасова стачка подготвят социалните работници от 35 дирекции за „Социално подпомагане\" в цялата страна. Тя ще бъде на 27 ноември. Служителите във Велико Търново също ще спрат работа, а исканията им са за 40 % увеличение на заплатите. Теодора Иванова е социален работник във Велико Търново от 30 години. Казва, че обича професията си и не иска да се откаже от нея, въпреки тежките условия и ниската заплата. \"На много правителства станахме недолюбените деца. Много обещания, много търпение от наша страна. Просто нищо не се решава и затова приемаме тази крайна мярка. Затова си позволяваме и да не излизаме на улицата да не прекъсваме работа, защото това ще бъде много зле за гражданите, които ще търсят помощ от нас\", разказа тя пред камерата на БНТ. Стартовата заплата, с която един млад висшист постъпва в социалната служба, е 650 лева, която с удръжките се доближава до минималната за страната. Затова има и недостиг на кадри. Средната възраст на социалните работници във Велико Търново е 50 години. \"Младите хора не се задържат тук. От 10 години не са назначавани масово социални работници, защото работата не е атрактивна, за възнаграждението вече няма какво да кажа\", заяви Василка Йорданова, председател на синдикалната секция на КТ \"Подкрепа\" в Дирекция \"Социално подполагане\" - В. Търново. Социалните работници се надяват заплатите им да бъдат увеличени преди гласуването на бюджета за следващата година. Ако това не се случи, са склонни да предприемат и ефективни стачни действия.", "date": "2019.11.21", "title": "35 дирекции за „Социално подпомагане\"стягат протест"}
{"url": "https://faktor.bg/bg/articles/ombudsmanat-s-preporaka-do-mrrb-za-promeni-v-etazhnata-sobstvenost", "text": "Омбудсманът Диана Ковачева ще изпрати препоръка до министъра на регионалното развитие и благоустройството Петя Аврамова с искане да бъде придвижен процесът по изменение и допълнение на Закона за управление на етажната собственост. Това обяви на брифинг пред журналисти в гр. Стара Загора националният обществен посредник, след като в рамките на изнесена приемна беше сезирана от граждани за сериозни проблеми, които срещат при прилагането на закона. Това съобщиха от пресцентъра на омбудсмана.  „До 15 април т.г. беше срокът за предложения за изменения. За съжаление от тогава досега няма изготвени промени“, обясни доц. Ковачева. Тя допълни, че жалби по темата получава от цялата страна и анализът им сочи, че управлението на етажната собственост не може да се справи докрай без намесата на държавата или общината. „Основното оплакване на гражданите е, че няма баланс и те не успяват да се справят помежду си в етажната собственост. Не успяват да получат подкрепа от страна на местната власт, тъй като законът е оставил в голяма степен решаването на проблемите в ръцете на гражданите, на собствениците и това често води до междусъседски войни. Въпреки че има възможности за намесата на съда, хората не могат да се справят“, обобщи омбудсманът. Доц. Ковачева отчете, че в рамките на приемния ден, организиран в офиса на местния обществен посредник на Стара Загора Надежда Чакърова – Николова, с екипа си е изслушала повече от 30 граждани. „Традиционно най-нарушавани са икономическите и социални права, правото на труд, осигурителни права, правото на придобиване на пенсия. Друг проблем, поставен от гражданите, по който също ще изпратя препоръка до Община Стара Загора и Община Чирпан е по тема, с която вече сме се занимавали. Тя е свързана с липсата на автобусен транспорт до с. Сърневец. Надявам се, че след като пътят вече е изграден, да може да бъде решен въпросът с автобусната връзка и транспорта на хората“, допълни омбудсманът. „Най-интересният и глобален проблем, представен днес пред мен е от адвокат – представител на Асоциацията на осиновените, за противоречива съдебна практика, когато става въпрос за установяване на произход и разкриване тайната на осиновяването. Знаете много хора, когато разберат, че са осиновени търсят своя произход и биологичните си родители. България за съжаление е една от малкото държави, която не спазва международните стандарти, при нас все още има тайна на осиновяването и наказателна отговорност за разкриването й“, информира доц. Диана Ковачева. Тя допълни, че с екипа си ще направи проучване, за да установи дали има противоречива съдебна практика в прилагането на чл. 105 от Семейния кодекс и дали съдилищата прилагат пряко чл. 8 от Европейската конвенция за защита правата на човека и основните свободи, т.е. въпроса за нарушаването на правото на личен и семеен живот. „Ако установим такава практика ще сезираме ВКС с искане за тълкувателно решение и ще изпратим препоръка до Министерството на правосъдието за промени в Семейния кодекс“, подчерта омбудсманът. По-рано през деня омбудсманът участва във форума „30 години по-късно: демократични ценности, поколението днес – проблеми, реализация, перспективи”, иницииран от местния обществен посредник на Стара Загора. Идеята на събитието бе да насърчи младите хора да останат, да работят и реализират мечтите си в България. Първият Млад омбудсман на Млада Загора Бетина Радева и заместникът й Калоян Максимов споделиха своя опит с основни моменти от дейността си през годината и официално подадоха мандата на новоизбрания Млад омбудсман Александър Александров и неговия заместник Мартин Колев. „Събитието беше заредено с много емоция. Подобни инициативи стимулират младите хора да участват при вземането на решения, които ги засягат или решения, които са от обществена значимост, а също възпитават активната им гражданска позиция “, обобщи Ковачева. Тя поздрави младите си колеги за това, че вече имат програма за действие, но им даде и личен съвет да бъдат по-гъвкави в бъдещите си планове, за да могат да реагират на реалните проблеми на хората. „Всъщност, гражданите са тези, които пишат програмата на нас, омбудсманите”, завърши Диана Ковачева..", "date": "2019.11.21", "title": "Омбудсманът с препоръка до МРРБ за промени в етажната собственост"}
{"url": "https://faktor.bg/bg/articles/babh-v-targovskata-mrezha-sa-kupeni-50-kg-sudzhuk-i-45-kg-pushena-skumriya-na-shaybi-zarazeni-s-listeriya", "text": "Ден след като обяви, че в магазини са открити българска риба и български суджук, заразени с листерия, Българската агенция за безопасност на храните (БАБХ) уточни, че става дума за близо 60 кг пушена скумрия на шайби и 50 кг суджук. Инспекторите успели да изтеглят от търговската мрежа 15 килограма от скумрията, а останалите 45 са продадени. От заразения домашен суджук са произведени 50 килограма, но количества от него не са открити в магазините, което означава, че суджукът е продаден. Информация за проблемните партиди клиентите могат да получат от магазина, от който са купили от въпросната риба или суджук. ***  е Грам положителна, подвижна бактерия – Listeria monocytogenes. Тя причинява болестта листериоза.  е инфекциозно заболяване, което протича с много разнообразна клинична картина и се отнася към групата на зоонозите. Тя поразява централната нервна система и редица други органи, в които се образуват голям брой грануломни възли, известни като листериоми.", "date": "2019.11.21", "title": "БАБХ: В търговската мрежа са купени 50 кг суджук и 45 кг пушена скумрия на шайби, заразени с листерия"}
{"url": "https://faktor.bg/bg/articles/pravozashtitni-organizatsii-sadyat-ek-zaradi-domove-za-detsa-s-uvrezhdaniya-u-nas", "text": "За първи път правозащитни организации в сферата на уврежданията предизвикват съдебна процедура срещу Европейската комисия. Съдът на Европейския съюз образува дело по иска на три организации, една от която българска, за това, че Европейската комисия е отказала да спре финансиране от европейския съюз за изграждане на малки домове за деца с увреждания. Според правозащитните организации е недопустимо Европейската комисия да финансира структури, които задълбочават сегрегацията на децата и пречат на нормалното им развитие, съобщава БНТ.  Деинституционализацията започна през 2010 година и постепенно бяха изградени 258 малки домове, в които бяха настанени децата от 58 големи институции. Правозащитниците са засекли нарушения във всичките 24 малки домове, доказват твърденията си видео - връзвани деца, клетки, изолатори, деца упоявани с медикаменти, за да не буйстват. Но въпреки сигналите за продължаващите практики, европейската комисия продължила да финансира тези институции.", "date": "2019.11.21", "title": "Правозащитни организации съдят ЕК заради домове за деца с увреждания у нас"}
{"url": "https://faktor.bg/bg/articles/nankov-obyavi-pritesnitelni-danni-za-horata-zasegnati-ot-voden-rezhim-v-stranata", "text": "Към момента нарушено водоснабдяване има в 17 области на страната, 40 общини, 12 града, 160 села. Общият брой на засегнатото население понастоящем от водния режим е 315 хиляди души, съобщи заместник-министърът на регионалното развитие и благоустройството Николай Нанков в Народното събрание. Сред по-големите градове, засегнати от водния режим, той посочи Ловеч, Тетевен, Плевен, Перник, Добрич, Котел и Омуртаг. Пред нас стоят две предизвикателства. Първото е в максимална степен да усвояване европейските фондове и да намираме по-социално щадящи механизми ефективно да разходваме публичен ресурс в рехабилитация на ВиК мрежата, която в повечето случай е изграждана преди 50-60 години, посочи заместник-министър Нанков. Без изграждане на нови язовири и рехабилитация на съществуващите язовирни стени, България, за съжаление, в дългосрочен план е изправена пред сериозна криза, свързана с нормалното осигуряване на питейно водоснабдяване за голяма част от населението, добави той. В сряда от левицата поискаха изслушване на двама министри заради водната криза в области в страната. От своя страна министърът на околната среда и водите Нено Димов увери, че е максимално ограничено ползването на водите от язовир \"Студена\" за други цели. Той информира, че за периода 2018 - 2019 г. ВЕЦ \"Студена\" не е работил на енергиен режим. Ежемесечно в графика за използване на водите от язовирите, язовир \"Студена\" е единственият, за който се поставя условие за осигуряване на минимален допустим оток в реката след язовира и то само след осигуряване на вода за питейно-битово водоснабдяване, отбеляза министър Димов. Той посочи, че заявката на ВиК Перник за месец ноември е удовлетворена с количества, одобрени в годишния график за много суха по влажност година. Екоминистърът каза, че през август 2019 г. между МОСВ и ВиК Перник е бил подписан договор за изграждане на водна инфраструктура. Проектът се финансира по ОП \"Околна среда\" 2014-2020 г. С него ще бъдат увеличени събираният и третираният товар за замърсяването на отпадъчните води, ще се намалят загубите на водата във водоснабдителната мрежа и ще бъде подобрено водоснабдяването на гражданите. Той информира, че по предварителни проучвания с реализацията на проекта за Перник и Радомир загубата на вода ще намалее с 2,8 куб. м. По думите на Димов ще се осигури непрекъснато водоподаване и ще се рехабилитират около 24 километра водоснабдителна мрежа, ще бъде изградена и нова 3 км инфраструктура. Реализираните дейности ще подобрят екологичното състояние на река Струма. Стойността на инвестицията е 105 млн. лв. През 2019 г. в заявките на ВиК - Перник за промишлено водоснабдяване за \"Стомана Индъстри\" и Топлофикация \"Перник\" от язовир \"Студена\" са за количества отговарящи за средна по влажност година, но след проверки на Басейнова дирекция е установено, че дружествата са ползвали по-малки количества, отговарящи на суха година, обясни министър Димов. По думите му с изменения на месечния график е преустановено подаването на вода за промишлено водоснабдяване, за което двете дружества са уведомени да използват алтернативни източници от река Струма, за които имат комплексни разрешителни от 2010 г.", "date": "2019.11.21", "title": "Нанков съобщи притеснителни данни за хората, засегнати от воден режим в страната"}
{"url": "https://faktor.bg/bg/articles/prokuraturata-prodalzhava-da-nishti-tragediyata-s-3-godishnoto-dete", "text": "Ще бъдат положени максимални усилия за изясняване на обективната истина за смъртта на 3-годишното дете. Това обеща главният прокурор Сотир Цацаров по повод случая с починалото дете, което бе прехвърляно от болница в болница миналата седмица, информира \"Дарик\". Случаят предизвика широк обществен отзвук и стигна до премиера Бойко Борисов, а директорите и на трите болници, в които родителите на детето са търсили помощ – Педиатрията,  болница „Лозенец” и „Пирогов”, са отстранени от постовете си до приключване на разследването.  Днес Сотир Цацаров обясни, че се извършват интензивни действия по разследването на случая. Той посочи, че е иззета цялата документация по случая и добави, че днес ще бъде разпитана и личната лекарка на починалото дете. \"Документация и данни за проведени предни лечения или лечения преди посещението и медицински действия преди посещаването на здравни заведения, днес ще бъде иззета и от личния лекар на детото, която също ще бъде разпитана\", обясни Цацарров. Главният прокурор добави, че са били разпитани родителите, както и други лица. \"От родителите са предадени записи от телефонните им апарати, които ще допринесат за разкриването на обективната истина. Следват разпити на всички медицински специалисти в трите здравни заведения, назначаване на съдебно-медицинска експертиза\", каза Цацаров. \"Нека от този случай не правим обобщение за всички хора, които упражняват лекарската професия, защото те заслужават уважение. Но ще бъдат положени максимални усилия за изясняване на обективната истина\", заключи той.", "date": "2019.11.21", "title": "Прокуратурата продължава да търси истината за смъртта на 3-годишното дете"}
{"url": "https://faktor.bg/bg/articles/nameriha-sluzhitel-na-evn-da-visi-na-el-stalb-razsledvat-sluchaya", "text": "Полицията в Пазарджик и трудови инспектори разследват смъртта на 41-годишен служител на EVN. Той е бил открит снощи около 20 часа да виси безжизнено на електрически стълб на метри от пътя Пазарджик-Бошуля. Мъжът е загинал от токов удар. Снощи обаче той не е бил на работа и е неясно поради каква причина сам, без поддържащ екип, се е озовал  на електрическия стълб в ненаселеното място, пояснява БНР. По време на инцидента електрическите проводници са били мокри заради дъждовното време. Загиналият е служител с висока квалификация и към момента не е имал пропуски в работата си. Той е семеен с две деца. Тази сутрин е направен повторен оглед на светло. Случаят се разследва под наблюдението на прокуратурата.", "date": "2019.11.21", "title": "Мистерия: намериха 41-годишен служител на EVN да виси на ел. стълб"}
{"url": "https://faktor.bg/bg/articles/otkrivat-do-ndk-pametnik-na-avtora-na-stroiteli-na-savremenna-balgariya", "text": "Паметник на видния български писател, дипломат и историк Симеон Радев ще бъде открит до Националния дворец на културата (НДК) на 21 ноември (четвъртък) от 12:00 часа, съобщава сайтът на Столична община. Скулптурата е дело на бележития ни творец Янко Бонев, а проектант е арх. Петър Стрясков. Идеята за мемориала е на фондация \"Достойни българи\". Паметникът на Симеон Радев е монтиран на източната алея до НДК, която свързва Моста на влюбените.", "date": "2019.11.21", "title": "Откриват до НДК паметник на автора на \"Строители на съвременна България\""}
{"url": "https://faktor.bg/bg/articles/iznenada-za-kinomanite-zhokera-shte-ima-prodalzhenie", "text": "Режисьорът Тод Филипс заяви, че неговият филм \"Жокера\" ще се сдобие с продължение. Филипс е имал среща с ръководителя на \"Уорнър брос\" - Тоби Емърик, с когото са обсъдили снимките на втората част на лентата, пише БТА, цитирайки \"Холивуд рипортър\".  Режисьорът е поискал разрешение за създаването на нови истории с персонажите от вселената на Ди Си комикс. Според изданието, той е получил съгласие да заснеме още един проект. Очаква се в новата продукция главната роля на Жокера отново да бъде поверена на Хоакин Финикс. Преди време самият актьор също заговори за евентуално продължение на филма. \"Дълго преди \"Жокера\" да тръгне по кината или да имаме идея дали ще бъде успешен, разговаряхме с Тод за възможни продължения. Още през втората или третата снимачна седмица го попитах дали може да започне да работи над продължение, тъй като има още много за изследване. Този персонаж може да намери място във всеки филм\", разказва Хоакин Финикс за \"Лос Анджелис таймс\". Същевременно преди дни бе обявено, че \"Жокера\" е преминал границата от 1 милиард долара в международния бокс-офис. Така той става първият филм, категоризиран като неподходящ за лица под 17 години без придружител, с подобно постижение. Това не е първият рекорд за \"Жокера\". През дебютния си уикенд продукцията реализира 93,5 милиона долара, отбелязвайки рекорд за филм, излязъл на екран през октомври. Само през първите си три седмици по кината лентата събра 737,5 милиона долара.", "date": "2019.11.21", "title": "Изненада за киноманите: \"Жокера\" ще има продължение"}
{"url": "https://faktor.bg/bg/articles/kubrat-pulev-1", "text": "Пет години след мача си за световната титла по бокс в тежка категория с Владимир Кличко Кубрат Пулев се чувства по-силен и по-подготвен. Научил е уроците си и дори вижда положителното в това, че не победи бившия световен шампион на 15 ноември 2014 г. Това стана ясно от интервю на българския боксьор в ефира на Би Ти Ви. \"Преди пет години бях много, много здраво подготвен, психически стабилен, но стратегията ми беше грешна. Неща, които се учат в първи клас в бокса, аз ги сгреших - елементарни неща. Именно затова човек се учи от грешките си. По-добре, че не го победих, щях да бъда прекалено голям\", разказа Пулев. \"Може би така е трябвало да стане. Така е много по-интересно, така е казал Господ в крайна сметка. Действията ми на ринга бяха прибързани, бях прекалено зелен\", признава Кобрата. \"Трябва да знаят хората, че когато кажа аз нещо го изпълнявам и го правя, както трябва. Независимо какво се случва аз продължих напред. Без да искам тази фраза стана мотивираща за много хора. Срещал съм хора, които са ми казвали \"тези твои думи ми даваха сила\". За мен това означава много\", споделя боксьорът. За двубоя си с Райдел Букър, с който Пулев затвърди статута си на задължителен претендент за титлата на Международната боксова федерация (IBF), българинът обяви, че \"сам си го е направил лесен\". \"Той (Букър) беше един боксов чувал, подвижен. За мен беше една тренировка\". Българският боксьор изкачва мача за световните титли между Анди Руис и Антъни Джошуа, за да разбере съперника си през 2020 г. \"Със сигурност ми предстои мач, 100%, такива са правилата да се изправя срещу Анди Руис или Джошуа. И двата варианта ги има, но неведнъж вече казах, че ако Руис е сериозен ще победи пак\". Кубрат Пулев сподели, че това, което му дава сила, е вярата е това което го крепи и му дава сила. И пожела на българите да вярват в себе си, да обичат своята страна, защото България - това сме всички ние.", "date": "2019.11.21", "title": "Кубрат Пулев: Добре е, че не победих Кличко, щях да бъда прекалено голям"}
