{"url": "https://faktor.bg/bg/articles/iznenadi-v-klasatsiya-na-ikonomist-na-nay-dobrite-gradove-za-zhiveene", "text": "Виена е най-приятният за живеене град в света за втора година в класацията на \"Икономист интелиджънс юнит\" за 2019 година, съобщава \"Дневник\". Австрийската столица е следвана от Мелбърн. Париж е загубил няколко места - изместен надолу до 25-о място заради протестите на \"жълтите жилетки\". Освен Виена единствено Копенхаген е в списъка с първите десет града. Същевременно Белград е вторият след Москва по подобрение за последните пет години. На 68-о място, руската столица вече получава 80 от 100 точки (град с много добро качество на живота в класацията, където 100 означава \"идеално\"), с почти 5 точки повече, отколкото преди 5 години. Белград се приближава към резултата ѝ. В момента сръбската столица е едва на 77-о място, но за пет години е подобрила резултата си с 6.4 точки - до 74.5. Австрийската столица привлича туристи с концертите с класическа музика и имперската си история, както и с културата на кафенетата, но наред с това има множество зелени пространства, отлични обществени услуги и по-сигурна среда. Затова миналата година Виена измести Мелбърн от върха на класацията на 140 града в света, който австралийският град заемаше в продължение на седем години. Разликата между двата града е минимална - 0.7 точки от общо 100. Виена получава 99.1 точки в класацията, също колкото е имала и миналата година. Мелбърн получава 98.4 точки, а Сидни - 98.1. В първата десетка доминират Австралия и Канада, всяка от двете страни с по три града. Япония също е в тази група с Токио и Осака. В Западна Европа средният резултат е над 90, в САЩ и Канада всеки град, попаднал в проучването, е с над 80 точки. В Източна Европа средното ниво е малко над 70 точки, близо до резултата на Атина. Най-ниските позиции в класацията заемат най-непривлекателните градове в света - последен е Дамаск зад Лагос, Дака, Триполи и Карачи. При това Триполи продължава да губи от рейтинга си, който в момента е 40.4, а за пет години е спаднал с 3.8 точки. Класацията на 140-те града се съставя въз основа на критерии, включващи жизнения стандарт, престъпността, инфраструктурата, транспортната мрежа, достъпа до образование и медицински грижи, икономическата политическата стабилност. За пръв път е отразено и влиянието на климатичните промени върху качеството на живота: в това отношение Кайро и Делхи са получили по-ниска оценка заради лошото качество на въздуха и недостатъчното водоснабдяване.", "date": "2019.09.04", "title": "Изненади в класация на \"Икономист\" на най-добрите градове за живеене"}
{"url": "https://faktor.bg/bg/articles/mladen-marinov-v-tets-pernik-i-v-oshte-tri-obekta-e-vlyazla-zhandarmeriya", "text": "В ТЕЦ \"Перник\" и в още три обекта е влязла жандармерия. Това каза министърът на вътрешните работи Младен Маринов пред журналисти в Народното събрание. \"Това е по постановление на прокуратурата заедно с Министерство на околната среда и водите. Извършва се проверка по отношение на спазване на законите, свързани с изгарянето на отпадъци и дали това се извършва по регламентирания от закона начин\", допълни още министърът. На въпрос дали има нарушения, той посочи, че на този етап не може да каже.", "date": "2019.09.04", "title": "Младен Маринов: В ТЕЦ \"Перник\" и в още три обекта е влязла жандармерия"}
{"url": "https://faktor.bg/bg/articles/mvr-s-izvanredni-merki-po-praznitsite", "text": "МВР предприема извънредни мерки за сигурност по време на предстоящите празници. Органите на реда масово ще проверяват автомобили, както и мотори и тротинетки. От \"Пътна полиция\" обясниха, че голям брой млади хора управляват превозни средства без шофьорска книжка. Любомир Костадинов от СДВР поясни, че след направена проверка на 50 мотористи, на 30 от тях са били свалени регистрационните табели, а водачите са били между 17 и 22 години. Според полицията тротинетки и моторетки нямат право да се движат по републиканските пътища. От ГД \"Гранична полиция\" съветват родителите да са търпеливи и да носят съответните документи и техните копия при отсъствието на един от родителите. От дирекцията подчертаха, че на място служителите няма да извършват ксерокопия на документите. Очаква се интензивния трафик да започне от утре. От полицията заявиха, че основният контрол ще се извършва по магистралите, предаде БТВ.", "date": "2019.09.04", "title": "МВР с извънредни мерки по празниците"}
{"url": "https://faktor.bg/bg/articles/fandakova-predlozhi-na-manolova-da-pokazhe-edna-po-edna-100-te-novi-detski-gradini", "text": "\"Мога да покажа на Мая Манолова една по една новите 100 детски градини\", каза кметът на София Йорданка Фандъкова относно кандидатурата на Мая Манолова за кмет на столицата. „Чух, че г-жа Манолова е питала къде са училищата и детските градини в кварталите. Тук са – в кварталите“, каза Фандъкова. Тя добави, че до края на годината се очаква още няколко детски градини да бъдат завършени. „До края на годината очаквам още 5 да бъдат завършени, строим общо 8 в момента и започваме още 9. Това е работа“, заяви кметът на София. По думите й развитието на София не е лесно. „Развитието на София изисква работа. И аз съм срещала много трудности по пътя си, но не съм се отказвала, защото съм поела ясен ангажимент“, каза Йорданка Фандъкова.", "date": "2019.09.04", "title": "Фандъкова предложи на Манолова да ѝ покаже една по една 100-те нови детски градини"}
{"url": "https://faktor.bg/bg/articles/razsledvat-smartta-na-ivan-i-versiyata-dali-e-podtiknat-da-se-samoubie", "text": "Разследват версията за самоубийство при смъртта на Иван Йорданов, който изчезна от купон в бившо военно поделение край село Любен Каравелово, а след това бе намерен мъртъв. Районна прокуратура – Варна ръководи досъдебно производство за смъртта му, като разследването се води за евентуално склоняване към самоубийство. Преди ден трупът му бе открит на метри от бивше военно отделени, където е бил на палатка с приятели. Въпреки че го издирваха с кучета, той бе открит седмица след като бе подаден сигнал за изчезването му. Вечерта, в която Иван Йорданов изчезна той изпратил СМС с GPS координатите на военното поделение на своите близки. Близо 40 полицаи, добровлци и кучета търсеха следи от изчезналия мъж.  Тялото било открито случайно седмица по-късно от местен жител. Купоните в изоставеното военно поделение край варненското село Любен Каравелово притесняват местните хора. Особено след фаталния край на един от участниците в тях, посочи кметът на селото Иван Димитров. Миналата година – пак тъй се е случвало – някакви купони в самото поделение, близо до селото са чували крайните къщи – висока музика и се притеснявали. И тази година – сега като разбраха какъв беше купона и има и труп – от сутринта насам коментират в селото – нормално е да се притеснят, казва той.", "date": "2019.09.04", "title": "Разследват смъртта на Иван и версията за склоняване към самоубийство"}
{"url": "https://faktor.bg/bg/articles/imame-zapodozryani-i-zadarzhani-za-ubiystvoto-na-43-godishen-mazh-kv-izgrev", "text": "\"Имаме заподозряни и задържани лица във връзка с убийство на 43-годишен мъж в столицата\". Това каза главният секретар на МВР Ивайло Иванов по време на изслушване във Вътрешна комисия, предаде \"Фокус\". \"Следващото убийство, което нашумя, стана в неделя. Беше открит трупът в столичния кв. \"Изгрев\" на починал млад мъж - 43-годишен. Доста жестоко убийство, с много използване на сила. За съжаление той още не е разкрит, но мисля, че работата, която се извършва и от това, което знаем до момента, ще се увенчае с успех. Имаме запозодрени лица, обявени за издирване лица, задържани, с които се работи\", допълни още главният секретар на МВР. Той прогнозира, че и този случай върви към разрешаване.  По отношение на телефонните измами, главният секретар на МВР посочи, че в сравнение с миналата година има спад на 30 % спрямо миналата година. \"Много важна част от нашата работа е разяснителната кампания и превенцията\", допълни още Иванов.", "date": "2019.09.04", "title": "Има задържани за убийството на 43-годишния мъж кв. \"Изгрев\""}
{"url": "https://faktor.bg/bg/articles/otstraneno-e-obshtinskoto-rakovodstvo-na-dps-v-dospat", "text": "Общинското ръководство на ДПС в Доспат, начело с председателя Атанас Пържанов, е освободено заради несправяне с кампанията за номиниране на кандидати за изборите, съобщи областният председател на движението Салих Аршински, предаде БТА. Той обясни, че са постъпили сигнали за направени опити от досегашното ръководство за дискредитиране на потенциални кандидати на ДПС в Доспат. Като мотив за отстраняването на местното ръководство се изтъкват и опити за колаборация със сегашния кмет на Доспат Елин Радев. От ДПС са категорични, че Радев е създал атмосфера на страх и терор сред гражданите на Доспат, затова според Аршински на предстоящите избори \"там няма да бъде политическа битка, ще бъде война заради отношението на Елин Радев\". ДПС ще издигне самостоятелни кандидатури за кметове и листи в 9 общини от Смолянска област, а само в община Девин ще участва в коалиция, посочиха от областното ръководство. Кампанията за номиниране на кандидати вече е приключила, но имената на окончателните кандидатури ще бъдат оповестени на по-късен етап. Тримата досегашни общински кмета от ДПС са сред номинациите от местните структури - Молла Караисенов /Мадан/, Румен Пехливанов /Рудозем/ и Мустафа Караахмед /Борино/. Движението запазва подкрепата си и за независимата кандидатура на сегашния кмет на Неделино Боян Кехайов. В община Девин кандидатът за кмет Здравко Иванов е коалиционен, а листата за съветници също ще бъде съвместна на коалицията с участие на ДПС. Пет са номинациите за кандидат за кмет на областния град Смолян. Според областния лидер Салих Аршински, очакванията са на следващите избори ДПС да има повече кметове. Относно проблемите с ръководството в Доспат, Аршински допълни, че кандидатури на движението в общината ще бъдат регистрирани. Решението за отстраняване се отнася само за ръководството, а в движението остават всички структури и членове на ДПС в общината, които според областния председател са показали лоялност и достойно поведение в \"тези 4 години на терор в Доспат\".", "date": "2019.09.04", "title": "Отстранено е общинското ръководство на ДПС в Доспат"}
{"url": "https://faktor.bg/bg/articles/samolet-katsna-avariyno-na-letishte-sofiya-zaradi-bolen-patnik", "text": "Самолет на \"Емирейтс\" се призми аварийно този следобед на столичното летище при полет от Хюстън за Дубай. Екипажът на \"Еърбъс\" А380 е подал сигнал за болен пътник на борда, съобщи BGonAir. Машината изпълнява полет от Дубай до Хюстън. Самолетите Airbus A380 не са традиционна гледка за Летище София. Това е най-големият пътнически лайнер в света, може да вози над 850 пасажери на двете си палуби.  Самолетът кацна безпроблемно. Самолетите Airbus A380 не са традиционна гледка за Летище София. Това е най-големият пътнически лайнер в света, може да вози над 850 пасажери на двете си палуби. Необходими са му 2750 метра за да спре, което не се е оказало проблем за 3600-метровата писта на столичното летище. Не се очаква да има затруднения на трафика на излитащи и пристигащи самолети във връзка с извънредната ситуация с машината на \"Емирейтс\".", "date": "2019.09.04", "title": "Самолет кацна аварийно на Летище София заради болен пътник"}
{"url": "https://faktor.bg/bg/articles/visshiyat-prokuror-vasil-mikov-se-samoubi-v-apartamenta-si", "text": "Прокурорът от Върховната касационна прокуратура Васил Миков е бил открит мъртъв в жилището си, съобщиха от държавното обвинение. По първоначални данни става дума за самоубийство със законно притежаван пистолет. Сигналът е бил подаден от член на семейството на Миков към 15.35 часа днес. От държавното обвинение уточняват, че в жилището се извършва оглед като на място са изпратени двама прокурори. Васил Миков е известен с факта, че през 1998/1999 г. на два пъти беше кандидат за главен прокурор, но не успя да събере необходимия брой гласове. Веднъж загуби в надпреварата с тогавашния шеф на спецследствието Бойко Рашков (чийто указ за назначаване не беше подписан от президента Петър Стоянов), а втория път от бившия заместник-министър на правосъдието Никола Филчев. Малко след като държавният глава подписа указа за назначаването му за главен прокурор, Никола Филчев командирова Миков от Варна в Кърджали. В следващите години Миков се открои като един от опонентите на Филчев. През 2003 г. Висшият съдебен съвет започна проверки на сигнали за злоупотреба с власт и служебно положение от страна на Никола Филчев като Миков бе един от свидетелите за това. В резултат на позициите му от шеф на апелативната прокуратура във Варна стана редови обвинител там. След избора на Борис Велчев за главен прокурор, Васил Миков първо бе командирован във ВКП, а по-късно и назначен. През последните години е работил в Пети отдел „Аналитичен“ на Върховната касационна прокуратура.", "date": "2019.09.04", "title": "Висшият прокурор Васил Миков се самоуби в апартамента си"}
{"url": "https://faktor.bg/bg/articles/otkriha-martav-prokuror-ot-varhovnata-kasatsionna-prokuratura", "text": "Говорителят на главния прокурор Румяна Арнаудова даде подробности от проверките в четирите ТЕЦ-а на Христо Ковачки, където влязоха екоинспектори в екип с полицията по разпореждане на Сотир Цацаров. По думите й на място са установени отпадъци, които са се изгаряли. \"Възложили сме документална проверка на всички документи, съпровождащи изгарянето на различните отпадъци - дали е било в съответствие с даденото разрешително, дали е транспортирано по надлежния ред и какво е било изгорено\", заяви тя. Арнаудова посочи, че е горена биомаса и RDF отпадъци. \"Те като самостоятелно горене не представляват проблем, но е налице несъответствие между разрешеното по комплексното разрешително на съответните ТЕЦ-ове за използване на материали в процеса на горене\", обясни Арнаудова. Срокът на проверката е един месец, а може да бъде удължен и до три месеца. Проверката на четирите ТЕЦ-а на Христо Ковачки е възложена заради информация за опасност за екологичната сигурност на България, потвърди говорителят на главния прокурор Румяна Арнаудова относно проверката на Министерството на околната среда и водите в \"Топлофикация - Перник\" АД, ТЕЦ \"Бобов дол\" ЕАД, \"Топлофикация - Сливен\" ЕАД и ТЕЦ \"Брикел\" ЕАД, предаде „Фокус“. \"Във вторник в ранния следобед председателят на ДАНС докладва на главния прокурор информация, че е налице опасност за екологичната сигурност на Република България в резултат на дейността на 4 ТЕЦ-а на територията на страната\", каза Арнаудова. Тя добави, че информацията е обобщена в справка, която е сочела наличие на данни, че в резултат на неправилно използване на определени съоръжения и съвместно горене на въглища и отпадъци се получава замърсяване на околната среда. \"Замърсяването застрашава здравето и живота на българските граждани\", заяви говорителят на главния прокурор. Тя добави, че веднага се е провело работно съвещание с участието на главния прокурор, министъра на вътрешните работи, министъра на околната среда и водите и председателя на ДАНС. \"В рамките на това работно съвещание беше връчено на министъра на околната среда и водите постановление за разпореждане на незабавна проверка\", каза Румяна Арнаудова.", "date": "2019.09.04", "title": "Арнаудова: Ковачки е горил биомаса и RDF отпадъци в разрез с разрешителното за ТЕЦ-овете"}
