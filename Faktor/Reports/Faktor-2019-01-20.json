{"url": "https://www.faktor.bg/bg/articles/desislava-radeva-se-pripozna-v-dumi-na-borisov-ochakvala-napadki-sreshtu-prezidenta", "text": "Съпругата на президента Румен Радев Десислава явно сериозно се е вживяла в ролята на първа дама, каквато според българската Конституция няма, защото днес се припозна в думи на Борисов. Той нарече \"първа дама\" Корнелия Нинова, когато говореше за БСП. Но Радева е решила, че именно тя е \"удостоена с внимание\" на днешния форум на ГЕРБ.   \"Нахейти ви първата дама, вие мълчите - само един Тома Биков отговаря.\", Б.Борисов Това надминава и най-смелите фантазии. Лидерът на управляващата партия да се занимава със съпругата на президента при откриване на предизборната им кампания. Съзирам причинена болка. На подсъзнателно ниво ;) Не разбирам каква е моята вина. \"Изпуснати\" реплики от типа \"Казвам ти, куме - сещай се снахо\" ме навеждат на мисълта, че в предстоящата надпревара ще има най-вече нападки срещу президента, вместо истинско политическо състезание. Дано греша! Щото иначе се чудя как ли ще надградят говоренето по мой адрес до изборите?! Всъщност винаги може още...\" Към поста Радева, която се изживява като първа дама, е добавила и музикален клип: По рано днес министър-председателят Бойко Борисов по време на националната среща каза: \"Или първата дама излиза, нахейтва ви и трябва да излиза Тома Биков, дежурен, веднага да отговаря също\", като част от критиките към министри, депутати и кметове.  По повод на поста на Десислава Радева политологът Антон Тодоров коментира: \" Гузен негонен бяга\". Сега очаквал и господарят на блатото, с безброй наказания като летец, да отключи пак хейтърска тирада.", "date": "2019.01.20", "title": "Десислава Радева се припозна в думи на Борисов, очаквала нападки срещу президента"}
{"url": "https://www.faktor.bg/bg/articles/rumen-petkov-koyto-tvardeshe-che-samo-gripen-e-s-dva-dvigatelya-iska-protsedurata-za-samoletite-da-bade-anulirana", "text": "Лидерът на АБВ Румен Петков, който беше спипан преди няколко седмици, че няма и елементарна представа от бойните самолети, обявявайки, че само \"Грипен\" е с два двигателя, продължава с отчаяни атаки към решението на правителството и парламента да преговаряме със САЩ и производителя на Ф-16. \"Няма как да летим на нещо, което не се произвежда и няма как да летим на нещо, което няма завод, който ще го произвежда. Такъв завод няма! „Местене“, „преместване“, „наместване“ - това е терминологичен апарат. Такъв завод няма!“ Тези дълбокомислени разсъждения сподели по БНР лидерът на АБВ.  Офертата на САЩ изисква еднократно заплащане на целия пакет след подписване на договора, а тази на Швеция  - петгодишна схема за плащане, а като опция се предлагат и 10-годишна схема за разсрочено плащане, аргументира позицията си Петков, като се позова на правителствен доклад от декември. От партията настояват процедурата да бъде анулирана. \"Когато парламентът е приел юни месец едни правила, които се измерват в милиарди, и декември или януари пренаписва тези правила, това е унизително! Аз също говоря с летци и не считам, че те са силно въодушевени да летят на самолет, който не е произвеждани и който го няма, самолет от който всички се отказват. Ф-16 излиза от въоръжение. Самолет, който сме изучавали 70-те години в нашите военни училища…Докладът на двамата министри е повод процедурата да бъде анулирана, защото тази процедура изолира два самолета - френските „Рафал“ и „Еврофайтър“. Нямаме подадени оферти, защото тези две компании са изолирани с рамката, която ние сме задали – НС задава рамка, за да не допусне определени участници в надпреварата. След като ни ги е допуснала и ги е изолирала, ние променяме рамката, за да отидем на нещо, което не отговаря на закона, пише в доклада на двамата министри“, посочи Петков. Румен Петков изтъкна, че до 1990 година, България е имала 300 летателни средства, от които 136 самолета.  Той подчерта още, че и в момента имаме самолети, които не летят, защото поддръжката им е много скъпа и подчерта, че лететелните часове с Ф-16 са по-скъпи от тези с конкурентните самолети. Бившият министър на отбраната в две правителства и посланик на България в Брюксел и НАТО Бойко Ноев контрира лидерът на АБВ, като му напомни няколко дребни, но съществени факта от миналото, с което тогава неговата партия е била на друга позиция. „Аз си спомням, че АБВ беше член на правителството, имаше представители в парламента и даже си спомням, че генерал Михов от АБВ беше председател на Комисията по отбрана. Тогава беше внесен първият доклад, изработен от Румен Радев, тогава генерал, когато бяха отрязани всички и беше оставен само „Грипен“… Тогава не чух АБВ да поставя въпроса, защото са отрязани други самолети. Малцина обръщат внимание на причината защо „Грипен“ се изтегли от конкурса в Белгия миналата година. Те официално заявиха, шведското правителство, че не могат да доставят изтребител и то по-съвременен „Грипен“ на Белгия, защото техният статут на неутрална държава не позволява те да отговорят на изискванията на НАТО-вската държава Белгия. Тук е заровен заекът - Швеция е една неутрална страна, която колкото и добра техника да произвежда, тя не може да отговори на изискванията на един военен съюз, какъвто е НАТО“ заяви Ноев своята позиция. Според Ноев, решението на НС да даде мандат на правителството да преговаря със САЩ извън първоначалните условя на процедурата не е отстъпление. „Съвсем нормално е, когато в една сложна процедура - по придобиване на самолет, да кажем,  а това ще се случи скоро с бронираната машина и с корабите, бъдете сигурни - парламентът отчете развития, които са се случили и да поправи своите грешки. А основната грешка на управляващата класа, включително и на хората в парламента е, че те абдикираха от своите отговорности в участието в този процес от самото начало и делегираха тези права на малка група офицери от ВВС, навремето ръководна от генерал Радев и тясна група специалисти около него, на които бяха възложени задачи, които далеч надхвърляха техните отговорности и заплата. Тези хора с чиста съвест поеха тази задача, но я докараха донякъде, докъдето очевидно не можаха да надхвърлят своето и експертното, и политическо ниво. Когато политиците се сетиха, че тази работа не е като онази работа, не беше честно те да сочат с пръст към Радев. Той не е виновен, той е свършил това, което му е възложено. Знам аргумента на генерал Радев защо бързаше със самолет -  именно заради това, че политическата класа всячески забавяше развитието на този процес и българските самолети бяха на път да паднат. Съвсем друг е въпросът дали генерал Радев е бил прав, когато под негово ръководство този процес се е отплеснал в едни чисто експертни и в края на краищата необективни критерии“. Ноев изрази надежда, че след преговорите със САЩ ще има „значително намаляване на разходите, които България би дала“. Той изтъкна, че от преговорите са били „изолирани“ не само „Рафал“ и „Еврофайтър“, но също и „руските производители, китайските и Северна Корея“. Бившият министър подчерта, че при съмнения за законността на процедурата от партия АБВ могат да сезират Прокуратурата.", "date": "2019.01.20", "title": "Румен Петков, който твърдеше, че само Грипен е с два двигателя, иска процедурата за самолетите да бъде анулирана"}
{"url": "https://www.faktor.bg/bg/articles/stolichna-obshtina-proverka-pokaza-che-nyama-zamarsyavane-na-vazduha-v-sofiya", "text": "Всички измервателни станции в София на Националната система за контрол на качеството на въздуха показват, че няма превишаване на нормите на фини прахови частици (ФПЧ), съобщиха от Столична община.  Измервателните станции в “Дружба”, “Надежда”, “Хиподрума”, “Павлово”, “Младост”, както и фоновата станция на Копитото, показват, че днес, 20 януари, нивата на ФПЧ са под 50 µg/m3 при запазваща се тенденция и не се предвижда превишаване на средноденонощната норма. Напомняме, че средноденонощната норма от 50 µg/m3 е усреднена стойност от измервания между 00:00 и 24:00 часа.  Данните в реално време от измервателните станции в София на Изпълнителната агенция по околна среда можете да проверявате на адрес: https://www.sofia.bg/components-environment-air", "date": "2019.01.20", "title": "Столична община: Проверка показа, че няма замърсяване на въздуха в София"}
{"url": "https://www.faktor.bg/bg/articles/novini/balgariya/pargov-se-izzhivyava-kato-klasik-uchi-ni-shto-e-to-nov-sotsializam", "text": "„Бъдещето принадлежи на новия социализъм. Това не е социализмът на Сталин. Това е различен тип социализъм, който предполага плуралистична система, върховенство на закона, правова държава, антирадикализъм, антимилитаризъм. Новият социализъм предполага държава, основана на солидарност и справедливост, на свобода на инициативата особено на отделния човек, който да може да развива талантите си и да ги реализира. Ценностите на православното християнство да са фундаментът на обществото. Новият социализъм не е еднопартийна система, авторитарен режим, диктатура... Новият социализъм означава отстояване на националните интереси. Хората ценят това.“ Така вижда бъдещето за България председателят на БСП-София Калоян Паргов. В интервю за БНТ той изтъкна, че според него в последните години отсъства европейската солидарност по отношение на България „А ние сме на първа линия, когато говорим за имигранти - бедната европейска държава България е поставена в ролята на филтър и трябва да охранява външната европейска граница с Турция. Турция, която не е онази държава от преди 10-15 години и която на моменти стои плашещо на картата на Европа. Турция, която е активен играч не само на Балканите, но и в световен мащаб. За съжаление, България не стои добре на Балканите. Звучи много обидно България да е встрани от балканския пъзел, на фона на който Сърбия, Гърция и Турция играят ключова роля в процесите\", продължава с аргументите си социалистът. Паргов обясни, че предстоящото заседание за Конгреса на БСП следващата събота трябва да очертае рамката за участие на партията в евроизборите, както и да приеме платформата. \"Няма да подреждаме листи, нито ще включваме или изключваме някого. Интересът на медиите към подреждането на листите на БСП за евроизборите е нещо нормално. Случващото се при нас го има във всички партии, не е нещо невиждано и уникално. Просто БСП е малко по-отворена към медиите и обществото\", посочи софийският соцлидер. Председателят на БСП - София добави, че платформата на партията за евроизборите ще стъпи върху документа \"Визия за България\". А след Конгреса този документ ще остане отворен и ще бъде допълван.  Що се отнася до предстоящите през есента на тази година местни избори Паргов обяви, че ще може да говори в конкретика след приключването на европейските през май.  \"През юни ще имаме пълна яснота за всичко по отношение на местните избори. Евроизборите ще бъдат завръзката, а местните - развръзката тази година. Ние още през 2017-а обявихме, че за кметската кандидатура за София ще заложим на модела \"Румен Радев\" от президентските избори. Ще се опитаме в кампанията максимално да разтворим ветрилото, търсим надпартиен кандидат с широка обществена подкрепа. Това е концепцията ни за София и уверено вървим в посока нейното изпълнение\". Социалистът не пропусна да разкритикува управляващите, като посочи, че „ахилесовата пета на на опонентите им от ГЕРБ е в това, че не успяват да реализират политиките си в града и трупат неодобрение от хората. ГЕРБ приличат на \"Титаник\", а ремонтът на улица \"Граф Игнатиев\" ще изиграе ролята на големия айсберг за тях. Корабът очевидно потъва. Изследванията, които правим, показват, че все повече хора се възмущават и нямат доверие на това управление на София, аргументира се Калоян Паргов.", "date": "2019.01.20", "title": "Паргов като класик – учи ни що е то „нов социализъм“"}
{"url": "https://www.faktor.bg/bg/articles/mitr-ilarion-alfeev-nie-vodim-voyna-za-zashtita-na-sveshtenite-granitsi-na-nashata-tsarkva", "text": "След две седмици Руската църква ще чества 10 години от възкачването на патриаршеския престол на Московския патриарх Кирил. Коментирайки развитието на Руската църква през тези десет години, Волоколамският митрополит Иларион (Алфеев) се обърна към служителите в ръководения от него Отдел за външно-църковни връзки към Патриаршията. Според митрополит Иларион (Алфеев), който поема външната политика на Московска патриаршия веднага след избора на патриарх Кирил, неговият отдел в момента се намира в състояние на война. Той сравни отдела с военно подразделение, а своите сътрудници с войници, които сега са призовани да отдадат живота си за Родината, ако това се наложи, пише сайтът Двери.бг. \"Тези десет години като цяло бяха мирно и благоприятно време, но през последните месеци срещу нашата Църква се разгърнаха военни действия. И сега се наложи да работим в съвършено друг режим... Ние се намираме в състояние на война, но тази война не започнахме ние. Нашата война е отбранителна, а ние ще я водим до победния край. Никакви трудности, никакви заплахи няма да ни сломят и разколебаят, защото ние знаем, че изпълняваме свещеното дело за защита на границите на нашата Света Църква. ... Аз мисля, че нашият Отдел съвсем справедливо може да се оприличи на армия или в краен случай на много важно военно подразделение, което пази свещените граници на нашата Църква. Армията е винаги необходима за безопасността на държавата, включително и в мирно време. Но ако мирното време за армията е време за тренировки, то по време на война военнослужащите трябва да бъдат готови, ако се наложи, да отдадат живота си за своята Родина\". Реториката на митр. Иларион (Алфеев) възпроизвежда политическата реторика в Руската федерация в настоящия момент. Според официалната пропаганда руският народ е в състояние на война, той воюва срещу \"злото\", представено от останалия свят, преди всичко западния. Военната терминология изобилства в политическите новини, в публицистичните и забавни предавания. Лайтмотив в историческата реторика е митът за отбранителния характер на всички войни, които руснаците водят през вековете. През последните месеци този начин на говорене премина и в църковните проповеди. Целенасочено и организирано сред руските свещеници и вярващи се насажда дух на омраза и отхвърляне на православните християни от другите православни църкви и най-вече на тези от Константинополската патриаршия. Внушава се очакването от кръвопролитие. В проповедите на висшето ръководство за Църквата се говори като за фронтова линия и всички, които не са от страната на руския народ, са от другата страна на военните действия. Новото в църковната реторика на митрополит Иларион е въвеждането на понятието \"свещени граници на Руската църква\", което църковното предание през вековете не познава. Административните граници на отделните епископии никога не са считани за \"свещени\", а Църквата има съзнание единствено за мистичните граници на своето присъствие в този свят. Административната структура на Църквата следва от самото начало административната карта на всяко държавно образувание и съответно административните граници не са вечни, а още по-малко \"свещени\". Втвърдяването на тона в проповедите на митрополит Иларион (Алфеев) се дължи не само на кризата в отношенията с Вселенската патриаршия и необходимостта от сплотяване на руските вярващи около официалната църковна политика. Мнозина считат ръководителя на Отдела за външно-църковни връзки за отговорен за краха на политиката на Московска патриаршия в Украйна, както и за изолацията на Руската църква в международно отношение. Като причина се сочи авторитарния стил на неговото управление, както и неговата визия за руските църковни структури зад граница, които трябва да бъдат \"църковни посолства\", обслужващи политическите и икономически интереси на Русия. Този свой стил на управление и възгледи митрополит Иларион (Алфеев) разкри още в началото на своята дипломатическа кариера в църковните среди, като епископ в емблематичната Сурожска епархия. Резултат на неговата кратка кариера в Англия е разпадът на изградената от митрополит Антоний Сурожки епархия, за което известният руски духовник с болка го изобличава.", "date": "2019.01.20", "title": "Митр. Иларион (Алфеев): Ние водим война за защита на свещените граници на нашата Църква"}
{"url": "https://www.faktor.bg/bg/articles/kamenos-dogovorat-ot-prespa-e-protivokonstitutsionen-nyama-podpis-na-makedonskiya-prezident", "text": "„Договорът от Преспа е противоконституционен“, заяви бившият министър на отбраната и лидер на партията „Независими гърци“ Панос Каменос в интервю за гръцката телевизия SKAI, цитирано от електронното издание на атинския вестник Kathimerini. Каменос добави, че споразумението, което предстои да бъде ратифицирано в парламента следващата седмица, няма нищо общо с подписаното, тъй като има четири изменения. „(Министър-председателят на Македония Зоран) Заев вече е нарушил споразумението, което е недействително, защото липсва подпис на президента на Бивша югославска република Македония ... когато президентът на другата страна не е съгласен, не можете да подпишете договор“ - каза Каменос. \"Ако (гръцкия президент Прокопис Павлопулос подпише Договора, след като президентът на Македония (Бивша югославска република Македония (БЮРМ) в материала) не го направи, той ще вземе участие в това конституционно нарушение\", добави бившият министър. Каменос също така заяви, че премиерът Алексис Ципрас има своя дял от вината, че повечето от членовете на правителството от партията „Независими гърци“ решиха да нарушат партийната дисциплина и да запазят портфейлите си. „Това е казус, ако премиерът не ги замени незабавно”, каза Каменос. \"Това е враждебен акт ... Нашата парламентарна група ще блокира цялото законодателство\", каза той, призовавайки Ципрас да \"уважава\" почти четиригодишното им \"честно\" сътрудничество в правителството. Каменос също поднови нападките си върху бившия външен министър Никос Коциас, който подписа Договора от Преспа, като намекна за сенчести сделки на бившия министър. „Има информации, че средства на външното министерство са предоставени на медиите в БЮРМ. Те трябва да бъдат разследвани“ - каза той.", "date": "2019.01.20", "title": "Каменос: Договорът от Преспа е противоконституционен, няма подпис на македонския президент"}
{"url": "https://www.faktor.bg/bg/articles/rosen-yordanov-ubiystvata-pri-mazhete-sa-po-chesto-impulsivni-zhenite-ubivat-planirano", "text": "Самите причини, за да се стигне до убийства, като това в Банишора, не съм сигурен, че те са провокирани само от ревност. Важно е да се знае обаче къде са корените на ревността. Това коментира в студиото на Би Ти Ви психологът Росен Йорданов. Това е нормално човешко чувство, но което под различни фактори започва да се трансформира в едно овладяно чувство, а други го подтискат и в определени моменти избива като усещане за несправедливост, на непълноценност, на недооцененост. Когато говорим за патологичната ревност – това са хора, на които не им е обяснено как да ревнуват така, че да не нарушават другия. Комплексът за малоценност е това, което стои зад ревността. Той преекспонира заплахата за човека, който е обект на неговата любов. В Християнството – любовта означава да си готов да дадеш всичко, за да бъде щастлив човекът, който обичаш. А ревността е твоят страх, да не загубиш любимия човек, коментира Йорданов. По думите му ревността много често може да остане камофлиран под някои характерови особености на човека. Това се забелязва у хора, които са по-мнителни, по-резервирани, обичат да се налагат при вземането на решенията. Затова приемаме ревността като някакво нормално състояние, посочи още психологът. На въпрос на водещия каква е разликата при убийство, извършено от жена и от мъж, той бе лаконичен: Тези хора никога не са имали стройна конструкция за това престъпление. Обикновено когато мъжете посягат на жените си го правят импулсивно, заради комплекса си за малоценност или страховете, които са преекспонирани. Ако убийството извършват жени, те обикновено имат връзка с децата или любовник, тоест по-често са планирани убийства.", "date": "2019.01.20", "title": "Росен Йорданов: Убийствата при мъжете са по-често импулсивни, жените убиват планирано"}
{"url": "https://www.faktor.bg/bg/articles/novini/svyat/60-000-protestiraha-pred-gratski-parlament-protiv-prespanskiya-dogovor", "text": "Демонстрация срещу името Република Северна Македония, за която се очакваше да бъде най-мащабната по рода си, се проведе в неделя в Атина. Организаторите на протеста под надслов \"Македония е Гърция\", който започна в Атина при засилени мерки за сигурност, заявиха, че на площад \"Синтагма\" в самото сърце на гръцката столица днес се очаква \"да присъстват най-малко 600 000 души\", съобщават гръцки медии. Оказа се обаче, че в неделя следобед на площад \"Синтагма\" в центъра на Атина са се събрали не повече от 60 000 души, съобщи в. \"Катимерини\", като се позовава на официални данни на полицията. Полицията съобщи, че общо 326 автобуса са пристигнали в Атина от други части на страната. Организаторите на демонстрацията обявиха, че очакват 3000 автобуса с противници на споразумението. По време на демонстрацията избухнаха сблъсъци между полицията и протестиращи, които искаха да се изкачат по стълбите пред сградата на гръцкия парламент. Те замеряха полицаите с камъни, димки, бомбички, боя и други предмети, а силите на реда отвърнаха със сълзотворен газ. Полицията съобщи, че десет полицаи са били ранени. В Северна Гърция пък фермери блокираха временно магистралата, водеща към Скопие, в знак на солидарност с протестиращите в Атина. Демонстрацията е насочена срещу ратификацията на подписания през миналата година Договор от Преспа, с който беше сложен край на продължилия 27 години спор между Атина и Скопие за името на Македония. Очаква се споразумението със Скопие да се гласува от депутатите през следващата седмица. Според организаторите на демонстрацията, които обявиха, че призивът им в социалните мрежи е намерил доста широк отзвук, днешният протест трябваше да е по-мащабен спрямо подобна акция миналия февруари, когато на площада пред парламента се събраха около сто хиляди души. Най-вероятно обаче прогнозата им няма да се сбъдне. Сред говорителите на митинга е бившият американски-сенатор от гръцки произход Крис Спирос. \"Ако Матю Нимиц внесе въпроса в ООН, ще организираме голяма съпротива там. Ще убедим президента на САЩ да направи като Бил Клинтън и да наложи вето. Ще погребем желанието на Заев и Нимиц да дадат името Македония на Република Скопие\", заяви той, цитиран от БНР. На демонстрациите участват и представители на гръцки организации от цял свят. Присъстват и митрополитите от Северна Гърция, както и монаси от Атон. Присъединиха се депутати от опозицията. Подготвя се петиция с искане до президента да се проведе референдум. Според проучванията на общественото мнение 70% от гърците не приемат споразумението и искат референдум. Въпреки протестите се очаква независими депутати да подкрепят Сириза и парламентът да ратифицира договора от Преспа.", "date": "2019.01.20", "title": "60 000 протестираха пред гръцкия парламент против Преспанския договор"}
{"url": "https://www.faktor.bg/bg/articles/novini/balgariya/gen-popov-nato-shte-go-ima-no-ne-znaem-kakav-shte-e-svetat-sled-15-godini", "text": "Съдбата ни е свързала с Румен Радев, като президент няма да го коментирам, защото смятам, че позицията, която взима в момента не е правилна. Това каза председателят комисията по отбрана ген. Константин Попов в ефира на Канал 3. Президентът трябва да събира хората, важно и отговорно е да си президент, нямаш право на пристрастност, на базата на различията трябва да намираш общ път, затова според мен президентът Радев може да направи повече. Желая му да успява повече. Парламентът е сърцето на демокрацията, там трябва да ходиш и да обединяваш. Раздорът не дава резултат, посочи още генералът. НАТО ще го има, отбраната е важна и суверенитетът на държавите в НАТО също е важен. Кой обаче може да коментира, че ситуацията ще е същата след 15 години, светът се въоръжава, подчерта той. Искаме да имаме най-доброто, което можем да си позволим. Ще имаме нови самолети след 3-4 години, да го кажем 3. Аз съм летял и на Ф16 и на други самолети, генерал Радев също. Имаме много талантливи момчета, критикуват ни, че вложихме пари в МиГ и СУ, но трябва гарантираме авиацията в момента, разясни той.", "date": "2019.01.20", "title": "Ген. Попов: НАТО ще го има, но не знаем какъв ще е светът след 15 години"}
{"url": "https://www.faktor.bg/bg/articles/otmeniha-zapori-i-vazbrani-na-vetko-arabadzhiev", "text": "Пловдивският административен съд отмени наложените от НАП възбрани върху имоти на Ветко Арабаджиев и запори върху негови банкови сметки, при това – с окончателно решение.  Причината е, че в случая става дума за свръхобезпечение – данъчните си търсели от фирма на Ветко 606 600 лв. ДДС, а му забранили да се разпорежда с имоти за над 16 116 304 лв., пише сайтът plovdiv-press.bg. Всъщност фирмата, чиито имоти и сметки са възбранени и запорирани, е «Виктория Груп Корпорейшън» ЕАД, в чиито документи Вълчо Арабаджиев не фигурира, но се знае, че е негова. Седалището й е в пловдивския хотел «Марица». След като в края на август м. г. Ветко и Маринела Арабаджиеви бяха обвинени задочно в данъчни престъпления и пране на пари, а синът им Вълчо –задържан, НАП – Пловдив, започва ревизия на фирмата за периода 1 декември 2012-а  – 31 август 2018 г. Данъчните посочват, че очакват публични задължения по ЗДДС в размер на 606 600 лв. главница и лихва от 39 398., 1 лева, изчислени към 16 октомври 2018 г. Затова искат налагане на предварителни обезпечителни мерки и на 29 октомври 2018-а публичен изпълнител издава постановлението за налагането на възбраните и запорите, чиято стойност е 16 116 304,98 лв.  Данните на възбранените имоти са заличени в съдебното решение, но е ясно, че сред тях има и хотели на Ветко и Маринела.  От «Виктория Груп Корпорейшън» възразили до НАП, че наложените обезпечения са прекомерни, и предложили други имоти за възбрана – основно магазини. Реакция от страна на данъчните не последвало и така се стигнало до делото в Административния съд в Пловдив. Със свое решение от 14 януари т. г. съдът отменя постановлението на НАП с мотива, че е налице «свръхобезпечение», което «сериозно възпрепятства дейността на ревизираното лице».  Данъчните могат да наложат нови възбрани и запори, но като този път спазят принципа на съразмерност.", "date": "2019.01.20", "title": "Отмениха запори и възбрани на Ветко Арабаджиев"}
{"url": "https://www.faktor.bg/bg/articles/balgarkata-iseniya-asenova-e-sred-zadarzhanite-za-sistemata-havala", "text": "39-годишната Исения Асенова е българката, задържана за системата „Хавала”, научи Би Ти Ви. Мярката за неотклонение на петимата обвинени за схемата, определена като престъпление срещу Републиката, се гледа при закрити врата днес. Съдът реши, че те остават постоянно в ареста. При спецакция на ДАНС, ГДБОП и специализираната прокуратура на 18 януари бяха задържани 43 лица, основно чуждестранни граждани. Част от тях са разпитани и освободени, а на петима, сред които и българката Исения Асенова, беше повдигнато обвинение. Арабската „Хавала” е анонимна и добре работеща система за превод на пари без никакви документални следи. \"Хавала\" от арабски се означава \"прехвърлям\". Числеността на групата е различна в различни моменти, в но периода, фиксиран в обвиненията, които сме повдигнали, числеността е тази за лицата, за които е предявено обвинението, посочи наблюдаващия прокурор Евгения Станкова. По думите й предстои да се доизяснява участие и на други лица, да се конкретизират обвиненията и да се прецени кои лица точно ще бъдат включени в групата. На територията на София в петък ден са били претърсени две обменни бюра.  Гледането на мярката днес не започна веднага, съдията даде 40 минути на адвокати на един от обвиняемите да се запознаят с материалите.", "date": "2019.01.20", "title": "Българката Исения Асенова е сред задържаните за системата „Хавала”"}
{"url": "https://www.faktor.bg/bg/articles/otnovo-mrasen-vazduh-v-sofiya-i-oshte-8-grada", "text": "Индексът за чистотата на атмосферата на ЕК показва замърсяване над нормата в градовете София, Перник, Смолян, Благоевград, Пловдив, Кърджали, Бургас, Горна Оряховица, и Русе. Превишена концентрация на фини прахови частици тази сутри бяха регистрирани в 9 града. Данните са на Индекса за чистотата на атмосферата на Европейската комисия. Най-значителни стойности над среднодневните норми са отчели уредите в София, Благоевград и Смолян. В Благоевград замърсяването е 3 пъти над нормата, а в София и Смолян - 2 пъти. В събота мръсен въздух дишаха 10 населени места в страната.", "date": "2019.01.20", "title": "Отново мръсен въздух в София и още 8 града"}
{"url": "https://www.faktor.bg/bg/articles/frantsiya-se-gotvi-da-nalozhi-danak-na-google-apple-facebook-i-amazon", "text": "Френското правителство ще представи до края на февруари законопроект за облагане с данъци на големите технологични компании във Франция, съобщи министърът на икономиката и финансите Брюно Льо Мер, цитиран от Франс прес, предава БТА. Льо Мер каза в интервю за \"Журнал дьо диманш\", че налогът ще засяга всички фирми, чийто \"оборот е над 750 милиона евро на световно равнище и 25 милиона евро във Франция\". Облагането с данъци на компании като \"Гугъл\" (Google), \"Епъл\" (Apple), \"Фейсбук\" (Facebook) и \"Амазон\" (Amazon) e \"голямо предизвикателство\" и \"въпрос на справедливост и ефикасност\", смята министърът. \"Данъкът ще се прилага от 1 януари 2019 г., а ставката му ще бъде определена в зависимост от оборота и ще е максимум 5 процента. Той се очаква да донесе около 500 милиона евро\", добави Льо Мер.", "date": "2019.01.20", "title": "Франция се готви да наложи данък на Google, Apple, Facebook и Amazon"}
{"url": "https://www.faktor.bg/bg/articles/obshtestvo/ulitsata/parahodat-muzey-radetski-bedstva-tarsyat-se-250-000-lv-za-da-prodalzhi-da-plava", "text": "Започва кампания за спасяването на парахода музей \"Радецки\". Четвърт милион лева са нужни, за да продължи да плава, съобщава Би Ти Ви.  На всеки пет години корабът минава така наречения доков преглед в заводски условия. Тази година ремонтът трябва да се извърши до 7 април. В противен случай единственият плаващ кораб-музей в Европа ще преустанови дейност. По време на Априлското въстание 200 Ботеви четници и техният легендарен войвода  заставят \"Радецки\" да акостира на козлодуйския бряг. И правят история. Заради която преди половин век в знак на признателност милион и двеста хиляди българчета, предавайки вторични суровини, събират пари за плаващ кораб-музей, идентичен на първообраза. Всяка година на кораба се качват хиляди. Годността за плаване се проверява на всеки пет години в заводски условия. Сумата от 250 хиляди лева за ремонта е непосилна за Националния исторически музей, който стопанисва кораба.   \"Преди всичко корабът \"Радецки\" е национална собственост и е собственост на всички българи”, категоричен е Александър Николов, председател на Сдружение \"Енергийно бъдеще за България\", инициатор на кампанията. \"Историята е най-важното нещо и паметта, която всеки българин трябва да носи в себе си\", заяви и Альоша Първанов, член на сдружението. Очаква се да помогнат и много училища. Готовност са заявили и дарители от Щатите, Германия и Русия. Организаторите на кампанията са си поставили за цел да съберат средствата до националния празник 3 март. Ето и дарителската сметка на Сдружение \"Енергийно бъдеще за България\": ДСК Банк ЕАД ЦЧБ, гр. София,  ул. \"Московска\" № 19 IBAN: BG23STSA93000024648152 BIC: STSABGSF", "date": "2019.01.20", "title": "Параходът музей \"Радецки\" бедства, търсят се 250 000 лв., за да продължи да плава"}
{"url": "https://www.faktor.bg/bg/articles/grigor-otnovo-se-srina-napravi-podarak-na-tiafo-za-chrd", "text": "Григор Димитров загуби с 1:3 сета от рожденика Франсес Тиафо (5:7, 6:7(6),7:6(1), 5:7) и отпадна на осминафиналите на Australian Open след 3 часа и 43 минути игра. Миналогодишният четвъртфиналист капитулира в Мелбърн, след като изпусна златни възможности да спечели поне три от четирите изиграни сета, като вместо това ги дари на съперника. И това въпреки бурната българска подкрепа по трибуните, която заслужаваше повече. Един от ключовите моменти дойде в тайбрека на втория сет, когато Григор изпусна три сетбола и амбицираният му съперник нямаше как да откаже поднесения му подарък. В четвъртата чест Тиафо бе видимо изтощен и съперникът му изпусна три възможности за пробив. Световният №39 си направи страхотен подарък за рождения ден и се разплака след мача, но истината е, че най-хубавият подарък го направи Григор. Българинът записа разочарование след разочарование в днешния двубой и ни накара да повярваме, че може да обърне развоя от 0:2 сета за първи път в кариерата си. Тази вяра обаче бе заличена по жесток начин.  Проблемът е, че българинът за втора поредна година загуби напълно равностоен мач в Мелбърн, както се случи и срещу Кайл Едмънд на четвъртфиналите преди 12 месеца. Срина се психически в онзи момент на втория сет и точно там загуби двубоя. Тиафо изигра най-силния си мач в Големия шлем, като бе убийствен на ретур и при излизанията на мрежата. Ограничи грешките си до минимум, въпреки множеството рискове, които поемаше в разиграванията. Направи някои фантастични удари, дори когато изглеждаше, че едвам ходи по корта в третия и четвъртия сет. Григор също изигра много силен мач, но отстъпваше в едно отношение - нямаше искрата, която показва младият 21-годишният американец. Това си пролича и в най-важните моменти. Българинът отново направи двойни грешки преди ключови разигравания и разочарова Андре Агаси, който през цялото време наблюдаваше с разтревожено изражение. Бъларинът ще загуби още точки за световната ранглиста, тъй като не успя да защити четвъртфинала си от миналата година. Не това обаче е най-големият му проблем в момента, а психологическите сривове, които продължава да търпи в най-важните мачове. Срещу Тиафо първият сет бе много интересен от неутрална гледна точка. Първите три гейма бяха спечелени лесно от подавачите, но в четвъртия Гришо изпусна цели четири точки за пробив - първата добра пропиляна възможност, която можеше да му даде голям импулс още на старта. И вместо да поведе с 3:1, той допусна пробив за 3:4, което го постави в много трудно положение. Изпусна още три точки за пробив в последвалия гейм, но все пак стигна до такъв за 5:5. И когато си мислехме, че психологическото предимство е на негова страна, допусна нов пробив и се сбогува с първия сет. Вторият сет бе най-равностоен и в средата му двамата си размениха по един пробив, като след това изпуснаха нови възможности. Тайбрекът бе логичната развръзка и в него Гришо играеше много добре, за да поведе с 6:3. Изпусна три сетбола, направи двойна грешка и веднага бе наказан. Напомни за най-лошите кошмари. Третият сет бе огледален на третия, но с обратен знак в тайбрека. Тиафо вече бе видимо изтощен и изобщо не трябваше да се стига до тайбрек, но Григор отново изпусна куп възможности. Все пак в решаващия гейм разби съперника си със 7:1 точки. Четвъртият сет бе едно от най-нелогичните неща, които се случиха на тазгодишния Australian Open. Тиафо не си даваше зор на повечето от точките заради умората, но на магия си взе всички подавания, спасявайки отново не малко точки за пробив. Ключов момент дойде при 4:3 за българина, когато Тиафо в 10-минутен гейм по чудо се измъкна с някои зашеметяващи отигравания. И когато Григор трябваше да е най-уверен, бе пробит за 5:6. Там неговата приказка в Австралия завърши. (източник: dir.bg)", "date": "2019.01.20", "title": "Григор отново се срина, направи подарък на Тиафо за ЧРД"}
{"url": "https://www.faktor.bg/bg/articles/iznenada-na-austrelian-oupan-grak-detronira-shampiona-rodzhar-federer", "text": "Поставеният под №14 Стефанос Циципас поднесе голямата изненада до момента на \"Аустрелиън Оупън\", след като отстрани шампиона от миналата година Роджър Федерер. Двамата изиграха изключително равностоен мач, който завърши след 6-7(11), 7-6(3), 7-5, 7-6(5). Гъркът беше пределно концентриран по време на цялата среща и не допусна нито един пробив за близо 4 часа игра. Двамата изиграха страхотен мач, в който имаше само един пробив и той бе дело на гръцкия тенисист - в края на третия сет. Циципас показа вдъхновена и смела игра, като запазваше спокойствие и често успяваше да надделее във възловите моменти. Младокът, който за първи път в кариерата си се класира за 1/4-финал в турнир от “Големия шлем”, прекърши 37-годишния швейцарец след 3 часа и 45 минути игра. Циципас записа 20 аса - с 8 повече от поставения под №3 швейцарец. Гръкът направи 62 печеливши удара срещу 61 за носителя на рекордните 20 титли от “Големия шлем”. Циципас допусна само 36 непредизвикани грешки, докато Федерер записа 55. Циципас имаше само 3 възможности за пробив в целия двубой, но реализира една от тях, докато швейцарецът не успя да използва нито една от 12-те си възможности и това се оказа фатално за него днес. Още в първия гейм в срещата Федерер имаше 2 възможности за пробив, но Циципас се измъкна. Това бяха и единствените два брейкпойнта в сета, който завърши с тайбрек. Той бе много вълнуващ и оспорван, като Циципас имаше 3 сетбола, а Федерер реализира четвъртата си точка за приключване на частта - 13:11. В шестия гейм на втория сет Федерер имаше три възможности за пробив, но Циципас се пребори за подаването си и 3:3. В тези минути Федерер печелеше доста по-лесно подаванията си, но пропускаше брейкпойнти, като в десетия гейм имаше 4 възможности за пробив, които бяха и сетболи. Играещият бекхенд с една ръка Циципас обаче показа страхотен за възрастта си характер и се добра до 5:5, а след това се стигна до нов тайбрек. В него гръкът поведе с 3:0, швейцарецът изравни за 3:3, но следващите 4 точки бяха спечелени от Циципас и така резултатът в сетовете бе изравнен. Циципас заигра още по-уверено и започна да печели с лекота подаванията си, въпреки че при 3:3 отрази два поредни брейкпойнта - последните за Федерер в мача. В осмия гейм пък бе ред на швейцареца да се измъкне от 15:40. По всичко изглеждаше, че сетът върви към нов тайбрек, но Циципас успя да направи пробив на 15 в последния възможен момент и със 7:5 взе третия сет. В четвъртата част нямаше нито една точка за пробив и отново се стигна до тайбрек, в който Циципас поведе с 2:0, а Федерер изравни за 2:2. Ключовият момент бе при 5:5, когато топка на Федерер излезе малко в аут и това донесе мачбол на Циципас, а гръкът имаше и предимството да сервира в следващата точка. Със 7:5 Циципас сложи край на епичния мач и се поздрави с най-голямата победа в кариерата си досега. (източник: Канал3)", "date": "2019.01.20", "title": "Изненада на \"Аустрелиън Оупън\": Грък детронира шампиона Роджър Федерер"}
{"url": "https://www.faktor.bg/bg/articles/layf-stayl/klyuki/prints-filip-se-okaza-dzhigit", "text": "Британската полиция е разговаряла с принц Филип, след като съпругът на кралица Елизабет II беше заснет да кара без колан. Това стана само два дни след като принц Филип бе участник в автомобилна катастрофа, предаде Асошиейтед прес. Снощи полицията в графство Норфолк заяви, че \"на водача са били дадени съответните препоръки\". На снимка, публикувана вчера от британските медии, 97-годишният Филип кара нов \"Ленд Роувър\" близо до кралската резиденция в Сандрингам. В четвъртък Филип шофираше друг автомобил, когато се оказа участник в сериозен сблъсък на пътя, при който двама души в другата кола получиха леки наранявания. Произшествието все още се разследва и никой не е бил арестуван или обвиняван. Бъкингамският дворец заяви, че Филип има валидна шофьорска книжка. Във Великобритания няма горна граница за възрастта на шофьорите, припомня АП, цитирана от БТА.", "date": "2019.01.20", "title": "Принц Филип се оказа джигит"}
{"url": "https://www.faktor.bg/bg/articles/kultura/art-faktor/v-budapeshta-izdahna-produtsenta-na-terminator-i-rambo", "text": "Холивудският продуцент от унгарски произход Андрю Вайна почина на 74-годишна възраст, съобщават Асошиейтед прес и Франс прес, позовавайки се на унгарския Национален филмов фонд, пише dir.bg. Вайна е починал в дома си в Будапеща след продължително боледуване. Андрю Вайна е роден в столицата на Унгария на 1 август 1944 г. През 1956 г. бяга от комунистическия режим в страната заедно със семейството си. В Холивуд, съвместно с Марио Касар и компанията им \"Каролко пикчърс\", Вайна продуцира хитови филми като \"Рамбо\", \"Терминатор\", \"Първичен инстинкт\", \"Зов за завръщане\", \"Ангелско сърце\". В родината си Унгария, където се завръща в началото на новия век, Андрю Вайна е наричан Господин Кино. Той е сред двигателите за превръщането на Будапеща във филмова столица, където се снимат редица международни продукции. Начело на фонда Вайна съфинансира продукцията \"Синът на Саул\", която печели голямата награда на кинофестивала в Кан през 2015 г., както и \"Оскар\" за най-добър чуждоезичен филм през 2016 г.", "date": "2019.01.20", "title": "В Будапеща издъхна продуцентът на \"Терминатор\" и \"Рамбо\""}
{"url": "https://www.faktor.bg/bg/articles/brutalno-neravenstvo-26-bogatashi-pritezhavat-parite-na-polovinata-ot-nay-bednite-v-sveta", "text": "Концентрацията на богатството се е увеличила още повече през 2018 г. и 26-имата милиардери вече притежават толкова пари, колкото и половината най-бедно население в света. Това се посочва в доклад на неправителствената организация Oxfam и призовава държавите да облагат най-богатите хора, информира Инвестор.бг. \"Пропастта, която се е увеличила между богатите и бедните, възпрепятства борбата срещу бедността, вреди на икономиката и подхранва гнева в света\", посочва Уини Бианийма, изпълнителен директор на Oxfam интернешънъл, цитирана в комюникето. Правителствата трябва да гарантират, че компаниите и най-богатите хора плащат своя дял от данъците, допълва тя по случай традиционното публикуване на годишния доклад на Oxfam за неравенствата в света в навечерието на Световния икономически форум в Давос, който ще се проведе от 22 до 25 януари в швейцарския зимен курорт. Според цифрите на неправителствената организация, чиято методология, основаваща се на данните, публикувани от Forbes и банката Credit Suisse, се оспорва от някои икономисти, 26 души разполагат с толкова пари, колкото и 3,8-те милиарда най-бедни души на планетата. През 2017 г. техният брой бе 43. Най-богатият човек в света Джеф Безос, главният изпълнителен директор на Amazon е натрупал богатство през 2018 г. стойност 112 млрд. долара, според Oxfam. Бюджетът за здравеопазване на Етиопия е 1% от състоянието на Безос, подчертава неправителствената организация. Общо богатството на милиардерите по света се е увеличило с 900 млрд. долара миналата година или с 2,5 млрд. долара на ден, а състоянието на половината най-бедно население на планетата се е свило с 11 на сто, уточнява Oxfam. Броят на милиардерите се е удвоил от финансовата криза през 2008 г., посочва неправителствената организация, констатирайки, че \"най-богатите са облагодетелствани не само от нарастващо състояние, но и от най-ниски ниски данъци от десетилетия.  \"Ако тенденцията бе обратна, то повечето правителства биха имали достатъчно ресурси, за да финансират обществените услуги\", подчертават авторите на доклада, според които данъците върху богатството са изключително занижени. Експертите на Oxfam твърдят, че от един долар от подоходното облагане само четири цента идват от налози върху богатството. Най-богатите крият от данъчните власти 7,6 трлн. долара, а в страни като Бразилия или Великобритания, \"10-те процента най-бедни хора плащат вече по-високи данъци пропорционално на техните доходи в сравнение с най-богатите\", твърди неправителствената организация. Докладът се публикува в момент, когато облагането на най-големите богатства предизвиква дебати в редица страни.  Във Франция движението на \"жълтите жилетки\" активизира дебата около премахването на данъка върху най-големите състояния, обявено от президента Еманюел Макрон. В САЩ депутатката от Демократическата партия Александрия Окасио-Кортес, която бе избрана неотдавна, предложи ставка от 70% за най-богатите и получи подкрепата на носителя на Нобелова награда за икономика Пол Кругман.", "date": "2019.01.20", "title": "Брутално неравенство - 26 богаташи притежават парите на половината от най-бедните в света"}
{"url": "https://www.faktor.bg/bg/articles/obshtestvo/ulitsata/dva-stolichni-kvartala-48-chasa-bez-parno-i-topla-voda", "text": "Южна София няма парно и топла вода в неделя сутрин, заради авария. Без топлоподаване са Университетска болница \"Лозенец\", американското посолство и Факултета по информатика и математика на Софийския университет, става ясно от сайта на “Топлофикация София” ЕАД. “Колегите са обявили краен срок за справяне с аварията до 48 часа. Но се работи и се надяваме, че може да успеят да се справят и по-рано”, казаха пред Клуб Z от аварийната служба на \"Топлофикация\". Според информацията без парно и топла вода са хората в кв. \"Хладилника\", в участъка между: бул. ,, Никола Вапцаров” , ул. ,, Козяк” , ул. ,, Кишинев ” , бул. ,,Черни връх” и Университетска болница „Лозенец“.  От тази сутрин кв. \"Хладилника\" напълно оправдава името си. Студено е и в част от кв. \"Лозенец\", в участъка между: ул. ,, Бабуна планина” , бул. ,,Никола Й.Вапцаров” , бул. ,,Черни връх” , бул. ,, Джеймс Баучър” , ул. ,,Галичица” , ул. \"Якубица\", Факултета по математика и информатика и в участъка между: бул. ,,Черни връх” , ул. ,, Горски пътник” , ул. ,,Богатица “, ул. ,, Козяк” ,  ул. ,, Елин връх ” , ул. ,, Кожух планина”, посолство на САЩ , жилищна група ,, Южен парк”.", "date": "2019.01.20", "title": "Два столични квартала 48 часа без парно и топла вода"}
{"url": "https://www.faktor.bg/bg/articles/d-r-galabova-posyaganeto-na-mazhe-varhu-zheni-e-diagnoza-za-seriozen-problem-v-obshtestvoto", "text": "\"Не знам дали чисто статистически е полезно да се каже, че повече мъже посягат на жените. Това е диагноза за много сериозни проблеми на обществото. Това, което виждаме всеки ден е маркер, че все повече хора отказват да спазват нормите на обществото\". Това заяви доктор Цветеслава Гълъбова, директор на държавната психиатрична болница „Свети Иван Рилски“, в ефира на Нова ТВ. Повод за коментара й бе поредно брутално убийство на жена беляза изминалата седмица. Статистиката показва, че 28 са българките, убити през 2018 година. Красимира, Антония, Мария, Елена, Десислава, Венета, Дарина са част от имената в черния списък, напомня медията. Гълъбова добави, че във възпитанието на българските деца, играе огромна роля присъствието на двама родители в семейството. \"Човек може да прояви агресия заради ревност, но да се рови в телефона на друг, е израз на тежък комплекс. Ревнивците са нестабилни хора и нямат доверие на себе си\", добави Гълъбова. \"Не сме безсилни, но превенцията и профилактиката е по-важната. Емоциите не могат да се владеят, но върху изявата имаме контрол. Трябва да учим нашите деца да контролират изявата на емоциите, да се получават по-строги наказания в по-зряла възраст, но най-вече да бъдат себе си\", уточни д-р Гълъбова.", "date": "2019.01.20", "title": "Д-р Гълъбова: Хора с тежък комплекс убиват от ревност, те нямат доверие на себе си"}
{"url": "https://www.faktor.bg/bg/articles/postoyanen-arest-iska-prokuraturata-za-5-mata-arestuvani-pri-aktsiya-sreshtu-terorizma", "text": "Прокуратурата поиска постоянно задържане за петима от задържаните над 40 души при акцията в петък, при която бе разбита група за международен тероризъм.  Вчера шестима души бяха привлечени като обвиняеми след акцията за разбиване на група за международен тероризъм, съобщи за програма \"Хоризонт\" по БНР говорителят на прокуратурата Румяна Арнаудова. Става дума за българка и за петима сирийци, които са пребивавали легално в България. Единият от тях все още не е задържан и е обявен за международно издирване. Обвиненията към всеки от престъпната група са две - първото е, че групата е извършвала небанкови парични операции по метода \"хавала\", при който парите се оставят при посредник в една държава и се взимат от втори човек в чужбина,  а второто обвинение е за подготовка на терористични атаки в чужди държави, уточни Арнаудова.  За арестуваните утре ще бъде поискана най-тежката мярка за неотклонение- задържане под стража, допълни тя: \"Те са обвинени за две престъпления против републиката. Едно от престъпленията е за това, че са действали по различен начин в периода от началото на 2016 г. до 18.01.2018 тази година, за да осъществят не пряко, а именно косвено, финансиране на терористична организация, която действа на територията на други държави. Информацията, с която към този момент разполагаме, е, че в резултат на действията на тази група към този момент сме документирали над 25 000 000 евро, които са били трансферирани през членовете на групата към терористични организации в чужбина и над 100 автомобила, леки, които са били транспортирани от България до сирийските територия.  Второто обвинение, което е повдигнато е за това, че са участвали и са членове на група, която си е поставила за цел извършване на действия по глава 1 от Наказателния кодекс, а именно финансиране - пряко или косвено - на терористична организация.  Шестото лице е привлечено като обвиняем в негово отсъствие, задочно. Той се издирва и е мъж от сирийски произход. Всички чужди граждани пребивават на законно основание на територията на страната. Трима от тях са с статут на временно пребиваващи. Двама от тях са постоянно пребиваващи чужденци в България\". Общо 43-ма бяха арестувани в петък по подозрение, че са част от престъпна схема за финансиране на тероризъм чрез системата за превод на пари, известна като \"Хавала\".  Сред задържаните има български и чужди граждани, а за ръководител на групата е сочен временно пребиваващ у нас сириец.", "date": "2019.01.20", "title": "Постоянен арест иска прокуратурата за 5-мата, арестувани при акция срещу тероризма"}
{"url": "https://www.faktor.bg/bg/articles/drama-v-ognyanovo-mazh-prostrelya-sobstvenik-na-zavedenie-i-se-samoubi", "text": "70-годишен мъж от елинпелинското село Огняново простреля собственик на заведение, след което се самоуби. Сигналът за стрелбата е подаден около 14 часа днес. Минути преди това възрастният мъж нахлул в заведението, насочил оръжие срещу 58-годишния собственик и го прострелял в рамото. Раненият веднага бил откаран в болница. В дома на стрелеца бил изпратен полицейски екип. Криминалистите обаче открили пенсионера мъртъв с огнестрелна рана в областта на сърцето. При извършения оглед е установено, че мъжът се е самоубил. Работата по изясняване на всички обстоятелства, свързани с тежкия инцидент, продължава под наблюдението на прокуратурата. Според първоначалните информации до трагедията се стигнало заради стара вражда между двамата мъже.", "date": "2019.01.20", "title": "Кървава драма в Огняново: Мъж простреля собственик на заведение и се самоуби"}
{"url": "https://www.faktor.bg/bg/articles/novini/svyat/mey-planira-dogovor-s-irlandiya-za-otpadane-na-spornata-myarka-za-granitsata", "text": "Тереза Мей планира да сключи двустранен договор с ирландското правителство, който да позволи да отпадне спорната мярка за ирландската граница от сделката с ЕС за Брекзит. Това пише в. \"Сънди таймс\", който се позовава на сътрудници на британския премиер, предаде Ройтерс. Според източниците такъв договор ще помогне да се преодолее съпротивата срещу плана за Брекзит на бунтовниците в Консервативната партия и на Демократичната юнионистка партия (ДЮП), която подкрепя правителството на малцинството на Мей. Много консерватори и ДЮП са против разпоредбата в сделката по развода, която според ЕС е гаранция, че няма да има твърда граница между Република Ирландия и Северна Ирландия.", "date": "2019.01.20", "title": "Мей планира договор с Ирландия за отпадане на “спорната мярка за границата“"}
{"url": "https://www.faktor.bg/bg/articles/novini/svyat/silna-eksploziya-raztarsi-damask-ima-zhertvi-i-raneni", "text": "Има загинали и ранени при силната експлозия в южната част на сирийската столица Дамаск близо до бюро на военното разузнаване, съобщи Сирийският център за наблюдение на човешките права, цитиран от Франс прес. Според директора на неправителствената организация Рами Абдел Рахман става дума за силна експлозия. Все още не е изяснено дали тя е причинена от взривено устройство или самоубийствен атентат, допълни Рахман. \"Има убити и ранени, но не успяхме да уточним броя им\", каза още директорът на Сирийския център за наблюдение на човешките права. По-рано държавната сирийска телевизия съобщи, че е чута експлозия близо до автомагистралата в южния сектор на Дамаск и според първите информации вероятно става дума за терористичен акт. Конфликтът в Сирия, който бушува от 2011 година, е отнел живота на над 360 000 души и е прокудил от домовете им милиони хора, които са потърсили покрив на друго място в страната или са станали бежанци в чужбина, припомня АФП, цитирана от БТА.", "date": "2019.01.20", "title": "Силна експлозия разтърси Дамаск, има жертви и ранени"}
{"url": "https://www.faktor.bg/bg/articles/novini/balgariya/mariya-gabriel-evroizborite-sa-vazhni-za-nas-za-da-ima-glas-balgariya-na-svetovnata-stsena", "text": "Европейските избори са важни за нас, за да има глас България на световната сцена. С тези думи се обърна българският еврокомисар Мария Габриел, на която бе отредено да говори първа на започналата преди минути Национална конференция на ГЕРБ. Ние не само се осмелихме да се опитаме, но и направихме конкретни стъпки. Това е България на ГЕРБ - активна, говореща на един глас в трите европейски институции, оформяща бъдещето на ЕС. Днес повече от всякога трябва да останем мобилизирани, верни един на друг, полезни на нашите граждани. 2000 души - депутатите, евродепутатите, министрите и целия актив на партията в страната, са в момента в НДК с Бойко Борисов и Цветан Цветанов. \"Да продължим с енергия, сила и мъдрост. Знам, че можем\" - тези думи на Габриел взривиха залата.", "date": "2019.01.20", "title": "Мария Габриел: Евроизборите са важни за нас, за да има глас България на световната сцена"}
{"url": "https://www.faktor.bg/bg/articles/sas-skorostta-na-f-16-gerb-tragvat-kam-evropeyskite-izbori", "text": "\"Със скоростта на F- 16 блок - до нова победа\". С това послание се обърна към съпартийците си зам.-шефът на партията и кмет на Бургас Димитър Николов по време на националната работна среща на ГЕРБ преди евровота. В нея участват над 2000 делегати - всички кметове и активът на партията, заедно с депутати, министри и лидерът на ГЕРБ, премиерът Бойко Борисов. Форумът се провежда  в зала 3 на НДК в София. На видеостена в залата на председателството бяха представени предизборните послания на ГЕРБ за евроизборите. Николов обяви още, че ГЕРБ категорично ще подкрепи Манфред Вебер за председател на ЕК. Убеден съм, че той ще направи всичко необходимо, за да вдигне жизнения стандарт на хората с девиза \"Европа в нашия дом\". \"Един по един решаваме проблемите на страната. Ще сме фактор на Балканите и да не забравяме, че всеки един от нас пише историята на България в Европа. Ти си един от нас, ние сме с теб. Заедно с теб сме по-силни!\" - са част от посланията, с които партията излиза пред гражданите.", "date": "2019.01.20", "title": "Със скоростта на Ф-16 ГЕРБ тръгват към европейските избори"}
{"url": "https://www.faktor.bg/bg/articles/novini/svyat/spokoyno-elzas-nyama-da-stava-otnovo-germanski", "text": "В една френска област по границата с Германия е възможно скоро германците отново да имат думата. Разбирай: тя щяла отново да премине към Германия, а немският да стане официален език. С този слух Бернар Моно, евродепутат от евроскептичната национално-консервативна партия \"Стани, Франция\", предизвика вълна от реакции през последните дни във Франция. Неговото видеообръщение често се споделя във Фейсбук-групите на движението \"Жълти жилетки\" и за кратко време беше също и в профила в YouTube на председателя на въпросната партия Никола Дюпон-Енян. След като някои крайнодесни блогове, като \"Riposte laïque\", тиражираха клипчето на Моно, много френски медии, сред които и големи издания като \"Le Monde\" и \"Ouest-France\", се заеха да внесат яснота. Министърът по европейските въпроси на Франция Натали Лоазо също излезе с позиция в Туитър: “Твърденията на Моно можеха и да са смешни, ако не бяха толкова жалки. Само омраза би накарала човек да измисли подобно нещо”, написа тя.  ? В YouTube Бернар Моно нарича френския президент \"Юда\". Той обвинява Еманюел Макрон, че тайно подготвял \"преврат срещу Франция\". И по-конкретно евродепутатът атакува новото френско-германско споразумение за приятелство, което ще бъде подписано от френския президент и от германската канцлерка Ангела Меркел на 22 януари в Аахен. Клипът вече е премахнат от профила на Моно, но все още може да бъде намерен в YouTube. С Договора от Аахен Франция и Германия искат да задълбочат сътрудничеството си, стъпвайки върху Елисейския договор, с който двете съседни държави сключват примирие през 1963 година. Тогава, толкова скоро след края на Втората световна война, постигнатото от тях помирение е било изключително постижение -  на практика двете страни прекратяват вековната си враждебност. А регионът, за който Бернар Моно говори, винаги е бил ябълката на раздора в поредица от войни между тях. Елзас, както и части от Лотарингия, не веднъж в хода на историята са принадлежали ту към Германия, ту към Франция. След края на Втората световна война областта става френска. Това непрекъснато \"подмятане\" е оставило значими белези в региона и у местното население. В действителност никой във Франция не се страхува, че Елзас и Лотарингия могат да станат отново германски. Но когато Моно твърди, че чрез Договора от Аахен Макрон искал да върне Елзас и части от Лотарингия на Германия, той разпалва старата наследствена вражда и внушава, че френският президент искал да „изтрие Франция и френската идентичност“. Според германското външно министерство, Договорът от Аахен поставя акцента именно върху граничния регион. Но целта е да се улесни ежедневието на хората от региона, например чрез разширяването на мрежата на обществения транспорт между двете съседни държави или свързването на посредническите услуги за търсене и наемане на работа от двете страни на границата. Ще се насърчава също и двуезичието на хората от региона. Разбира се, в договора никъде не е записано, че в някакъв смисъл Елзас и части от Лотарингия щели отново да стават германски. Подобни фантазии съществуват само във въображението на г-н Моно.", "date": "2019.01.20", "title": "Спокойно - Елзас няма да става отново германски!"}
{"url": "https://www.faktor.bg/bg/articles/novini/balgariya/tsvetanov-nashite-oponenti-shte-badat-bezkompromisni-shte-zasipvat-obshtestvoto-s-falshivi-novini-i-manipulatsii", "text": "Националната работна среща, която днес ГЕРБ провежда в София има за цел да кажем на нашите членове и симпатизанти, какво предстои през 2019 година. Акцент са европейските избори, но основният ни акцент е и подготовката за общинските избори през есента. Това обяви в НДК зам.-председателят на партията Цветан Цветанов. Той предупреди, че опонентите на ГЕРБ ще бъдат безкомпромисни. Ще представят фалшиви новини, ще манипулират обществото. Но те не могат да представят резултатите и успехите, които ГЕРБ предлага на обществото, заяви Цветанов. Той подчерта, че ГЕРБ е най-добрата платформа за решаване на националните проблеми.  Ще стартираме заедно подготовката ни за европейските и местните избори, с платформата, че Европа в нашият дом, допълни Цветанов. Той подчерта, че ГЕРБ има своята идентичност и разпознанаваемост и е част от голямото и авторитетно семейство на ЕНП. Трябва да показваме на хората, това, което можем да постигнем с европейските институции. В същото време виждаме какъв е сблъсък между БСП и ПЕС. Има различие в платформи им, как българските социалисти ще са част от европейските, след като се разминават по основни теми, попита Цветанов.  Той акцентира, че на 19 май в зала „Армеец” в столицата ще бъде кулминацията на кампанията за евроизборите, на която лично ще присъства Манфред Вебер, номиниран за водач на листата на ЕНП.", "date": "2019.01.20", "title": "Цветанов: Нашите опоненти ще бъдат безкомпромисни, ще засипват обществото с фалшиви новини и манипулации"}
{"url": "https://www.faktor.bg/bg/articles/banev-roptae-v-aresta", "text": "Олигархът Николай Банев, който е в ареста заедно със съпругата си Евгения, публикува ново изявление в профила си във Фейсбук. В него той за пореден път говори за \"мръсната игра\" на Спецпрокуратурата, която играе по свирката на чужди господари. В същото време отправя упрек към обществото, в което има пълно отсъствие на хуманизъм към една \"българска майка и три невръстни деца\". Ето какво написа скандалния бизнесмен: \"Приятели, Пиша ви по повод мръсната игра на Специализираната прокуратура, играеща по свирката на своите и чужди господари. Умолявам ви да разпространявате сред своите приятели случая с ОПГ (организирана престъпна група), в която са “невероятно опасните престъпници” - Съпругата ми - Евгения Банева и майка ми – Мария Банева … “Без вина - виновни” – нямащи нищо общо с нито едно престъпно деяние, в което са обвинени, нито едно! Съпругата ми е в ареста, без да може да общува с трите ни малолетни деца. Най-срамното в този случай е, че нито българската общественост, нито българската журналистика са трогнати от трагедията на една българска майка с три деца, учещи по неволя в чужбина. Явно, в България, милосърдието е категория, разпростираща се само върху социално слабите, малцинствата и животните. Явно такъв фрапиращ случай на арогантно нарушаване на човешките и особено детските права, не интересува и не трогва никого от “милостивите българи”. Жалко, тъжно и страшно е отсъствието на хуманизъм, съпричастност и дори липса на въпроси по случая Евгения Банева. Дано нашият народ да не е изгубил основните си човешки качества и способността си да мисли самостоятелно и трезво. Защото пиянството на обвинителите не е трезво деяние. Но ако не се оценява трезво от обществеността – значи и тя е опиянена от злобата, завистта и наглостта на самозабравилите се “държавни обвинители”. Призовавам ви: Задавайте въпроси, искайте отговори, заинтересувайте се от потъпкването на човешките права в случая Евгения Банева. Защото утре Вие самите ще сте поредните жертви на беззаконието и на недосегаемостта на тези, които избирате да ви управляват. Аз съм пословично известен с безпощадната си критика срещу развилнялите се мутри, заграбили общественото богатство и държащи в ръцете си голямата тояга и малкия морков. Моята борба е отколешна и ще продължава, но е срамота когато обществото позволява подобна гавра с една българска майка на три малолетни деца. Срамота!!!\"", "date": "2019.01.20", "title": "Банев с нова атака от ареста: Срамно е това, което се случва с една майка и три малолетни деца"}
{"url": "https://www.faktor.bg/bg/articles/novini/balgariya/borisov-s-kritika-kam-aktiva-da-si-prochistim-kashtichkite-horata-ne-obichat-elitarni-partii", "text": "Ако не си вземете мерки да си прочистите къщичките по места, рано или късно проблемите ще избият, дали \"суджук гейт\", дали нещо друго, но ще избият. Хората не обичат елитарни партии и ние трябва да внимаваме да не допуснем да се превърнем в нещо подобно. Хората искат справедливост и не искат да се правим на по-важни от тях. Към всеки трябва да сме човеци, към проблемите им. Имаме ресурса да им помогнем на хората. Върху това акцентира лидерът на ГЕРБ Бойко Борисов по време на започналата днес работна среща на партията в НДК. Борисов разкритикува политици, депутати, министри и кметове на ГЕРБ, че не са активни, а медиите трябва да ги търсят, за да разясняват политиките си. Избиват ви опозицията зъбите с някоя жълта новина, а вие не отговаряте, посочи лидерът на партията. Ето например, атакуваха ни за санирането, а кметовете мълчат, не опровергаха злонамерените нападки, но кметовете не инициираха диалог с хората. Не може дежурните, които излизат и обясняват на обществото проблемите да са Цветан Цветанов и Тома Биков. Ясно е, че ние се изхабяваме и губим известна подкрепа. Но обидно е най-корумпираните хора в момента говорят за корупция, тръгват през измислени сайтове атаките. Но това трови атмосферата. Не чакайте да ви подръчкават, опровергавайте неверните критики и манипулации, реагирайте и обяснявайте на хората, ежедневно, призова Борисов. Опозицията иска да ни съборят от власат. Те се борят за власт. БСП с провалени политици ни доближават. Ако това не ви светне червена лампичка, аз ще ви светна синя, предупреди премиерът. А ние искаме да направим по-добър живота на хората. Затова правим истински живи инвестиции в регионите. Американската търговска камера казва, че официалните им инвестиции у нас са двойно по-големи, а нашите институции дават занижени стойности и опонентите ни критикуват, че няма инвестиции, даде пример Борисов. Той се спря и на избора на нов боен самолет за армията. Ние застанахме зад политическо и геополитическо решение, на базата на нашите ангажименти в НАТО, да преговаряме за най-доброто. Като свършат преговорите, ще кажем можем ли да вземем най-доброто, допълни Борисов. Той отчете, че за изминалите години от учредяването на партията, тя е доказала, че е истинската дясна партия в България.", "date": "2019.01.20", "title": "Борисов с критика към актива: Да си прочистим къщичките, хората не обичат елитарни партии"}
{"url": "https://www.faktor.bg/bg/articles/manfred-veber", "text": "В специално видеообръщение Манфред Вебер, който е водещ кандидат на ЕНП за евроизборите,  днес поздрави  Бойко Борисов, Цветан Цветанов и ГЕРБ, излъчено по време на предизборната среща в София.  В него европейският политик подчертава, че благодарение на ГЕРБ и Борисов днес България е силна и е пример за Европа. По-силни граници и по-силна икономика, благодарение на ГЕРБ и на Бойко Борисов, е  точно това ЕНП предлага на Европа. „2019 година е ключова година на избори - и за Европа, и за България. У вас ще се проведат европейски и местни избори. Това е страхотна възможност да покажем, че ние от ЕНП винаги сме близо до хората. Самият аз произхождам от малко селце в Бавария, което наричам свой дом. Но аз съм, освен това, германец и европеец. И работя в Европа, за да защитавам дома си, да защитавам домовете на всички европейци. За да постигнем това, трябва да върнем Европа обратно на хората. Трябва да дадем на хората реален глас за бъдещето на този континент. Ето това е и целта на европейските избори - да покажем, че ние постигаме конкретните резултати и да представим предложенията си за предстоящите години. И, вие, в България, ни давате добър пример“, посочи Вебер.", "date": "2019.01.20", "title": "Манфред Вебер: Трябва да върнем Европа обратно на хората"}
{"url": "https://www.faktor.bg/bg/articles/novini/balgariya/bzns-v-otvoreno-pismo-do-svetiya-sinod-priznayte-novata-ukrainska-tsarkva", "text": "Най-старата демократична политическа организация у нас – БЗНС разпространи до медиите Открито писмо до патриарха и Св. синод. В него тенастояват БПЦ да признае новата Украинска църква, призната от Вселенската патриаршия. Ето и пълния текст на писмото:", "date": "2019.01.20", "title": "БЗНС в Отворено писмо до Светия синод: Признайте новата Украинска църква"}
{"url": "https://www.faktor.bg/bg/articles/ostaviha-v-aresta-5-mata-zadarzhani-za-finansirane-na-terorizam", "text": "И петимата задържани за финансиране на тероризъм, остават в ареста, реши Спецсъдът като взе за тях мярка за неотклонение „Задържане под стража“, съобщава БГНЕС. Вчера говорителят на главния прокурор съобщи, че шестима души са привлечени като обвиняеми след акцията за разбиване на група за международен тероризъм. Сред задържаните има българка. Другите петима са сирийци, пребивавали легално в България. Единият от тях все още не е задържан и е обявен за международно издирване.   Обвиненията към всеки от престъпната група са две - първото е, че групата е извършвала небанкови парични операции по метода \"хавала\", при който парите се оставят при посредник в една държава и се взимат от втори човек в чужбина, а второто обвинение е за подготовка на терористични атаки в чужди държави. Общо 43-ма бяха арестувани в петък по подозрение, че са част от престъпна схема за финансиране на тероризъм чрез системата за превод на пари, известна като \"Хавала\". Сред задържаните има български и чужди граждани, а за ръководител на групата е сочен временно пребиваващ у нас сириец.", "date": "2019.01.20", "title": "Оставиха в ареста 5-мата, задържани за финансиране на тероризъм"}
{"url": "https://www.faktor.bg/bg/articles/novini/svyat/rusiya-zorko-sledi-amerikanski-boen-korab-vlyazal-v-cherno-more", "text": "Руските военноморски сили следят американски боен кораб, който влезе в Черно море вчера, съобщава БТА. \"Силите на Черноморския флот започнаха да следят американския ескадрон миноносец с управляемо ракетно оръжие \"Доналд Кук\" веднага след неговото влизане в акваторията на Черно море\", се казва в комюнике на министерството на отбраната на Русия. Според ведомството американският боен кораб е влязъл в Черно море в 20.50 ч. московско време (19.50 ч. българско време). Ескадреният миноносец \"Доналд Кук\" ще проведе \"операция по обезпечаване на сигурността в морето, по укрепване на стабилността и съвместната готовност с нашите съюзници от НАТО и партньорите в региона\", обяви флотът на САЩ. От там уточняват, че \"ще продължат да оказват поддръжка на (своите) съюзници и партньори, общите интереси в региона и стабилността в морето\". В началото на януари бе съобщено, че големият американски десантен кораб \"Форт Макхенри\" е влязъл в Черно море.", "date": "2019.01.20", "title": "Русия зорко следи американски боен кораб, влязъл в Черно море"}
{"url": "https://www.faktor.bg/bg/articles/novini/balgariya/oblachna-nedelya-na-mesta-s-kratki-valezhi", "text": "Днес времето ще се задържи предимно облачно и на отделни места ще превали слаб дъжд, в северозападните райони - дъжд и сняг. В Източна България и по долината на Струма ще духа слаб юг-югоизточен вятър. Такава е прогнозата за времето на Националния институт по метеорология и хидрология (НИМХ), съобщи „Фокус“.  Атмосферното налягане е близко до средното за януари - слабо ще се понижи. Максималните температури ще са предимно между 3° и 8°. Над Черноморието ще бъде предимно облачно, почти без валеж. Ще духа слаб юг-югоизточен вятър. Максималните температури ще бъдат между 8° и 10°. Температурата на морската вода е 6°. Вълнението на морето ще бъде 2-3 бала. Над планините ще бъде предимно облачно, на отделни места със слаби превалявания от сняг. Ще духа умерен до силен югозападен вятър. Максимална температура на височина 1200 метра около 3°, на 2000 метра – около минус 2°.", "date": "2019.01.20", "title": "Облачна неделя, на места с кратки валежи"}
{"url": "https://www.faktor.bg/bg/articles/gerb-se-sabira-na-parva-predizborna-sreshta-v-sofiya", "text": "Първа предизборна среща на ГЕРБ в София. По време на форума Националният предизборен щаб ще представи всички дейности, които трябва да извършат предизборните щабове на партията. ГЕРБ излиза с инициатива за провеждане на национален граждански диалог по основните секторни политики във всичките 29 области на страната. Той ще е под мотото \"Европа в нашия дом\" и ще се проведе в от февруари до април. Председател на предизборният щаб на партията отново е Цветан Цветанов. Очаква се номинациите за кандидати за евродепутати да приключат до 20 февруари.", "date": "2019.01.20", "title": "ГЕРБ се събира в София на първа предизборна среща"}
{"url": "https://www.faktor.bg/bg/articles/novini/balgariya/natsionalno-dvizhenie-rusofili-moli-sv-sinod-da-ne-priznava-novata-nezavisima-ukrainska-tsarkva", "text": "Национално движение „Русофили” в България с водач Николай Малинов са изпратили специално обръщение до българския патриарх Неофит и Св. синод. То е посветено на конфликта на православния конфликт между Русия и Украйна и връчения от патриарх Вартоломей Томос за независима Ураинска църква. Именно против този акт се обявяват от Движение „Русофили” и призовават Св. синод да заеме позиция против разкола и да се обяв против действията на Вселенската патриаршия и порива на украинския народ да има своя независима църква. В обръщението се казва:  В понеделник синодът се събира за именния ден на патриарх Неофит, а от вторник започва заседание на клириците. Очаква се владиците да се произнесе по дълго отлаганата тема за Украйна. В църковните среди се коментира, че в сряда пък православни организация, свързани с Руската църква готвят пред синодалната палата в София бдение срещу признаването на независима Украинска църква. Целта била да мотивират владиците да се обявят срещу действията на Вселенската патриаршия и да подкрепят руските интереси.", "date": "2019.01.20", "title": "Национално движение „Русофили” моли Св. синод да не признава новата независима Украинска църква"}
{"url": "https://www.faktor.bg/bg/articles/novini/balgariya/toma-tomov-vodi-se-bitka-sasht-iskat-da-izgonyat-rusiya-ot-balkanite", "text": "Преговорите за Ф-16 ще бъдат трънливи. Но това, което ние ще вземе, е много добър самолет, с който ще влезем в 21 век. От друга страна – процедурата в парламента беше един фарс. Ясно беше, че след като сме в НАТО, решението ще се вземе във Вашингтон. Ясно е, че има битка за Балканите, в която американците искат да изгонят руснаците от тази част на Европа. Тетивата е опъната, но как ще продължат нещата – ще видим. Това коментира в студиото на Би Ти Ви журналистът и депутат на БСП Тома Томов. Той  обаче не каза с какво право Русия трябва да доминира на Балканите и с какви аргументи Москва смята, че те са руски протекторат. Още повече, че голяма част от гражданите на страните в този регион ясно са заявили своето желание да се еманципират от Кремъл и повече да не бъдат използвани за интересите на Русия.  Томов обясни, че голяма битка предстои и през пролетта, когато ще бъдат проведени изборите за Европейски парламент. Той изрази увереност, че тези избори ще бъдат спечелени от БСП, като се аргументира с общественото недоволство към сегашните управляващи в страната.  Българският парламент отвън изглежда една красива бяла сграда, а вътре – нещата са банално обикновено. Предстои едно голяма битка през пролетта, да видим ще се появят ли черни лебеди. Мисля, че тези избори ще са много тежки, но ние ще ги спечелим, отсече журналистът.  Тома Томов коментира и твърде сложната ситуация около Брекзит и евентуалното излизане на Великобритания от ЕС без сделка.  От времето на Рамзи Магдоналд през 1920 г. такова поражение на британското правителство не е имало. Тази жена, Тереза Мей, ще остане в историята може би като най-неуспешния премиер на Великобритания. Великобритания няма да позволи никога едни чиновници в Брюксел да управляват тази империя. Англичаните обаче не са чак толкова непобедими. Истина е, че Тереза Мей допусна много грешки,  защото застана начело на една страна, която е много силно разделена. Но аз мисля, че Брекзит - със или без споразумение – ще се точи, точи и точи. Англия не е в състояние да решава такива проблеми при такова разделено общество. Но толкова разделено е и обществото на Европа, на САЩ, а и у нас, посочи депутатът от БСП.  Тома Томов коментира и случващото се в Америка. След време ще има филми за Тръмп. Той влезе като слон в стъклен магазин и застана срещу всички - срещу клана Буш, срещу клана Клинтън, посочи журналистът и обърна внимание, че всеки ден срещу американския президент са 95% от медиите в САЩ.  Всеки ден стреля по американския президент \"Ню Йорк Таймс\". Това е все едно \"Правда\" да е срещу тебе, направи сравнение с времето на Съветския съюз Томов и допълни: \"Разследването, което се води срещу Тръмп за руската му връзка е особено важно. Никой не знае дали има такава връзка, ако има, колко е дълбока, с пари ли го държат. В крайна сметка в това е въвлечено английското разузнаване и цялата управляваща класа в Русия и по някакъв начин, ако той падне, може да стане проблем и оставането на власт и на Путин в Русия”, посочи депутатът от БСП.  Според Томов сега по-важно за американския президент е дали той ще може удържи този курс на икономиката, да не се получи рецесия.", "date": "2019.01.20", "title": "Тома Томов: Води се битка - САЩ искат да изгонят Русия от Балканите"}
{"url": "https://www.faktor.bg/bg/articles/novini/svyat/silno-zemetresenie-udari-chili-hora-panicheski-byagat-ot-domovete-si", "text": "Земетресение с магнитуд 6.7 по скалата на Рихтер беше регистрирано край бреговете на Чили в 3:32 ч. българско време, съобщава БГНЕС. Епицентърът на труса е бил на дълбочина 53 километра и на 29 километра от град Кокимбо, с население 150 000 души. Регистрирани са 9 вторични труса, най-силният от които с магнитуд 4.2 по Рихтер. Според предварителната информация, има две жертви. Няма информация за броя на пострадалите. Няма опасност от цунами. Първоначалните огледи на властите показват, че има нанесени щети по различни сгради в Кокимбо – градът, който е най-близо до епицентъра. Земетресението е усетено във Валпарайзо, в столицата Сантяго, Атакама и Кокимбо. Около 200 хиляди домакинства са без ток, заради повреда в подстанцията, която ги захранва. Това показва колко силен е бил трусът, коментираха от чилийската Национална агенция за бедствия. Хиляди хора са излезли панически от домовете си по улиците, съобщават местните медии. Чили се намира в т.нар. Тихоокеански огнен кръг – район на разломни линии в Тихия океан, където стават 90% от всички земетресения по света. В страната се намират и огромен брой вулкани, но те не са толкова активни, колкото тези в западната част на Тихия океан.", "date": "2019.01.20", "title": "Силно земетресение удари Чили, хора панически бягат от домовете си"}
{"url": "https://www.faktor.bg/bg/articles/tramp-gotov-na-sdelka-vremenen-statut-na-migrantite-sreshtu-pari-za-stenata", "text": "Американският президент Доналд Тръмп предложи сделка по темата имиграция в опит да бъде сложен край на продължаващото вече 29 дни частично спиране на работата на федералната администрация, съобщи Ройтерс, цитирана от БТА. В реч в Белия дом Тръмп предложи да бъде удължена закрилата на т.нар. \"мечтатели\" - млади имигранти, пристигнали незаконно в САЩ още като деца, както и за тези, които се ползват със статут на временна закрила. В замяна той настоява да се изпълни искането му да бъдат отпуснати тази година 5,7 милиарда долара за изграждането на стена по границата с Мексико. \"Днес съм тук, за да намеря изход от задънената улица, да предложа на Конгреса път за преодоляване на парализата на правителството и за уреждане на кризата по южната граница\", каза Тръмп. Малко преди словото на Тръмп, председателят на Камарата на представителите на американския Конгрес, демократката Нанси Пелоси, нарече в комюнике предложението \"неприемливо\" и добави, че не вярва то да събере необходимия брой гласове, за да бъде прието.   Заради спора за стената между президента и контролираната от Демократическата партия долна камара на Конгреса, около една четвърт от американските правителствени програми бяха частично спрени, а 800 000 федерални работници бяха пуснати в отпуск или работят без заплащане от 22 декември, посочва БТА.", "date": "2019.01.20", "title": "Тръмп готов на сделка - временен статут на мигрантите срещу пари за стената"}
