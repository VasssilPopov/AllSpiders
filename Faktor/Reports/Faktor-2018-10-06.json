{"url": "https://www.faktor.bg/bg/articles/toma-bikov-ninova-ili-ima-pogreshna-predstava-za-politicheskiya-analiz-ili-neprestanno-priema-zhelanoto-za-vazmozhno", "text": "\"Крайно учуден съм от поведението на БСП. Кирил Ананиев предложи няколко варианта за реформа и отвори дебат колко и как да бъде променян закона. Това беше един разговор, който трябваше да бъде проведен от много време насам. В такъв момент, опозицията иска вот на недоверие. Аз не чувам и от „Визия за България” какъв е този модел, който искат, каза Канал 3 депутатът от ГЕРБ Тома Биков. \"Кирил Ананиев предлага модел, който трябва да се приеме, да функционира известно време и след това БСП да каже, че тази реформа не работи. За първия вот 2 месеца писаха мотиви, вкараха го и се изпокараха с ДПС, при втория нямаше дебат, а сега при този е заради обсъждане. Те не само не са алтернатива, а и неадекватна опозиция ,каза още той. Този, който кара влака е този, който носи отговорност. Корнелия Нинова или има погрешна представа за политическия анализ, или непрестанно приема желаното за възможно. Пример е и ситуацията с кворума. Наши колеги бяха в чужбина за един единствен ден, на следващия кворум имаше. Не виждам големия проблем, категоричен беше депутатът от ГЕРБ. Не съм съгласен, че г-н Карадъйъ казва как ситуацията е безнадеждна. Такава ситуация означава да има нещо непоправимо, а в случая има проблеми и дори самите ние не сме доволни от себе си. В ДПС имат усет към идеологията и техният почетен председател имаше реч, в която анализира и международната ситуация. Какъв е модела, питам аз. Те говореха преди 1 година, че трябва да има правителство на малцинството на ГЕРБ, а те ще го подкрепят. Не мисля, че това е по-стабилна ситуация от това, че коалиционният ни партньор има министри и взима решения заедно с нас. Ние не сме отказали обсъждане с нито една политическа сила, каза Тома Биков. „Ние сме наясно, че с пенсиите има проблем и се опитваме да съчетаем желаното в възможното, защото ако се разминат ще стане лошо за всички. Тепърва започват разговори за бюджета като цяло, не само на пенсиите, но те ще се водят в следващите 2 месеца и всички ще могат да изкажат мнението си.  Решението  обаче ще остане за нас, защото ще трябва да казваме от къде ги взимаме тези пари”, каза още той.", "date": "2018.10.06", "title": "Тома Биков: Нинова има грешна представа за политическия анализ и непрестанно приема желаното за възможно"}
{"url": "https://www.faktor.bg/bg/articles/novini/balgariya/vavezhda-se-vremenna-organizatsiya-na-dvizhenieto-zaradi-mach-na-st-vasil-levski", "text": "Въвежда се временна организация на движението за провеждане на футболна среща на на Националния стадион „Васил Левски” между Септември и ЦСКА. Това съобщиха от пресцентъра на Столична община. Забранява се престоят и паркирането на пътни превозни средства, с изключение на автомобилите на участниците в мероприятието, както следва:  - от 00.00 до 21.00 часа при сектор „Г” на Националния стадион „Васил Левски”.  - от 12.30 до 19.30 часа на моста пред Националния стадион „Васил Левски”.  От 16.30 часа до приключване на футболната среща, само при необходимост и по преценка на ръководството на СДВР се забранява влизането на пътни превозни средства в двете посоки, с изключение на автобусите на масовия градски транспорт по:  - ул. „Ген. Гурко” между бул. „Васил Левски” и бул. „Евлоги и Христо Георгиеви”;  - бул. „Евлоги и Христо Георгиеви” между пл. „Орлов мост” и бул. „Черни връх”; - бул. „Драган Цанков” между бул. „Евлоги и Христо Георгиеви” и бул. „Пейо К. Яворов”.", "date": "2018.10.06", "title": "Въвежда се временна организация на движението заради мач на стадион \"Васил Левски\""}
{"url": "https://www.faktor.bg/bg/articles/novini/svyat/v-rumaniya-se-provezhda-referendum-dali-semeystvata-da-sa-samo-mezhdu-mazh-i-zhena", "text": "Близо 19 милиона избиратели в Румъния са призовани днес и утре да гласуват на референдум за промяна на конституционната дефиниция на семейството, за да бъде уточнено, че то се основава на брак между мъж и жена, а не между съпрузи, както е в момента, съобщават местни медии. Решението за организиране на допитването беше взето, след като гражданското движение \"Коалиция за семейството\" събра подписите на 3 милиона румънци и внесе инициативата в парламента, а Конституционният съд даде зелена светлина за планираната промяна в конституцията. Избирателните секции ще бъдат отворени в 7.00 часа и затворени в 21.00 часа в двата дни на референдума. За да бъдат признати резултатите за валидни, трябва да гласуват най-малко 30 процента от имащите право на глас, тоест 5,68 милиона румънски граждани.", "date": "2018.10.06", "title": "В Румъния се провежда референдум, дали семействата да са само между мъж и жена"}
{"url": "https://www.faktor.bg/bg/articles/novini/svyat/priyatelyat-na-putin-stivan-segal-prekrati-uchastie-v-bi-bi-si", "text": "Стивън Сеагъл беше гост на програмата \"Нюзнайт\" в Би Би Си, но интервюто приключи няколко минути след началото. Актьорът напусна студиото, свали микрофона си, след като го попитаха за множеството обвинения в тормоз. Интервюто започва с въпрос как екшън звездата се запознал с руския президент Владимир Путин, отбелязва Нова телевизия. Поканиха ме в дома му на среща с дипломати. Разговаряхме за бойни изкуства и стана ясно, че имаме много сходни интереси. От тогава се сближихме и станахме добри приятели, заяви Сегал. Ако би ви се наложило да избирате между гражданство в Русия или САЩ, какъв би бил изборът ви, е вторият въпрос към Сегал. Не ми се налага да избирам, отвърна той. Но водещата продължава в същата посока: \"Но все пак прекарвате много време в Русия и САЩ, снимате филми. Има нещо, което би трябвало да е повлияло на живота ви в Америка, говоря за обвиненията срещу вас в тормоз и изнасилване, иска ми се да ви попитам как се справяте с всичко това?\". Тук Сегал слага край на интервюто, изважда слушалката от ухото си и напуска студиото, нежелаейки да обсъжда тази тема.", "date": "2018.10.06", "title": "Приятелят на Путин Стивън Сегал прекрати разярен интервю в Би Би Си"}
{"url": "https://www.faktor.bg/bg/articles/novini/svyat/trus-ot-4-8-po-rihter-udari-o-sitsiliya", "text": "Земетресение с магнитуд 4,8 по скалата на Рихтер бе регистрирано рано тази сутрин в провинция Катания на италианския остров Сицилия, предадоха световните агенции. Епицентърът на труса е бил на територията на община Санта Мария ди Ликодия и на дълбочина 9 км. Няколко души са били докарани в болница с леки контузии и в състояние на шок. В резултат на земетресението са се откъртили корнизите на няколко сгради. Местните власти в общината са отцепили отделни райони. Има известни щети и в две съседни общини – Бианкавила и Адрано.", "date": "2018.10.06", "title": "Трус от 4,8 по Рихтер удари о. Сицилия"}
{"url": "https://www.faktor.bg/bg/articles/novini/balgariya/anton-kutev-bsp-ne-e-avtentichna-lyava-partiya-no-ninova-ni-vodi-v-pravilnata-posoka", "text": "\"В България не управляват социалистите, защото БСП не представлява автентичното \"ляво\". Корнелия Нинова се опитва да промени всичко това. Тя има \"таланта\" да си намира врагове. Откакто тя е лидер на БСП, формацията ни е доста по-лява, отколкото преди това\". Това заяви пред БНТ зам.-председателят на ПГ на \"БСП за България Антон Кутев.  Социалистът допълни, че партията му внася вот на недоверие, с който знае, че няма да свали кабинета. \"Досега нито едно правителство не е падало след подобни процедури. Имаше един премиер (Филип Димитров - б.р.) само, който беше поискал вот на доверие и си замина. Не разчитаме на ДПС, достатъчно сме \"мелили\" през годините заедно. По-скоро се надяваме на подкрепа от страна на \"Воля\" и на някои патриоти. Целта ни е да покажем проблемите в здравеопазването. Всеки има роднини, които са се сблъсквали с тях. Вече пет години ходя по мъките. Първо заради баща ми, Бог да го прости, а сега и с майка ми. Надявам се все пак, че и в ДПС ще има хора, които ще ни подкрепят. Там има достатъчно много лекари. Не може да допускаме да умират хора заради това, че не са здравно осигурени или нямат здравна застраховка\", каза още Кутев.", "date": "2018.10.06", "title": "Антон Кутев: БСП не е автентична лява партия, но Нинова ни води в правилната посока"}
{"url": "https://www.faktor.bg/bg/articles/novini/balgariya/neno-dimov-bitovoto-otoplenie-zamarsyava-vazduha-9-pati-poveche-ot-avtomobilite", "text": "\"Мерките за подобряване на качеството на въздуха са насочени основно към битовото отопление, което замърсява въздуха 9 пъти повече от автомобилния транспорт\". Това каза пред БНТ министърът на околната среда и водите Нено Димов, като цитира доклада на Световната банка. Той добави и че ще се забрани продажбата на некачествени въглища от догодина. Подмяна на уредите за отопление с алтернативен начин на отопление е един от начините в програмата за качестовото на въздуха, каза Димов. Изследването е насочено към местната власт, т.е. как ограниченият ресурс да се инвестира с максимален ефект. Той открои, че идеята е да не бъдат допускани определени въглища и брикети, които замърсяват силно въздуха. Нискокачествените въглища и брикети трябва да не може да бъдат купувани, цената на тон ще се увеличи, но не и на килокалории, те са по-ефективни при отоплението висококачествените въглища, обясни Нено Димов. Той открои, че неотговарящи на екостандарти печки ще бъдат подменени с други алтернативни източници, като това ще става с определени стимули и с извеждане от пазара. Това няма задължителен характер, идеята е с течение на времето това да се случи, добави Димов.", "date": "2018.10.06", "title": "Нено Димов: Битовото отопление замърсява въздуха 9 пъти повече от автомобилите"}
{"url": "https://www.faktor.bg/bg/articles/novini/svyat/pochina-velikata-monserat-kabaye", "text": "Прочутата испанска оперна певица Монсерат Кабайе почина на 85-годишна възраст в Барселона, съобщиха лекари от болницата там, цитирани от Франс прес. Тя беше приета в лечебното заведение в края на септември. Седмица, след като постъпи в болницата брат ѝ съобщи, че състоянието ѝ се подобрява.  Кабайе е родена в Барселона. Там, след като завършва Консерваторията в класа на Еугения Кемени, печели златен медал. През 1957 дебютира на оперната сцена с ролята на Мими от операта „Бохеми“. През 1960-61 тя пее за Бременската опера, където значително разширява репертоара си. През 1962 се завръща в Барселона и дебютира в „Арабела“ от Рихард Щраус.  Пробивът на Кабайе на международната сцена е през 1965, когато ѝ се налага да замества поради временно неразположената Мерилин Хорн. Тогава в Карнеги Хол, Ню Йорк пее в полусценичен вариант на операта „Лукреция Борджия“ от Доницети. Осъзнавайки, че трябва да научи ролята си за по-малко от месец и че това ще бъде първата ѝ възможност да покаже своето бел канто, тя дава всичко от себе си на концерта. Изпълнението ѝ става сензация за света на операта. Ден след това вестник „Ню Йорк таймс“ пише: „Калас + Тебалди = Кабайе“. По-късно същата година Кабайе дебютира на сцената на Глиндебърн в „Кавалерът на розата“, а малко след това и в Метрополитън опера в ролята на Маргарита от „Фауст“. През декември 1965 се завръща в Карнеги Хол за втората си бел канто роля – изпълнява кралица Елизабет в наскоро преоткритата опера „Роберто Деверьо“. През 1966 дебютира във флорентинската опера в „Трубадур“ от Верди, а през следващата година – в „Пиратът“ от Белини. През 1969 прави фурор с ролята си на Елизабета („Дон Карлос“) на Арена ди Верона, заедно с Пласидо Доминго и Пиеро Капучили. На тази сцена тя влудява събралата се 10-хилядна публика с последния тон от вокалната ѝ партия, който тя успява да задържи повече от 20 такта след финалните акорди на оркестъра. В същия период тя прави и един от най-значимите си рецитали – отново във Верона, на сцената на Театро Корало. През 1970 прави отлагания си дълго време дебют в Ла Скала (изпълнява Лукреция Борджия), а през 1972 – в Ковънт гардън (като Виолета от „Травиата“ на Верди). През 1974 Кабайе достига апогея на кариерата си с множество удивителни представления – „Аида“ (през януари), „Сицилианска вечерня“ и „Парижанката“ (през март), „Норма“ (през юли), всички изпълнени в едни от най-големите оперни театри – Ла Скала, Болшой театър и др. В края на същата година ѝ откриват злокачествено образувание – тумор в стомаха. След успешна операция, на следващата година тя отново е на сцена в ролята на Норма. Като резултат от любовта на Кабайе към рок музиката е дуетната ѝ песен с Фреди Меркюри – „Barcelona“, включена в дуетния им албум със същото име. Сингълът се превръща в химна на Летните олимпийски игри от 1992, проведени в Барселона. Песента става хит и влиза на челните места на класациите за поп музика в Европа. Песента е изпълнявана много пъти с огромен успех – заедно с Меркюри я изпълняват в най-големия нощен клуб в света – Privilege, на остров Ибиса. Записът е използван за направата на клип. През 1999 Кабайе изпълнява песента на финала на Шампионската лига на стадиона Ноу Камп. Гласът на Меркюри е пуснат на запис, защото и до днес Кабайе отказва да пее песента в дует с друг изпълнител. Кабайе се посвещава и на благотворителната дейност. Тя е посланик на ЮНЕСКО и основава фондация за подпомагане на нуждаещи се деца в Барселона. Няма признаци, по които да се съди, че Кабайе се е уморила от сценичните си прояви. Тя продължава да бъде заета, изучавайки нови роли. През 2002 дебютира като Катерин от операта „Хенри VIII“ на Сен-Санс, а през 2004 за пръв път изпълнява главната роля в „Клеопатра“ от Масне. И досега тя продължава да бъде все така заета с рецитали и концерти, предимно в Германия и Испания, през 2007 участва в представления на Виенската опера. През 2008 участва в концерти, посветени на Олимпийските игри в Пекин а през февруари 2008 участва в откриването на нова концертна зала в Днепропетровск, Украйна. В Сарагоса, Испания, се провежда конкурс, носещ нейното име, където има и майсторски класове, водени от Монсерат Кабайе.", "date": "2018.10.06", "title": "Почина великата Монсерат Кабайе"}
{"url": "https://www.faktor.bg/bg/articles/novini/balgariya/karadaya-sabra-dps-v-izbiratelniya-rayon-na-peevski", "text": "Програма за ускорено развитие на държавата – това предлага Движението за права и свободи. Ръководството на партията, парламентарната група и представители на местната структура от Велинград се събраха на семинар, за да актуализират управленските си планове. Курортният град е част от избирателния район, където традиционно се кандидатира най-известният отсъстващ от парламента депутат – Делян Пеевски. Два пъти на местни избори той беше и начело на листата за общински съветници. Председателят Мустафа Карадайъ подчерта, че управлението се отличава основно със скандали и ДПС има самочувствието да предложи алтернатива. „Според нас управляващите концентрират и пропиляват енергията си в различни конфликти и опити за прикриване на важните проблеми в обществото чрез продуцирането на нови скандали”, заяви той.", "date": "2018.10.06", "title": "Карадайъ събра ДПС в избирателния район на Пеевски"}
{"url": "https://www.faktor.bg/bg/articles/filchev-s-nostalgiya-po-sotsa-kapitalizmat-e-dalboko-nespravedliv-stroy", "text": "\"Преди 30 години българският народ избра да строим капитализъм\". Това заяви пред Нова ТВ бившият главен прокурор Никола Филчев.  \"Нямаме основанение да сме недоволни. Преди производството беше на държавата. Нашите демократи ни убеждаваха, че животът ще стане по-хубав. Запозна приватизацията, след която няколко олигарси държат държавата, държат икономическата и политическата власт. Те манипулират хората с мощния медиен апарат. Днес богатите казват как да живеем. Това е капитализмът - богатите да казват на бедните как да живеят. Мъжете станаха таксиметрови шофьори, а жените - чистачки и продавачки. Народът с право говори за разбойническата приватизация на Костов. Това беше държавната политика. Капитализмът е дълбоко несправедлив строй! Казах на Костов да вкараме в затвора виновниците, но той ми отговори в ресторант \"Крим\", че приватизацията му е много скъпа\", каза още Филчев. Той обвини бившия лидер на ДСБ, че \"кражбата\" е била основна му политика. \"Като излязат от властта, министрите започват да строят и стават хотелиери, защото там има много пари. През май 2005 г. прокуратурата предприе действия срещу Миню Стайков. Светлозар Костов осуети тогава акцията, докато през задния вход на завода бяха изнесени фалшивите бутилки. Стайков и Костов са стари приятели. Знаят се от времето, когато прокурор Костов е следовател по случай с убит човек в катастрофа от Стайков. Георги Първанов също е подкрепял хора, които разследваме. Направих всички усилия, но бях рекетиран и подслушван. Не смятам, че съм в дълг към обществото. Ако бях послушен, щеше да има мир и любов\", коментира преподавателят в УНСС.  \"Симеон Сакскобургготски ме попита защо преследвам министрите му, а не джебчиите по улицата, което е смешно. За 7 години съм работил с двама президенти и няколко премиери. Или са ми ходатайствали да не се занимавам с някого, или да притискам политическите им опоненти. Правосъдието винаги е използвано за политически цели. Сотир Цацаров ръководи отговорно прокуратурата, която повдигна обвинения на редица олигарси, министри и политици от различни политически сили. Тук трябва да се признае и ролята на Бойко Борисов, още когато беше главен прокурор на МВР. Богомил Бонев ще се запомни само с \"пуническите си войни\" с бившия главен прокурор покойния Татарчев\", допълни Никола Филчев.  \"Всички решения ни ги показа Китай - важното имущество остава в държавата, а не на Ветковците. Правосъдието е огледало на обществото и не може да излезе от огледалото на цялата система. Трябва да има неизбежност и бързина при наказанията. Имаше два тъмни периода за разбиване на кадри. Юристи станаха Първанов инсталира Борис Велчев и Лазар Груев. Прокуратурата стана орган за узаконяване на беззаконието. Велчев стана съучастник в подигравката с ареста на Николай Цонев. Твърди се, че прокуратурата на Велчев е гей-компания, но аз не съм го казал. Помня го като студент. Взе си изпита по скандален начин. Ролята на Първанов в обществените процеси е негативна. Той е и отмъстителен, но мен не ме интересува това\", каза още юристът.", "date": "2018.10.06", "title": "Филчев: С Борисов работих добре, докато Първанов, премиери и вътрешни министри ме рекетираха да пазя олигарси"}
{"url": "https://www.faktor.bg/bg/articles/obshtestvo/ulitsata/opasni-lekarstva-masovo-se-prodavat-onlayn-u-nas", "text": "През сайтове за обяви свободно могат да бъдат закупени медикаменти, за които се изисква рецепта, както и такива, които въобще не се предлагат у нас – това показа експеримент на БТВ. Един от медикаментите, предназначен за лечение на подагра, не може да се намери под никаква форма в аптеките у нас. В САЩ е спрян заради страничните му ефекти, а в Германия се продава с рецепта. У нас обаче може да се купи свободно. Екипът се представя за вносител на лекарство за заболяването и след кратък телефонен разговор го поръчваме. На следващия ден подставено лице го взима без рецепта.  В Германия, откъдето продавачът внася лекарството, цената му е 17 евро. Подставеното ли го купува за 52 лева. От Изпълнителната агенция по лекарствата потвърдиха, че медикаментът не е одобрен за продажба в страната. От Съюза на фармацевтите коментират, че онлайн търговията с лекарства е рискова за пациентите. \"Не е гарантиран начинът на съхранение, а неправилното съхранение води до компрометиране на тяхното качество. Може да бъде рисково във всички случаи, защото не знаете какво купувате, от кого и как да го прилагате\", обяснява проф. Коларов. У нас търговия с лекарства в мрежата е разрешена само за такива без рецепта и от търговци, одобрени от Агенцията по лекарствата. Онлайн обаче свободно се продават и медикаменти със специална рецепта, които са силно пристрастяващи. Светослав Крумов, от Български фармацевтичен съюз, обясни, че на територията в ЕС търговията с лекарства, изписвани по лекарско предписание, е абсолютно забранена. От Агенцията по лекарствата заявиха, че не са отговорни за търговия с медикаменти онлайн. Максималното предвиденото наказание в случая е между 500 и 10 хиляди лева.", "date": "2018.10.06", "title": "Опасни лекарства масово се продават онлайн у нас"}
{"url": "https://www.faktor.bg/bg/articles/obshtestvo/patriarh-neofit-shte-vzeme-uchastie-v-chestvaneto-na-180-g-ot-rozhdenieto-na-parviya-starozagorski-mitropolit-metodiy", "text": "На 6 и 7 октомври тази година, по инициатива на Негово високопреосвещенство Старозагорския митрополит Киприян в Стара Загора се организира тържествено честване на 180 г. от рождението на първия след Освобождението Старозагорски митрополит Методий (Кусев), предаде \"Фокус\". Връх на тържествата ще бъде неделната света Литургия, в която в катедралния храм „Св. Николай Мирликийски Чудотворец“, ще вземат участие Светейшият Български патриарх Неофит, митрополити от Светия Синод на Българската православна църква, епископи на БПЦ, и други духовници. В богослужението ще вземат участие и гостите от Комитета на представителите на православните църкви към Европейския съюз.", "date": "2018.10.06", "title": "Патриарх Неофит ще вземе участие в честването на 180 г. от рождението на първия Старозагорски митрополит Методий"}
{"url": "https://www.faktor.bg/bg/articles/ikonomika/rast-na-dareniyata-v-stranata-spryamo-minalata-godina", "text": "Малко над 100 млн. лв. са дарени в България през миналата година, показват данните от годишния анализ на Българския дарителски форум. В сравнение с предходната година е отчетен ръст с повече от 5 млн. лв., предаде БНР. Най-много средства през изтеклата година са дарени от фондациите - близо 54 млн. лв., следвани от компаниите - с 38 млн. лв. На първо място даренията са за проекти, свързани с образование и наука и детско и младежко развитие. Повече са дарявали и хората - 9 млн. лв. Предпочитаните от тях каузи са предимно здравни и социални. По-активни са били индивидуалните дарители при случаи на бедствия и аварии. Леко увеличение има и в броя на гражданите, дарили средства за опазване на околна среда. Хората даряват основно пари и предимно инцидентно, като най-предпочитаният начин за това е чрез дарителски SMS.", "date": "2018.10.06", "title": "Ръст на даренията в страната спрямо миналата година"}
{"url": "https://www.faktor.bg/bg/articles/ikonomika/turizam/angelkova-rumantsite-veche-sa-nay-mnogobroynite-ni-chuzhdestranni-turisti", "text": "Румъния е номер 1 по брой туристи, посетили България във всички форми на туризъм. Увеличението на румънските туристи до края на август е с 33% и през летния сезон, и общо за годината и те са общо близо 1 млн. души. Това съобщи в интервю за \"Дарик\" министърът на туризма Николина Ангелкова. На второ място е Гърция, откъдето са дошли 800 хил. туристи, трета е Германия с 650-700 хил. души. От Русия спадът е с 6 на сто като до края на август руските туристи са около 400 хил. По думите на министъра увеличението на украинските туристи е с 25%, на поляците - с 22%, на британците - с 18%. Много голям ръст - с 45% има на туристите от Китай, но броят им е незначителен - 30 хил. души, на фона на бума на китайския туризъм по света, каза Ангелкова. Затова България опитва да комбинира пътуванията на китайци до съседни държави, до които има пряка въздушна линия, с посещения и в България. Особен потенциал имат общите пакети с Гърция, тъй като след като притежават шенгенска виза, китайските туристи могат да влязат без виза в България. Ангелкова посочи, че България отбелязва траен и устойчив ръст на чуждите туристи през последните години - със 17% през 2016 г., с 9% през 2017 г. и с очаквани 7.8% през тази. По думите й до края на август страната е посетена общо от 6.9 млн. чужди туристи, с 6% повече, отколкото през миналата. Министърът отчете добър резултат и във вътрешния туризъм - нощувките на българи в места за настаняване с над 10 легла са нараснали с 2% до 4.2 млн. до края на юли. Увеличението на чуждите градски туристи в София за годината е с 15 на сто, а за Пловдив, който догодина ще е Европейска столица на културата, тя прогнозира ръст от 30 на сто през 2019 г. без да посочва броя им. Ангелкова очаква през предстоящия зимен сезон със 7% повече туристи.", "date": "2018.10.06", "title": "Ангелкова: Румънците вече са най-многобройните ни чуждестранни туристи"}
{"url": "https://www.faktor.bg/bg/articles/sport/grigor-dimitrov-se-izvini-na-fenovete-si-borya-se-za-da-se-vazstanovya", "text": "Григор Димитров няма да бъде част от Мастърса в Шанхай през следващата седмица заради травма в глезена. В социалните мрежи Григор поднесе извинение към феновете, споделяйки, че прави всичко възможно да се възстанови скоро. За последно Григор беше в Пекин, където във втори кръг отстъпи от Душан Лайович, след което съобщи лоши новини за това, което се случва със здравето му. „Съжалявам, че няма да мога да видя феновете си на Shanghai Rolex Masters. Боря се здраво, за да се възстановя скоро. Благодаря за любовта и подкрепата в Пекин“, написа Димитров. Както е известно, през сезона Димитров изпитваше трудности с глезена, след като го изкълчи  на занимание в Синсинати и трябваше да си тръгне от корта.", "date": "2018.10.06", "title": "Григор Димитров се извини на феновете си: Боря се, за да се възстановя!"}
{"url": "https://www.faktor.bg/bg/articles/obshtestvo/zakon-i-red/prokuraturata-reshava-sadbata-na-zadarzhanite-okolo-skandala-s-onkobolnitsite", "text": "Очаква се прокуратурата да обяви за колко от задържаните при акцията в две онкологични болници ще поиска постоянен арест. 7 души са задържани по подозрение за участие в организирана престъпна група след акцията в столичната Хематологична болница „Йоан Павел“ и в благоевградската „Свети Мина“ заради съмнения за злоупотреба с медикаменти. Сред арестуваните има двама лекари и един фармацевт. Констатирано е, че са изписвани лекарства на лица, които се нуждаят от това, нов медикаментите на практика не са вливани, а са се изнасяли извън болничното заведение. След това са отивали във фирма с лиценз, която ги е реекспортирала, като по този начин е източвана Здравната каса. Групата е функционирала от пролетта на 2017 година до 4 октомври т.г., когато са задържани основните извършители на престъпната дейност.", "date": "2018.10.06", "title": "Прокуратурата решава съдбата на задържаните около скандала с онкоболниците"}
{"url": "https://www.faktor.bg/bg/articles/makedonski-pisatel-sas-senzatsiya-isus-e-razpanat-kray-ohrid-tam-e-i-istinskiyat-erusalim", "text": "Дали Исус и християнството са се родили в Охрид, истинският Ерусалим; коя е причината за разпъването на Исус; защо нямаше да има никакъв Ренесанс в Европа, ако не бяха откраднати скъпоценните книги на охридските манастири; защо в Македония вече 10 века са идвали и продължават да идват тайни пратеници на Ватикана, дали Свети Апостол Павел още през 1 век е разпространявал християнството сред образованите и грамотни славяни - староселци; защо картата на Йерусалим е почти идентична с картата на стария Охрид: на тези въпроси отговаря 20 годишното проучване на писателя Милош Линдро, който се е посветил на откраднатата македонска история и тайните кодове на християнството открити в Охрид. Линдро е направил сензационното откритие, че в пещерата под църквата \"Йоан Канео\" е роден Дионис, внук на Кадмо, основателят нa Охрид. Според него, Исус е убит заради кръвна омраза, и то някъде из охридското поле, а в Македония още от тогава пристигат тайни мисионери, за да опазят ключа за шифъра от старите християнски книги изнесени от балканския Йерусалим. Подтик за изследването Линдро получил от публикацията на книгата \"Македония в старите карти\", в която Охрид се появява с няколко различни имена. Вторият подтик дошъл от много стара охридска народна песен, публикувана от братя Миладинови в техния сборник.   Там има стихове за 9 лами в охридското поле и старият Свети Никола говори на по-младия брат Свети Илия: \"Не можеш да ги погубиш, отиди в село Канео, там има сирота вдовица и мъжко дете, родено след смъртта на татко си. Да го заведеш на Царев кладенец, да се качиш на Перин Планина, да преследваш девет лами...Всичките осем лами детето уби, а деветата побегнала в църквата на Архангела...Сам скочи стар Свети Илия с детето и затри деветата ламя\".  \"Тази чудесна охридска песен е записана преди 150 години, а е публикувана в Загреб през 1861-та година. Тя описва едно чудо, чудото на спасението. Описва двама светци и едно дете, а детето с божествена сила е Бог. Аз доказах, че това дете е богът Дионис. Как? Детето е дошло от небето. Дионис е дошъл, за да избави народа, който живее край свещеното езеро. Поставя се въпросът къде е това \"село Канео\", в което  е родено и живее детето Дионис? На югозападния бряг на Охридското езеро, тъкмо под сегашната църква има една впечатляваща скала надвесена над водите на езерото. Тя и сега се нарича Канео. Някога в пещерата под нея е имало пещерна църква. Ето, тъкмо там е родено безименното дете - Бог.    сочи, че това дете има и по-голям брат Хермес. Тъкмо той изражда своя божествен брат и го предава на една езерна нимфа да го отгледа, а Хермес, според моето проучване е роден малко по-надалеч, в малката пещера до сегашната църква \"Свети Еразмо\". Когато пораснал му се родил син Пан, наричан от някои Асклепий, чиято скулптура, заедно с тази на Дионис сега се намира в сградата на македонското правителство. Ранното християнство го познава като Пан-телеймон - просветленият във всичко\", пише Линдро, цитиран от македонския вестник \"Вечер\".   Cпоред Линдро, преданията за тримата братя Кадмо, Финик и Килик, и за тяхната открадната сестра Европа имат няколко варианта. Докато търсел сестра си, Кадмо стига до голямото Бяло езеро и основава Ликнид - езерният град. Това е потвърдено и от Херодот, който пише, че именно Кадмо е изградил античният град Лихнидон, далечния предшественик на днешен Охрид. Тъкмо в Лихнидон, на брега на Бялото езеро, Земела, дъщерята на Кадмо и Хармония ражда Дионис. Той бил наречен Дионис – Ликнид, което ще рече Дионис Езерски.  \"А било вече пророкувано, че докато не се появи Дионис цялото поколение, което живеело от житото на охридското поле ще измре от глад. Питам - кой народ живее на просторите на божията намеса в полза на тогавашното човечество? Кой народ е живеел на просторите на Изпратеното Слово, Победената сила и Сбъднатите слова и с какво този народ е заслужил Божията милост?  Дали боговете са оставили знаци за своето присъствие точно тук, край Бялото езеро, нашето днешно Охридско езеро?\", пита се авторът. Той твърди, че неговото проучване е доказало, че македонците имат мисия, \"дадена им отгоре\".  Линдро твърди, че Новият завет е  след това е преведен на латински и едва след това - на старогръцки. Според него, по това време гърците нямат писменост, а я получават по-късно от наследниците на Кадмо от Лихнида. За Болонския псалтир Линдро пише, че ръкописът е откраднат от село Рамне, Охридско и отпечатан през 1746 година в Париж. Според него, надписите на корицата на ръкописа I C Х C, Н И К А са съкращения, които означават: Hа крести Искупиу Кровиу Адама, а това, според него означава, че Исус Христос е бил погубен на кръста за да бъде изкупена кръвта Адамова, тоест, заради кръвно отмъщение и то не \"поради някакъв абстрактен грях, а заради нещо съвсем конкретно - поради пролята царска мъжка кръв\". Според Линдро, първият човек, първият мъж е първият кадмеец, самият Кадмо, основателят на Охрид, а убийството и отмъщението, тоест, разпъването на кръст са се случили \"не много далеч\" от село Равне.  \"Според Библията, всички събития около Исус се свързват с топоними като Витлеем, Назарет, Галилейското езеро, Йерусалим...Но ако се четат отзад-напред тогава Назрет може да бъде прочетен като  Ресен, а Витлеем като Битоля. Дали тези места са се намирали тук на Балканите, особено ме тревожи въпросът къде е бил град Йерусалим?\", продължава Линдро.  \"Първият възможен, и логичен отговор е, че е имало няколко Йерусалима. От друга страна, митологичната съдба на Дионис е известна: синът на Бога е бил разкъсан от Титаните на седем парчета, а Зевс взел сърцето му и го възкресил. Следвайки тази схема, отмъщението за кръвта на Адам от рода на Кадмо е било някъде близо до Охрид. Ако се сравнят картата на Йерусалим и картата на стария Охрид ще се види голямо съвпадение на южната и източната части на градовете. Напълно съвпада комплексът на Охридската архиепископия от времето на цар Самуил с двореца и храма на цар Соломон. Има съвпадение между двореца на цар Давид и църквата \"Богородица Перивлептос\", точно съвпада и посоката на източния зид на крепостта. Именно заради тези мистерии свързани с Исус и с християнството, вече хиляда години западни духовни и политически центрове изпращат свои доверени хора със  Освен, че откраднали и отнесли много книги, върху които по-късно се създава Ренесансът, те идвали и да се поклонят на Свещения простор. Откраднатите книги били преведени на гръцки език и в така наречената Платонова академия били обзети от радост и творческа треска. Денонощно се превеждали и тълкували скъпоценните манускпити.  А след това започнало настъплението на новото господство, новите господари на света, на новия световен ред. Затова от тогава и до днес тайната, записана в тези наши книги, най-голямата тайна на всички тайни, е в техните ръце\", завършва историята на Милош Линдро, достойна за Дан Браун.", "date": "2018.10.06", "title": "Македонски писател със „сензация”: Исус е разпънат край Охрид, там е и истинският Йерусалим"}
{"url": "https://www.faktor.bg/bg/articles/obshtestvo/bdzh-otbelyazva-svoyata-130-godini-s-patuvane-s-retro-vlak", "text": "Българската държавна железница отбелязва своята 130-а годишнина с атракционното пътуване. Специалната композиция отпътува рано тази сутрин от гара Горна Оряховица към Варна, теглена от парен локомотив от 1948 г., съобщи БНТ. По повод годишнина от създаването си, БДЖ върна назад във времето любителите на железопътния транспорт. Рано сутринта на гарата в Горна Оряховица се събраха десетки любопитни, за да видят на живо парния локомотив, произведен преди 70 години. Някои пък с носталгия си припомниха времето, когато всяко пътуване с влак ставало благодарение на няколко тона въглища и вода. Част от атракционния влак бяха и вагони от царската композиция \"Корона експрес\".", "date": "2018.10.06", "title": "БДЖ отбелязва 130 години с пътуване с ретро влак"}
{"url": "https://www.faktor.bg/bg/articles/obshtestvo/zakon-i-red/prokuraturata-poiska-6-aresta-za-sedemte-zadarzhani-po-aferata-s-onkolekarstvata", "text": "Прокуратурата поиска постоянен арест за шестима от общо 7 задържани при акцията срещу престъпната схема с онколекарства. За един от заподозрените държавното обвинение настоява да остане под домашен арест, съобщава Нова телевизия. В петък двама лекари и още петима души бяха арестувани по подозрение за незаконна търговия с лекарства за онкоболни пациенти. Единият от задържаните е управителят на столичната хематология \"Йоан Павел\". Арестуван е и фармацевт от онкодиспансера \"Свети Мина\" в Благоевград. Белезници щракнаха на ръцете и на ръководителя на престъпната група. За него се знае, че не е лекар и е намирал посредниците, които да осъществяват връзка с медицинските работници в тези лечебни заведения.  Според прокуратурата лекарства за онкоболни, закупени от Здравната каса, са излизали от двете болници и чрез износител са стигали най-вероятно до страни от Европейския съюз. Там били продавани законно на много по-високи цени. Другата схема била да се подменят медикаментите преди да бъдат вливани на пациентите. Смяната ставала чрез уговорки и сериозни парични възнаграждения за \"услугите\". Предстои да се анализира съдържанието и химичният състав на подменяните лекарства. От онкодиспансера в Пловдив опровергаха пред NOVA информацията, че са били сред проверяваните лечебни заведения.", "date": "2018.10.06", "title": "Прокуратурата поиска 6 ареста за седемте задържани по аферата с онколекарствата"}
{"url": "https://www.faktor.bg/bg/articles/obshtestvo/ulitsata/bezraboten-chistach-e-organiziral-grupata-za-iztochvane-na-lekarstva-za-onkobolni", "text": "Мирослав Пейков, който дълги години се е занимавал със сметопочистване, но днес е безработен, е организирал групата, която е източвала лекарства за онкоболни в лечебни заведения, където са се заменяли с други, които са с изтекъл срок на годност. Освен това са се правили фиктивни вливания на пациенти само по документи. Това обяви спецсъдът, където прокуратурата поиска седемте души от бандата да останат за постоянно в ареста.  Пейков е дал 20 хил. лв. на доктор Димитров за няколко трансфера на лекарства, стана ясно в Зала 5 на институацията на ул. \"Черковна\" 90, съобщи \"24 часа\". Прокурор Лидия Климентова обаче не спомена другото име на лекаря, нито къде работи. Бандата използвала връзките на Борислав Сотиров със съпругата му Зора Сотирова, която работи в онкоболницата \"Св. Мина\" в Благоевград. Нейната майка е фармацевт в същото медицинско заведение. Борислав предавал лекарствата или на Мирослав Пейков, или на приятеля му Калоян Молалийски. Двамата са били хванати на 4-ти октомври при предаването на белязани лекарства. Според документите, са били взети същия ден на свиделетката Бояна Илиева. Но тя категорично отрича да е имало такава процедура. Това е другата схема, освен замяната на лекарства с такива с изтекъл срок, по която е действала седемчленната банда. Лекарствата били продавани в чужбина, тъй като групата имало контакт с човек, който ги пласирал там.", "date": "2018.10.06", "title": "Безработен чистач е организирал групата за източване на лекарства за онкоболни"}
{"url": "https://www.faktor.bg/bg/articles/novini/svyat/ukrayna-zatvarya-chast-ot-azovsko-more-zaradi-voenni-ucheniya", "text": "Част от Азовско море, в района на град Бердянск и селището Ялта в Донецката област, ще бъде затворена по време на планираните за 9-12 октомври артилерийски обстрели в хода на военното учение на украинската армия, написа в социалната мрежа „Фейсбук“ журналистът Андрий Клименко, предава РИА Новости. Той също така посочи координатите на затворения район и точния времеви период, в който ще бъдат проведени обстрелите. Преди това секретарят на Националния съвет по сигурност и отбрана на Украйна Александър Турчинов заяви, че Въоръжените сили на Украйна планират провеждането на широкомащабни учения в Азовско море, без, обаче, да разкрива подробности.", "date": "2018.10.06", "title": "Украйна затваря част от Азовско море заради военни учения"}
{"url": "https://www.faktor.bg/bg/articles/novini/balgariya/temperaturite-se-povishavat-ochakva-ni-slanchev-den", "text": "Днес ще бъде предимно слънчево. Атмосферното налягане ще се понижи, но ще остане по-високо от средното за месеца. В сутрешните часове на отделни места в котловините и около водните басейни видимостта временно ще бъде намалена. Ще духа умерен вятър от източната четвърт. Максималните температури ще са предимно между 20° и 25°.  Над Черноморието ще бъде предимно слънчево, но в сутрешните часове видимостта временно ще бъде намалена. Ще духа умерен вятър от източната четвърт. Максималните температури ще са 19° - 21°. Вълнението на морето ще бъде 2-3 бала. Температурата на морската вода е 20 - 21°. Над планините ще бъде предимно слънчево. Ще духа умерен югоизточен вятър. Максималната температура на височина 1200 метра ще е около 17°, на 2000 метра – около 10°.", "date": "2018.10.06", "title": "Температурите се повишават, очаква ни слънчев ден"}
