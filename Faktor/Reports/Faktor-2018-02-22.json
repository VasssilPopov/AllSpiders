{"url": "http://www.faktor.bg/bg/articles/novini/balgariya/mvr-shofyorite-da-ostavat-bez-knizhka-pri-tri-provineniya", "text": "МВР предлага да се запишат в обсъждания в момента нов закон нови санкции за джигитите на пътя. Предвижда се шофьорите да остават без книжка при три провинения, направени в рамките на една година - например минаване на червено, неправилно изпреварване, превишена скорост или употреба на алкохол, съобщава БиТи Ви. Експерти коменитрират, че при три провинения за година шофьорът вече влиза в графата на опасните нарушители. От столичния КАТ пък отчитат рекорд - през 2018 г. са отнети 693 книжки. За употреба на алкохол и наркотици са отнети 161 свидетелства. Някои са хващани да карат пияни по два и по три пъти. Затова новите идеи за наказания целят повече контрол над системните нарушители.", "date": "2018.02.22", "title": "МВР: Шофьорите да остават без книжка при три провинения"}
{"url": "http://www.faktor.bg/bg/articles/daniela-daritkova", "text": "\"Не съм привърженик на конспиративните теории, но започвам да си мисля, че историята около Здравната каса е добре организиран сюжет, за да се провали рамковия договор за тази година. Това заяви в \"Лице в лице\" на Би ти Ви д-р Даниела Дариткова, председател на комисията по здравеопазване в парламента.  \"Преговорите за новия рамков договор този път гарантират добро функциониране на здравната система. Нещата са договорени, всички страни са извървели един тежък път, много труд се е реализирал. Изведнъж проф. Плочев, много озадачаващо в тази ситуация, в която и негов основен ангажимент като управител на Касата трябваше да бъде именно преговорният процес, излиза с едно писмо до Народното събрание. Започвам да си мисля, че притеснения от новия рамков договор имат тези, които ще бъдат контролирани от новите и по-строги мерки. Тези хора вероятно са творци на сюжета. Най-вероятно проф. Плочев е подведен \", заяви тя.    \"Не мога да разбера защо точно сега се появи този проблем с плащанията към чужди здравноосигурителни каси, вместо да гарантираме медицинската помощ в рамките на България\", обясни  д-р Даниела Дариткова.     \"По отношение на конкретните факти... Наистина настана едно голямо объркване сред депутатите в парламента при вчерашното изслушване. Твърденията на професор Плочев за просрочени плащания в размер на 200 милиона лева се разминават с подадените към финансовия министър данни.  Според това, което беше изнесено от председателя на надзора госпожа Жени Начева става въпрос за седем милиона в  просрочие. Трябва да се изясни какви са параметрите на изпълнение на бюджета на касата\", попита тя.", "date": "2018.02.22", "title": "Даниела Дариткова: Историята около Здравната каса прилича на добре организиран сюжет, за да се провали рамковия договор"}
{"url": "http://www.faktor.bg/bg/articles/100-godini-diplomaticheski-otnosheniya-mezhdu-balgariya-i-ukrayna", "text": "Млади украински дипломати ще имат възможността да се запознаят отблизо с различни европейски практики у нас. Това ще бъде възможно след подписан меморандум за сътрудничество между България и дипломатическата академия \"Хенади Удовенко\" в Украйна. Меморандумът е по повод 100-годишнината от украинско-българските дипломатични отношения. Основните програми, по които ще работят украинските дипломати, са външните отношения на Европейския съюз, регионалното сътрудничество и енергетиката. Според българския дипломатичен институт този обмен на опит и различни практики ще донесе на страната ни допълнителни външно-политически отношения с Украйна. \"Изключително сме щастливи, че годишнината от добрите ни дипломатически отношения съвпада с Европредседателството на България. Очакваме подкрепа в развитието на секториалното сътрудничество и помощ в провеждането на реформи. Украйна се надява за диалог с ЕС конкретно насочен в сферите интеграцията и намаляването на цените за роуминг. Украинският народ иска да се доближи максимално до Европа и до България\", заяви пред БНТ Васил Боднер, заместник- министър на външните работи на Украйна.", "date": "2018.02.22", "title": "Млади украински дипломати ще се запознаят с различни европейски практики у нас"}
{"url": "http://www.faktor.bg/bg/articles/valentin-nikolov-koalitsiyata-kategorichno-ne-se-klati", "text": "След европейското председателство ще се види дали е работила добре коалиционната машина.  Това заяви в „Още от деня” на БНТ Валентин Николов от ГЕРБ, зам.председател на енергийната комисия в парламента.  Коалицията категорично не се клати, смята той.  \"Споразумението, подписано между ОП и ГЕРБ, се спазва. Проблем възниква при съпътстващите политики. Това каза депутатът от ГЕРБ Валентин Николов в предаването „Още от деня“ по БНТ. „Натъжава ме, че мненията и споровете се решават през медиите. Това показва, че няма диалог или има прекалено силни емоции. Това обаче са преодолими пречки“, увери той. Валентин Николов коментира и либерализацията на енергийния пазар. Бизнесът успява през последните година да катализира събитията така, че бързо да се случва либерализацията на пазара.  Световната банка каза, че България не трябва да бърза с пълната либераризация на пазара, за да не се получат сътресения, второ, потребителите не са още готови. От тази гледна точка Министерството на енергетиката не предприе бързи стъпки на либерализация. Бизнесът, абсолютно правилно, смята, че , когато има нови участници на пазара, рискът те да влязат в картелно положение е голям. Картел не може да стане между тези участници, те са три, защото са държавни дружества, нямат нито логика, нито аргументи да влязат в картел обясни той.    За картел въобще не можем да говорим , по думите му.  Валентин Николов каза, че който и да купи ЧЕЗ ще има проверка на ДАНС на капиталите и дружеството", "date": "2018.02.22", "title": "Валентин Николов:  Коалицията категорично не се клати"}
{"url": "http://www.faktor.bg/bg/articles/maya-manolova-zashto-sasedite-ne-sa-signalizirali-za-dvete-detsa-v-plovdiv", "text": "Никой не ме е чул да се оплаквам от липса на правомощия. Когато човек иска да си върши работата, намира начин и го прави. Днешните промени в закона за омбудсмана го приведоха в съответствие с Конституцията, където летвата е много високо – там се казва, че омбудсманът защитава правата и свободите на гражданите. Това и се опитвам да правя – защита на правата и свободите на всички български граждани, заяви пред БНТ националният омбудсман Мая Манолова. Променянето на правила за избор на омбудсман е суверенно решение на парламента. Предвид, че омбудсманът е последната институция, която се избира тайно, депутатите имат своите основания да променят и този избор от таен в явен, за да има пълна прозрачност. Не мисля, че има някаква драма от променянето на избора от таен в явен, добави Манолова.  Тя посочи, че в момента действа усилено в посока на това всички деца с починали родители у нас да получат наследствени пенсии. Децата сираци са наказани два пъти – веднъж, че са без родители, и втори път, че критериите за получаване на наследствена пенсия са абсурдни. Какво е виновно едно дете, че родителите му не отговарят на изискването за внесени осигуровки или трудов стаж например? Общо децата без един или без двама родители у нас са около 24 000, от които помощи получават около 18 000. \"Става дума за 6000 деца – смятам, че е жестоко държавата да икономисва от помощи за тези деца\", подчерта омбудсманът.  По думите й институциите в България по-скоро коментират неприятните събития, вместо да ги предотвратяват. Необяснимо е как случаят с близнаците в Пловдив е останал незабелязан от социалните служби. Социалното подпомагане не трябва да е само финансова помощ, а грижа и помощ за семействата в риск и повече ангажираност на обществото. В случая бих попитала и защо не са сигнализирали познатите и съседите на това семейство. Със сигурност системата за закрила има нужда от преглед – много сложна и тромава е, категорична е Мая Манолова.  Тя обясни, че работниците с неполучени заплати могат в тримесечен срок подадат заявления в НОИ. Срокът ще изтече на 16 май. В заявленията хората трябва да сигнализират, че работодателят е фалирал, имат неполучени заплати и искат да бъдат компенсирани от Фонда за гарантиране на вземанията на работниците. По този начин може да бъде задвижена машината и работниците да получат това, което са заработили, каза още националният омбудсман.", "date": "2018.02.22", "title": "Мая Манолова: Никой не ме е чул да се оплаквам от липса на правомощия"}
{"url": "http://www.faktor.bg/bg/articles/novini/svyat/identifitsiraha-25-naemnika-ot-chvk-vagner-v-sluzhba-na-kremal-ot-donbas-do-siriya", "text": "Доброволците от международната разследваща общност   , заедно с екипа на проекта «Ихтамнет_м0209» и активистите от Ukrainian Cyber Alliance проведоха комплексно разследване по идентифицирането на бойците от ЧВК, които влизат (или са влизали) в състава на танковите екипажи. На този етап разследващите екипи публикуват личните данни на 26 наемника (25 танкиста + 1 началник на служба ГСМ). Още не сма установили конкретно кои са взели участие в боевете край Дейр ез-Зор в Сирия, но някои от тях са получили ведомствени награди, подписани лично от президента на Русия  за бойните действия в Донбас, в това число и за танковите боеве край Луганското летище. Преди две седмици Пентагонът разпространи видео с унищожаването на танк Т-72 близо до сирийския град Дейр ез-Зор, заснето на 7 февруари. В медиите се появиха подробности за гибелта на голяма група бойци от състава на руската частна военна компания (ЧВК) „Вагнер“. Възможно е сред тях да са част от идентифицираните бойци. Разследващите екипи обясняват, че вагнеровците са добре инструктирани и оставят доста по-малко следи в социалните мрежи, за разлика от други контрактници и офицери от МО на РФ.  Ето и списъкът на идентифицираните наемници:  След проведените разследвания няма съмнение, че Кремъл използва ЧВК «Вагнер» като елемент от хибридната война на Руската федерация в Украйна, Сирия, а е възможно в близко бъдеще и на Балканите. Под прикритието на ЧВК са събрани международни наемници, но в основата на тази структура са пенсионирани руски военнослужещи, които стриктно изпълняват заповедите на руското командване. Подготовката им преминава на базата на 10-а отделна бригада от специалните части на ГРУ на РФ и те получават ведомствени награди, подписани лично от Владимир Путин. Вагнеровците осигуряваха прикритието на редовните подразделения на руската армия в боевете за Дебалцево и Луганското летище, и изпълняваха най-различни особени поръчения в Донбас. В спектъра на техните задачи влиза и отстраняването на полевите командири на проруските екстремисти, които проявяват самодейност. Те получават тежко въоръжение и техника направо от складовете на Министерството на отбраната на РФ. От понятието «кадрови военнослужещ в РФ» ги отличава само формулировката в договора им и размера на сумите, които получават, както и това, че на Москва й е по-лесно да се откаже от тях.", "date": "2018.02.22", "title": "Идентифицираха 25 наемника от ЧВК „Вагнер” – в служба на Кремъл от Донбас до Сирия"}
{"url": "http://www.faktor.bg/bg/articles/natsionalistite-provaliha-ratifitsiraneto-na-istanbulskata-konventsiya-v-slovakiya", "text": "Словакия няма да ратифицира конвенцията на Съвета на Европа за борба с насилието над жени, станала известна в България като Истанбулската конвенция. Причината е, че премиерът Роберт Фицо отстъпи под натиска на по-малкия партньор в управляващата коалиция - националистите от Словашката национална партия (SNS). Подобно на противниците на конвенцията в България и те заявиха, че спирането на ратификацията не е достатъчно и продължават борбата за това Братислава да денонсира подписа си под документа. В редиците на опозицията в Словакия се наредиха и религиозни организации. Словакия подписа Истанбулската конвенция през 2011 г. и спря ратификацията в момент, когато документът е одобрен от повече от 40 държави на континента. Русия и Азербайджан са единствените членове на Съвета на Европа, които не са подписали конвенцията.", "date": "2018.02.22", "title": "Националистите провалиха ратифицирането на Истанбулската конвенция в Словакия"}
{"url": "http://www.faktor.bg/bg/articles/ek-shte-preporacha-zapochvane-na-pregovori-za-prisaedinyavane-na-makedoniya-i-albaniya", "text": "Европейската комисия ще препоръча започване на преговори за присъединяване с Македония и Албания. Това заяви комисарят по политиката на разширяване и добросъседски отношения Йоханес Хан в интервю пред немското издание Die Welt, предава излъчващият на албански скопски телевизионен канал „Алсат – М“, цитиран от \"Фокус\". „Европейската комисия скоро ще препоръча на страните-членки, вероятно до лятото, да започнат преговори с Албания и Македония. Народите на тези страни заслужават конкретна европейска перспектива. Смятаме, че двете страни са направили значителни реформи в миналото и са квалифицирани за тази стъпка \", заяви Хан. Но вероятността за интеграция на Македония в Европейския съюз зависи от разрешаването на различията в името. Това беше повторено от гръцкия президент Прокопис Павлопулос, който каза, че Гърция ще подкрепи интеграцията на Македония в евроатлантическите структури само ако въпросът за името бъде решен и това е възможно само ако Скопие промени конституцията си. \"Искаме Бившата югославска република Македония да се интегрира в НАТО и ЕС, защото е приятелска страна. Но за да се случи това, те трябва да зачитат историята, международните и европейските права. Трябва да се намери решение на проблема с името, което би премахнало всякакви следи от иредентизъм. И председателят на Европейската комисия, Юнкер преди каза, че всеки, който иска да се присъедини към ЕС, първо трябва да реши проблемите си. Така че, мисля, че първата стъпка в правилната посока за Бившата югославска република Македония би била да се променят някои членове на Конституцията, за да се премахнат следите от иредентизъм. Това се отнася до националност и език \", заяви Павлопулос. Премиерът Зоран Заев след вчерашната среща с германския канцлер Ангела Меркел и подкрепата, която е получил от нея, изрази оптимизъм, че този въпрос ще бъде решен още преди срещата на върха на НАТО, която трябва да се проведе през юл", "date": "2018.02.22", "title": "ЕК ще препоръча започване на преговори за присъединяване с Македония и Албания"}
{"url": "http://www.faktor.bg/bg/articles/novini/balgariya/adv-milena-mitkova-tselta-na-istanbulskata-konventsiya-e-samo-edna-da-se-osiguri-zashtita-ot-nasilie", "text": "Целта на Истанбулската конвенция е само една - да се осигури на всеки човек защита от насилие, каза адв. Милена Миткова. Тя е категорична, че трябва да се направи промяна в Наказателния кодекс, защото там се допуска възможността изнасилен човек да е единствено от женски пол. Промяна според нея трябва да има и в Закона за защита от домашно насилие. А заиграването с международния документ било само с политически цели, които не били ясни. Секретарят на Националния съвет за подпомагане и компенсация на пострадали от престъпления Георги Спасов обясни, че за десет години държавата е платила компенсация на 175 човека. Документите им са отговаряли на изискванията по закон. Обезщетение могат да получат жертви на престъпления само от определен кръг, който е описан в закона, посочи Спасов. Той уточни, че в момента много хора, жертви на телефонни измами, пишат на комисията. Те обаче нямат право на компенсация.", "date": "2018.02.22", "title": "Адв. Милена Миткова: Целта на Истанбулската конвенция е само една - да се осигури защита от насилие"}
{"url": "http://www.faktor.bg/bg/articles/milen-mihov-imashe-izkazvaniya-ot-strana-na-levitsata-i-valeri-zhablyanov-koito-izdigat-v-kult-komunisticheskata-ideya", "text": "Историята постоянно бива използвана за генератор на политически аргументи. Въпросът е дали тези аргументи служат в полза на обществото или обратното - водят до противоречие и разделение. В последните месеци и отляво, и отдясно бяха широко използвани исторически факти за катализиране на напрежение. Това каза народният представител от \"Обединени патриоти\" доц. Милен Михов в предаването \"Денят ON AIR\". Според него за пореден път е имало изказвания от страна на левицата и Валери Жаблянов, които издигат в култ комунистическата идея. \"Според бившия вече зам.-председател на Народното събрание, Народният съд и репресиите са част от демократичното развитие на Европа\", отбеляза депутатът. Той смята, че при отстранения от поста си Валери Жаблянов не може да става дума за ограничаване на свободата на словото. \"Казусът \"Жаблянов\" поставя под въпрос темата за националното помирение и националното съгласие по такива важни исторически събития. Определено трябва да се поставят на разглеждане тези исторически въпроси, за да може веднъж завинаги да се затвори тази тема. Не трябва историята да е източник на вражда в днешно време\", подчерта Михов пред Bulgaria ON AIR. Народният представител коментира и искането на ВМРО да се криминализира безотговорното родителство. \"Трагичният случай в \"Люлин\" тези дни ни показа, че тази тема трябва да бъде сложена на масата. Не бива да позволяваме на родителите да възпрепятстват развитието на децата си. Законът трябва да гарантира и защитава правата на децата\", завърши Михов.", "date": "2018.02.22", "title": "Милен Михов: Левицата и Жаблянов издигат в култ комунистическата идея"}
{"url": "http://www.faktor.bg/bg/articles/adventistite-ot-sedmiya-den-roditelite-na-detsata-darzhani-v-plen-ne-sa-nashi-chlenove", "text": "От Църквата на адвентистите от седмия ден обявиха, че родителите на държаните в плен три деца в столичния квартал \"Люлин\" не са и никога не са били техни членове. Позицията на църквата бе изпратена до медиите заради информация, че родителите на децата вероятно са последователи на адвентисти, а според други информации - на религиозна секта.  \"Във връзка с трагедията около трите деца държани в изолация от родителите си в столичния квартал Люлин и смъртта на дядо им Стефан Янев, който подал сигнал срещу родителите, както и свързването на името на Църквата на адвентистите от седмия ден, като организация изразяваме дълбокото си съжаление за случилото се. Нещата сполетели това семейство са голяма трагедия, която ще остави отпечатък върху трите деца, техните близки, но и върху обществото като цяло. Във връзка с твърденията, че дъщерята Мария Янева е посещавала Църквата на адвентистите от седмия ден заявяваме, че след направена проверка констатирахме, че нито тя, нито съпругът и са членове на Църквата на адвентистите от седмия ден и никога не са били. Напълно е възможно в миналото да са присъствали на богослужение в някоя от църквите ни в гр. София. Богослуженията ни са отворени към всички, които желаят да ги посетят\", съобщават от църквата.  Църквата на адвентистите от седмия ден изповядва християнските принципи в човешките взаимоотношения и категорично се разграничава от поведението на това семейство, както и че има положително отношение към образованието и стимулира децата и младежите да учат, да придобиват специалности и по този начин да бъдат полезни, както на себе си, така и на обществото, се посочва в съобщението.", "date": "2018.02.22", "title": "Адвентистите от седмия ден: Родителите на децата, държани в плен, не са наши членове"}
{"url": "http://www.faktor.bg/bg/articles/zloveshto-otkriha-martav-vazrasten-mazh-signaliziral-za-tri-detsa-zhivyali-izolirani-ot-sveta", "text": "Възрастен мъж е открит мъртъв и с видими следи от насилие в ж.к. \"Люлин“, съобщиха от пресцентъра на СДВР. За престъплението към момента са задържани дъщеря му и съпругът й, съобщи БНР.  Вчера около 17.00 часа е подаден сигнал, че в столичния ж.к. \"Люлин“ е открит починал възрастен мъж, като по тялото му е имало видими следи от насилие. На място е извършен оглед, образувано е досъдебно производство. Разследването на случая продължава под наблюдение на Градската прокуратура. В апартамента на семейството са открити три деца, за които има данни, че до момента не са посещавали училище. Възрастният мъж, намерен убит в блока си в столичния квартал \"Люлин”, се казва Стефан Янев и е на 87 години, разкри Нова тв. Мъжът беше обявен за издирване на 12 февруари, когато изчезва. Той изчезва, след като разкрива, че трите му внучки са живеели в тотална изолация. Представители на \"Социално подпомагане” – Люлин заявиха, че техен човек дошъл в апартамента, в който са били затворени децата, след като получават сигнал. Опитите да се достигне до семейството и децата били неуспешни. Родителите не са съдействали на социалните. Трите деца живеели в пълна изолация в продължение на години. За случая бе разказано първоначално в \"Съдебен спор\". Децата никога не са посещавали училище и фактически са били заложници на родителите си, които \"не харесвали българското училище”. Още криминални новини от страната ще намерите тук След влизането си най-сетне в апартамента установяват, че децата са живеели в много лоши условия. Социалните тепърва ще проучват случая с родителите, които са били адвентисти.", "date": "2018.02.22", "title": "Зловещо: Откриха мъртъв дядото, сигнализирал, че внуците му живеят изолирани от света"}
{"url": "http://www.faktor.bg/bg/articles/biznesat-nyama-da-protestira-sreshta-se-otnovo-s-borisov", "text": "Бизнесът няма да излиза на протест на 28 февруари заради поскъпването на тока на едро, потвърди председателят на Асоциацията на индустриалния капитал (АИКБ) Васил Велев в студиото на България он Еър. Вместо това ще има трета среща с премиера Бойко Борисов, допълни той. \"След вчерашната среща с министър-председателя намерихме добри решения на проблемите и се движим в добро темпо за постигане на ново състояние на електроенергията у нас\", обясни Велев и добави, че страните са се споразумели за създаването на два пакета законопроекти. \"Единият е за въвеждане прозрачност на пазарите за електроенергия, а вторият - за над 90 продавачи на такава\", разясни Велев. Финансовият експерт Мика Зайкова обаче не е убедена, че няма причина бизнесът да се притеснява от бъдещето на пазара за електроенергия. \"Сделка се сключва между продаващия и купуващия, но борсата няма представа какво съдържа тази договорка. Специалистите от Института за пазарна икономика (ИПИ) предлагат Клирингова къща, ако искаме прозрачност\", контрира тя събеседника си. Председателят на АИКБ веднага отсече, че клиринг в борсата има, но не това е проблемът. \"А това, че продавачите на електроенергия са само двама и упражняват недобри търговски практики. Сега ще се появят 90 независими такива и те ще се конкурират, което означава цена на тока, каквато пазарът определи. Всичко това ще се промени с въвеждането на още 4 терават часа електроенергия\", смята Велев.", "date": "2018.02.22", "title": "Бизнесът няма да протестира заради тока, среща се отново с Борисов"}
{"url": "http://www.faktor.bg/bg/articles/smetnata-palata-shte-proveryava-harchovete-na-premiera-i-ministri", "text": "Сметната палата ще извърши нарочен одит как се харчат обществените пари, които Министерският съвет раздава с постановления. Одитът бе възложен от Народното събрание след предложение на БСП, а решението бе подкрепено от всички 140 депутати, присъстващи в залата по време на гласуването. То мина дори без дебати.  Става дума за пари, които премиерът Бойко Борисов и министрите му разпределят към министерства, агенции и общини без да са заложени в държавния бюджет за съответната година. Това значи, че харчовете не са минали през санкция от Народното събрание. Законът позволява на правителството да отпуска средства на първостепенни разпоредители с бюджетни средства до определен общ размер от бюджета на държавата за годината. Сметната палата ще провери всички раздадени пари за периода 10 май 2017 - 31 януари 2018 г. Става дума за раздадени от Министерския съвет над 1,5 млн. лв. Това прави около 5% от бюджета на държавата за 2017 г., изчисляват вносителите на идеята за одит от БСП. Одитът трябва да е готов най-късно до 1 юни 2018 г., решиха депутатите.  Темата стана актуална, защото след станалите традиционни решения да се раздават средства от Министерския съвет в края на бюджетната година, заради заплахи в протести на старта на Европредседателството премиерът Бойко Борисов обеща и допълнителни 100 млн. лв. на МВР. Парите трябва да бъдат осигурени за заплати. Само два месеца по-рано - докато в парламента се гласуваше бюджетът за 2018 г., средствата за МВР и негодуващите полицаи не бяха заложени.", "date": "2018.02.22", "title": "Сметната палата ще проверява харчовете на премиера и министри"}
{"url": "http://www.faktor.bg/bg/articles/temenuzhka-petkova-darzhavata-nyama-da-kupuva-chez", "text": "Темата българската страна да бъде купувач на ЧЕЗ не стои на дневен ред за обсъждане. Това каза министърът на енергетиката Теменужка Петкова по време на заседание на парламентарната комисия по енергетика, съобщава \"Фокус\". „Ако темата се е повдигала, бъдете сигурни, че щяхме да инициираме информирането на Комисията по енергетика, както и на народните представители“, изтъкна тя. Министърът уточни, че процедурата по продажба на ЧЕЗ се реализира по законодателството на Чехия. „В тази тръжна процедура са участвали доста компании, голяма част от тях - и български“, обясни енергийният министър. „ЧЕЗ притежава най-сериозните активи в тази област и за нас не може да бъде безразлично кой ще придобие тези активи, ако чешката страна реши да пристъпи към тази стъпка“, посочи тя.", "date": "2018.02.22", "title": "Теменужка Петкова: Държавата няма да купува ЧЕЗ"}
{"url": "http://www.faktor.bg/bg/articles/sport/rusiya-e-platila-15-miliona-dolara-globa-na-mok", "text": "Русия е платила на МОК глоба от 15 милиона долара глоба, съобщава AFP. По данни на изданието МОК е глобил Русия след временното дисквалифициране на Олимпийския комитет на Русия. Предполага се, че изплащането на средствата за глобата ще повлияе върху статута на руския комитет при закриването на Олимпиадата в ПионгЧанг. Междувременно бившият шеф на Международната антидопингова агенция Ричард Паунд заяви, че на руските спортисти трябва да се забрани да използват националното знаме на церемонията по закриването.", "date": "2018.02.22", "title": "Русия е платила 15 милиона долара глоба на МОК"}
{"url": "http://www.faktor.bg/bg/articles/sport/otneha-bronzoviya-olimpiyski-medal-na-ruski-sportist-zaradi-doping", "text": "Спортният арбитражен съд в Лозана лиши руските кърлингисти Александър Крушелницки и Анастасия Бризгалова от бронзовите олимпийски медали заради употреба на допинг. \"Индивидуалните резултати на Крушелницки са анулирани, съобщават в съобщение до медиите от Съда.  Крушелницки е отстранен и от понататъшно участие в олимпиадата.  Решението на съда е базирано на писмени доказателства предоставени от МОК, Световната федерация по кърлинг и от самия Крушелницки.  На 20 февруари беше оповестен окончателния резултат от допинг пробите на руския спортист, в които бяха открити следи от мелдоний. От своя страна Крушелницки твърди, че никога не е употребявал забранени вещества.", "date": "2018.02.22", "title": "Отнеха бронзовия олимпийски медал на руски спортист заради допинг"}
{"url": "http://www.faktor.bg/bg/articles/masiven-infarkt-otnel-zhivota-na-bivshiya-natsional-georgi-markov", "text": "Масивен инфаркт е причинил внезапната смърт на бившия национал и доскорошен главен мениджър на \"Септември\" (София) Георги Марков, който си отиде едва на 46 години. Направената аутопсия е потвърдила предположенията, че Марков е получил сърдечен удар, пише \"Марица\". Това се е случило повече от 48 часа преди Георги да бъде намерен мъртъв в дома си в столичния квартал \"Бояна\". След като се развел с жена си преди време, някогашният защитник на Ботев (Пловдив), живеел със своя приятелка от Пловдив. Бившият национал бил сам в дома си, когато му станало лошо. Вероятно в събота срещу неделя през нощта. Ударът бил толкова внезапен и мощен, че Марков дори не успял да се обади на 112 по телефона си.  Близки негови колеги от Септември се усъмнили, че нещо не е наред, след като не могли да се свържат с него. Спортният директор на \"Септември\" не пропускал тренировка на клуба си, а този път не се явил на две поредни. След като не вдигал и телефона си, хора от Септември отишли в дома му, където го намерили мъртъв.", "date": "2018.02.22", "title": "Мощен инфаркт поразил Георги Марков, дори не успял да се обади на 112"}
{"url": "http://www.faktor.bg/bg/articles/mvf-balgariya-tryabva-da-raboti-za-po-uskoreno-povishavane-na-dohodite", "text": "България трябва да работи за по-ускорено повишаване на доходите. Това е заключението на Изпълнителния борд на Международния валутен фонд. От Фонда предупреждават, че демографската ситуация може да доведе до рискове пред фискалната система в дългосрочен план, съобщи БНР. Доходите в България са на половина спрямо средноевропейските, отчитат от МВФ. В дългосрочен план се очаква забавяне на икономиката, която е близо до потенциала си. Всичко това, съчетано с демографските тенденции - като застаряването на населението, може да подложи на натиск бюджета. От Фонда препоръчват повече инвестиции в здравеопазване и образование и подчертават, че често уменията на хората в трудоспособна възраст не отговарят на нуждите на пазара на труда. Необходими са още усилия в сферата на правосъдието и борбата с корупцията, допълват от Международния валутен фонд.", "date": "2018.02.22", "title": "МВФ: България трябва да работи за по-ускорено повишаване на доходите"}
{"url": "http://www.faktor.bg/bg/articles/izzeha-kup-nezakonni-orazhiya-i-boepripasi-v-dve-sela-kray-mezdra", "text": "Незаконно притежавания оръжия и боеприпаси иззеха при специализирана операция в две села служители на РУ – Мездра и Роман, съобщиха от МВР.  Специализираната операция е проведена на 21 февруари на територията на селата Типченица и Курново. В хода на акцията, предприета от служители на районните управления в Мездра и Роман, в частна къща и прилежащи към нея постройки в село Типченица, били иззети общо 772 боеприпаса от различен калибър.  Обитателят на имота С.К. (58 г.) не представил необходимото за притежанието им разрешително. Според BulNews става дума за собственика на една от най-известните изби във Врачанско „Шато Типченица“ Сергей Кирилов.", "date": "2018.02.22", "title": "Иззеха куп незаконни оръжия и боеприпаси в две села край Мездра"}
{"url": "http://www.faktor.bg/bg/articles/obshtestvo/ulitsata/prieha-novi-pravila-za-priem-na-parvolatsite-ot-dogodina", "text": "Столичния общински съвет прие днес новата наредба за прием на ученици в първи клас. Новото в нея е, че основният критерий е уседналостта, съобщава БНТ. Най-голямо предимство имат деца, чиито семейства са живели повече от три години в прилежащия район на училището. Следват семействата, живели от една до три години в района и тези, които са променили адреса си през последната година. Има и допълнителни критерии за прием - като сред тях най-много точки - 22 - получават деца, чиито братя и сестри учат в желаното училище. Точки получават и децата с починали родители, с трайни увреждания и завършили подготвителна група в училището.  Категорично това е по-добрата система, надгражда се над това, което имахме миналата година, обясни зам.-кметът Тодор Чобанов. Знаете, че имаше съществена разлика при начина, при който се изработи наредба 10. Българските общини не бяха поканени да участваш в първата редакция и, респективно, се получиха много странни критерии, които трудно се прилагаха и директорите бяха объркани. Сега ръководството на МОН покани доста по-прагматично. Поканиха ни големите общини, участваха малките общини. Така че текстовете в наредба 10 са далеч по-работещи. Разбира се, животът е големият учител и самата кампания ще ни покаже какви ще са особеностите, аргументира позицията на общинските съветници Чобанов.", "date": "2018.02.22", "title": "Приеха нови правила за прием на първолаците от догодина"}
{"url": "http://www.faktor.bg/bg/articles/privlyakoha-kato-obvinyaem-bivsh-finansov-ministar-za-lihvarstvo", "text": "Прокуратурата привлече като обвиняем финансиста Стоян Александров, бивш финансов министър в правителството на Любен Беров в периода 1993–1994 г. Той е обвинен в лихварство – упражняване на банкова дейност без разрешение. На Александров са му повдигнати две обвинения за сделки без разрешение.  Проверката за действията на Александров започва на 8 септември 2016 г. и се водеше от Софийската градска прокуратура, като обхваща периода 2002–2016 г. Тогава Стоян Александров е бил директор на банка, но проверката е в качеството му на физическо лице.  При започване на разследването трима души разказаха пред бТВ, че са вземали заеми от Александров с лихви, включително и скрити, и са им начислявани наказателни лихви от 0,5% за ден просрочено задължение. Един от потърпевшите сключил договор за заем в размер на 306 хил. долара, а получил близо 50 хил. по-малко. Срещу Александров са заведени няколко дела. Длъжниците му го обвиняват и в подправяне на документи. Наказанието за лихварска дейност е от три до пет години затвор и конфискация до 1/2 от имуществото.", "date": "2018.02.22", "title": "Прокуратурата подхвана бивш финансов министър"}
{"url": "http://www.faktor.bg/bg/articles/bezraboten-se-obesi-zaradi-hilyada-leva", "text": "Мъж на 58 години от врачанското с. Игнатица е открит мъртъв в двора на дома си в сряда вечерта. На тялото се натъкнал кметът на селото, който преди това го търсил по телефона. Радослав Ангелов живеел заедно с баща, който някога бил миньор и се издържали от неговата пенсия. След като той починал обаче, безработният мъж останал без никакви средства за препитание и не успял да си намери постоянна работа.  Преди няколко дни Ангелов получил известие от телекомуникационна компания, че дължи повече от 1000 лв. Радослав не можел да плати и се уплашил да не му вземат родната къща чрез съдия изпълнител. Пред съседи споделил няколко пъти, че ще се самоубие, но никой не очаквал, че ще изпълни заканата си, пише medianews.", "date": "2018.02.22", "title": "Безработен се обеси, за да спаси къщата си от съдия изпълнител"}
{"url": "http://www.faktor.bg/bg/articles/zdravets-haytov-komunistite-skriha-istinata-za-groba-na-levski-za-da-ne-zasenchat-pametnika-na-lenin", "text": "Гробът на Васил Левски е до църквата \"Св. Петка Самарджийска\" в София. Това каза по БТВ председателят на Фондация \"Памет\" Здравец Хайтов, син на големия български писател Николай Хайтов, по повод споровете около гроба на Апостола на свободата. Това беше потвърдено и от назначената комисия за държавен контрол. Тази комисия потвърждава, че разкопките през 1956 г. са фалшифицирани и погубени. В случая става въпрос за страх. 1956-та започва един процес на интернационализация на държавата и политика за денационализиране на исторически герои и паметници и заместването им с интернационални символи, заяви Хайтов. Още през 1937 г. има данни, че гробът е от лявата страна на олтара на църквата \"Св. Петка\" и това се потвърждава при разкопките през 1956 г. Възниква въпросът какво да правят със скелета, защото, ако се окаже вярно, че това са останките на Левски, цялото Ларго губи смисъл, защото един национален герой ще стои пред паметника на Ленин, което не е много удачно за онова време. Хората, свързани с разкопките, са замълчали заради страх, подчерта Здравец Хайтов.", "date": "2018.02.22", "title": "Здравец Хайтов: Комунистите скриха истината за гроба на Левски, за да не засенчи паметника на Ленин"}
{"url": "http://www.faktor.bg/bg/articles/novini/balgariya/i-bzns-skochi-na-zhablyanov-ne-skvernete-stamboliyski-narodniyat-sad-e-savetska-ideya", "text": "Народният съд, произнесъл 2730 смъртни присъди и още 6425 осъдителни присъди е автентична съветска идея за \"революционен съд\", изпълнена от колониалните и наместници - българските комунисти!  Референдумът за осъждане на виновниците за националната катастрофа след първата световна война няма нищо общо с избиването и затварянето в лагери и затвори на целия български елит, извършен от българските комунисти.  Това се казва в специална делкрараци на БЗНС, с лидер Николай Ненчев. Г-н Жаблянов, за едно нещо сме съгласни с Вас: депутатите трябва да имат политическа грамотност. Вие я нямате. Вие не знаете какво е демокрация и заедно с Вашите съпартийци сте последните, които ще разберат! Вие сте политически възпитаници на кръволоци, упражнявали тоталитарна власт. Вие сте трето поколение \"социалистически\" елит, живеещ върху костите на избитите от предците Ви българи. Вие се храните с остатъците от иззетото от българите богатство и от носталгията на обеднели пенсионери. И докато лъжехте, че защитавате интересите им, създадохте олигархията, най-големите богаташи - охранени на държавната софра и с вашата политическа подкрепа. Вашата партия не защитава бедните и онеправданите, г-н Жаблянов. Вашата партия е имала и има само една цел: власт и забогатяване на всяка възможна цена. Така и не разбрахте какво означава думата демокрация, добавят с ирония от БЗНС.", "date": "2018.02.22", "title": "И БЗНС  скочи на Жаблянов: Не сквернете Стамболийски, Народният съд е съветска идея"}
{"url": "http://www.faktor.bg/bg/articles/bsp-zahapa-upravlyavashtite-zaradi-ogradata-otgovornite-za-krazhbite-da-badat-nakazani", "text": "След напрежението, което създадоха около Истанбулската конвенция, БСП отново реши да притопли темата за оградата на границата, която е любима тема на журналистката и депутат от БСП Елена Йончева. „Управляващите искат да заметат следите от лошото строителство на оградата по границата чрез ремонта и да продължат да крадат\", заяви председателят на БСП Корнелия Нинова пред журналисти в парламента. Лидерът на социалистите подчерта, че това са парите на хората, които са изкарани от заплати, платили са данъци и някой в държавата ги краде при строителството на оградата.  „В деня, в който прокуратурата съобщава, че е образувала досъдебно производство по случая с оградата, ГЕРБ и ОП внасят поправка в Закона за обществените поръчки, с който искат ремонтите и поддръжката на оградата да бъдат освободени от общия режим на обществени поръчки и да се правят с пряко договаряне. Настояваме този закон да бъде изтеглен спешно. Ако утре го вкарат в зала, няма да го подкрепим и ще положим всички усилия да блокираме приемането му на две четения, както те се канят да го направят\", каза още председателят на БСП. Корнелия Нинова припомни, че БСП е получила отговор от специализираната прокуратура- докъде стигна разследването за строителството на оградата. От този отговор се разбира, че специализираната прокуратурата е организирала досъдебно производство. Фактът, че това го е направила специализираната прокуратура, означава, че то е образувано за допускане на престъпления от висши длъжностни лица, защото специализираната прокуратура се занимава с този кръг лица, каза още лидерът на левицата.  Нинова обясни, че докладът на ДАНС не може да бъде предоставен, тъй като е част от доказателствения материал, но в правната комисия главният прокурор е обяснил, че в него има констатации за завишаване на цените и за неупражнен контрол при строителството.  „Всичко, което сме казали досега за оградата, това, което беше и част от вота на недоверие за корупция, към днешна дата се потвърждава. Краде ли правителството на Бойко Борисов от строителството на оградата? От това писмо, очевидно, отговорът е да\", коментира тя. Лидерът на БСП посочи още, че очаква прокуратурата да свърши разследването докрай, обективно и бързо, и \"длъжностните и политическите лица, които са отговорни за тази далавера, за кражбите от оградата, да бъдат наказани.\"", "date": "2018.02.22", "title": "БСП пак атакува властта заради оградата: Лицата, отговорни за далаверите, да бъдат наказани"}
{"url": "http://www.faktor.bg/bg/articles/stratfor-prognozira-konflikt-mezhdu-sasht-i-rusi-kitay", "text": "Между САЩ от една страна и Русия и Китай от друга страна ще има все повече разногласия и конфликти. Това се подчертава в материал на частната американска компания за разследване и анализи \"Стратфор\", цитиран от \"Апострофа\". Докато технологията за производство на оръжия се развива с бързи темпове, в същото време договорите за контрол над въоръженията остаряват. САЩ се оттеглиха от Договора за ограничаване на системите за противоракетна отбрана през 2002 г., а в рамките на Договора за ликвидиране на ракетите със среден обсег възниква напрежение, което ще доведе до засилване укрепването на системата за отбрана на Вашингтон, се говори в материала. Отбелязва се, че в отговор на инвестициите на САЩ в противоракетна отбрана Русия и Китай ще разширят своите настъпателни възможности. От \"Стратфорт\" считат, че в резултат на тази въоръжена надпревара вероятно ще бъде забит последният пирон в ковчега на Договора за ликвидиране на ракетите със среден обсег на действие, а също така ще се постави под заплаха Договорът за съкращаване на стратегическите настъпателни оръжия. В същото време Пекин ще се стреми към запазване на превъзходството си в развитието на свръхзвукови оръжия, за да преодолее противоракетната отбрана на Вашингтон. Въпреки че страните ще се опитат да сключат нови споразумения за контрол над оръжията в съответствие с изменящата се ситуация, тези споразумения ще бъдат спънати от противопоставянето между трите свръхдържави. На фона на провала да се наложи контрол над въоръженията и да се спре развитието на настъпателните оръжия началото на ново противопоставяне може да подкопае глобалната стабилност. Засилване на въоръжената надпревара и неизпълнението на споразуменията за контрол над въоръженията подриват доверието между великите държави и възпрепятстват сътрудничеството, предупреждават от \"Стратфорт\".", "date": "2018.02.22", "title": "\"Стратфор\" прогнозира конфликт между САЩ и Русия-Китай"}
{"url": "http://www.faktor.bg/bg/articles/gerb-bez-obshtestveni-porachki-za-po-barz-remont-na-ogradata-pri-probiv", "text": "Който е нарушил закона, ще си понесе отговорността, но не променяме закон заради корупция. Това заяви председателят на ПГ на ГЕРБ Цветан  Цветанов в отговор на изявленията, направени по-рано днес от БСП. Няма никаква връзка между досъдебното производство на спецпрокуратурата по сигнала на БСП за нарушения при строежа на граничната ограда и промените в закона за обществените поръчки, приет вчера от правната комисия, посочиха от ГЕРБ, отхвърляйки обвиненията на социалистите, че поправките са с цел да продължи краденето на парите на данъкоплатеца. \"Единствената цел е да има бързина при възстановяването на компрометирани участъци, ако са възникнали, както е при някакъв пробив, умишлено направен, или същевременно, ако има създадено компрометиране на участъка при бедствие\", коментира Цветанов. \"За да избегнем пък другото тълкуване, което биха направили тогава БСП, защото, представяте ли си, ако вървим в цялостната процедура по закона за обществените поръчки, без да въведем тази по-специална процедура? Това означава, че може да отнеме месеци, може и половин година при обжалванията и всички тези процедури, които се извършват. Тогава ще кажат - ето, оградата е компрометирана, което не възпрепятства преминаването на хора, които са се запътили да влизат във вътрешността на страната\", допълни партийният лидер. Същевременно той посочи, че ако прокуратурата установи виновни длъжностни лица, те ще си понесат отговорността. \"Разбира се, че който е нарушил закона и ако бъде установено това, ще си понесе съответната отговорност, но това не означава, че законодателството се прави, за да може да се създадат условия за по-лесни възможности за възникването на корупционни схеми или дейности, които могат да бъдат реализирани\", репликира той твърденията на соцлидерката Корнелия Нинова. По-рано лидерът на БСП заедно с Елена Йончева направиха изявление, в което се обявиха против промените в ЗОП и призоваха ГЕРБ спешно да ги изтегли, защото целта им била грабежът да продължи. Шефът на правната комисия Данаил Кирилов пък припомни, че дискусията по поправките е била проведена напълно прозрачно на заседанието й вчера, на което са присъствали трима областни управители и те са отговаряли на въпросите на всички депутати във връзка със строежа на оградата по границата.", "date": "2018.02.22", "title": "ГЕРБ отговори на БСП: Не променяме закона, който го е нарушил - ще си понесе отговорността"}
{"url": "http://www.faktor.bg/bg/articles/srabskiyat-prezident-vuchich-idva-utre-na-ofitsialno-poseshtenie-u-nas", "text": "Сръбският президент Александър Вучич ще бъде на посещение у нас утре, 23 февруари, по покана на държавния глава Румен Радев. Това съобщиха от прессекретариата на държавния глава. Между темите на визитата ще бъдат европейската интеграция на Сърбия, перспективите пред региона на Западните Балкани в контекста на Българското председателство на Съвета на ЕС, двустранните отношения между България и Сърбия и по-специално свързаността по общата ни граница. В 10.00 часа на площад \"Св. Александър Невски\" ще се състои церемония по официалното посрещане на държавния глава на Сърбия. Александър Вучич ще положи венец пред Паметника на Незнайния воин. Двамата държавни глави ще имат среща \"на четири очи\" на \"Дондуков\" 2 от 10.20 часа, след което ще са пленарните разговори на официалните делегации на България и Сърбия. В 11.35 часа в Гербовата зала на \"Дондуков\" 2 в присъствието на президентите Румен Радев и Александър Вучич ще бъдат подписани документи за двустранно сътрудничество в областта на труда и социалната политика. В 11.40 ще двамата президенти ще дадат съвместна пресконференция. В рамките на посещението си сръбският президент Александър Вучич ще разговаря с председателя на Народното събрание Цвета Караянчева и със заместник-министър председателя по правосъдната реформа и министър на външните работи Екатерина Захариева. Визитата на Александър Вучич в България ще бъде само ден, след като се раздели с външния министър на Русия Сергей Лавров. Първия дипломат на Кремъл бе вчера на официално посещение в Белград по повод 180-годишнината от установяването на дипломатически отношения между Сърбия и Русия. В присъствието на важния руски гост сръбският президент декларира вярност към Москва и обяви, че президентът Путин винаги е бил и ще остане добър приятел и желан гост в Сърбия.", "date": "2018.02.22", "title": "След като Вучич се обясни във вярност на Кремъл, утре идва у нас по покана на Радев"}
{"url": "http://www.faktor.bg/bg/articles/aleksey-navalni-otnovo-be-zadarzhan", "text": "Руският опозиционен политик Алексей Навални отново бе задържан, предава Deutsche Welle, като се позовава на съобщение в социалната мрежа „Туитър“ от самия критик на Кремъл, пише \"Фокус\". „Заболя ме зъб, отидох в стоматологията. Излизам от нея – здравейте, втори оперативен полк, Вие сте задържан. Отвеждат ме някъде“, пише в съобщението си Навални.  Освен Навални, на летище „Шереметиево“ бе задържан и ръководителят на неговия щаб Леонид Волков.  По-рано в интервю за медията руският опозиционер изрази увереност, че ще бъде арестуван преди провеждането на изборите за президент на Руската федерация (18 март) и ще бъде освободен след приключването им.", "date": "2018.02.22", "title": "Арестуваха предизборно Алексей Навални"}
{"url": "http://www.faktor.bg/bg/articles/yunker-obikalya-zapadnite-balkani-idva-v-sofiya-za-baba-marta", "text": "Председателят на Европейската комисия Жан-Клод Юнкер ще направи обиколка на Западните Балкани между 25-ти февруари и 1-ви март, съобщи говорителят на Европейската комисия Маргаритис Схинас, цитиран от \"Фокус\". Точно за Баба Марта, бихме допъл нили, да си закичи малтеница Юнкер ще бъде придружаван от върховния представител по въпросите на сигурността Федерика Могерини и от комисаря по разширяването Йоханес Хан. Обиколката ще започне от Македония, след което ще продължи в Албания, Сърбия, Черна Гора, Босна и Херцеговина и Косово.  Последната спирка е в София на 1-ви март, където Юнкер ще участва в официален обяд, даден от премиера Бойко Борисов, заедно с шестимата премиери на Западните Балкани.", "date": "2018.02.22", "title": "Юнкер обикаля Западните Балкани, идва в София за Баба Марта"}
{"url": "http://www.faktor.bg/bg/articles/edin-ot-spasitelite-pri-katastrofata-v-reka-lim-poluchi-balgarsko-grazhdanstvo", "text": "Вицепрезидентът Илияна Йотова връчи български документи за самоличност на Сафет Баличевац. Сръбският гражданин получава българско гражданство за особени заслуги към България в обществената сфера. Баличевац активно участва в спасителната акция при автобусната катастрофа в река Лим през април 2004 година. \"Героизъм днес е да правиш добро. Истинските герои жертват себе си заради живота на другите, но за мен, вие, г-н Баличевац, сте преди всичко голям човек, защото истинските хора постъпват като вас - в беда помагат на другите.\" Това каза вицепрезидентът Илияна Йотова, която днес на церемония в Гербовата зала на \"Дондуков\" 2 връчи документ за българско гражданство на Сафет Баличевац, един от спасителите при автобусната катастрофа в река Лим през април 2004 г., отнела живота на 12 български деца от Свищов. Каквито и думи да произнесем днес в Гербовата зала в знак на признателност към вас, към останалите спасители в р. Лим, ще звучат слабо на фона на трагедията, която зачерни няколко български семейства, но и цяла България, която не навреме се раздели с чедата си. И днес, когато в нашия живот, за съжаление, нахлува омразата, противопоставянето, агресията, насилието, отчуждението, вие, г-н Баличевац, с вашето дело показвате, че човешката добрина още има място между нас, каза вицепрезидентът Йотова. Вие сте доказателство, че добрината не е изчезнала от живота ни, вие доказвате, че за да вършиш добро, дори няма нужда да имаш голям житейски опит, били сте едва на 20 години, припомни Йотова и благодари, че родителите на Сафет Баличевац са отгледали такъв син. Днес получавате документите на гражданин на Република България, това не е формален акт. Вие днес получавате правата на всеки български гражданин, независимо в коя точка на света е той, добави Йотова, която пожела на Баличевац да бъде и да остане истински българин, какъвто е бил и досега. Никога няма да забравя датата 4 април 2004 г., няма да забравя невинните деца, чийто живот беше отнет от една нелепа случайност, каза Сафет Баличевац на церемонията, като добави, че за всички те завинаги ще останат \"ангелите от Лим\". Баличевац добави, че никога няма да забрави кошмарната нощ и единственото успокоение остава, че той и другите спасители са успели да помогнат при трудни условия десетки хора да се спасят от автобуса. Той добави, че оттогава има силна връзка с хората от Свищов, а покрай тях - и с много други българи, с които е станал не просто близък приятел, но се чувстват като роднини. Баличевац благодари за даденото му българско гражданство на вицепрезидента Илияна Йотова, на българския посланик в Сърбия Радко Влайков и на други представители. Пред журналисти след церемонията той каза, че очаква българското гражданство да промени живота му и очаква по-добро бъдеще. Добави, че би искал със съпругата си и двете им деца да отидат в Европа, където пътят му е отворен. Радвам се, че сега ще мога да им осигуря възможност да живеем по-добре, каза Баличевац.  Той разказа, че не е имал възможност да покрие разходите, съпътстващи молбата за гражданство, но с помощта на българските институции му е била оказана подкрепа. Бях млад, не съм мислил изобщо, каза Баличевац, попитан дали в онази нощ се е страхувал за собствения си живот. Децата му го питали как не успял да спаси всички. Няма по-заслужено българско гражданство от това, на хора, които не са с български произход, за мен Сафет е истинският българин, нека сме щастливи, че един човек е щастлив, знаете ли колко хора в Свищов дължат живота си на него и на останалите няколко души - 38 човека, каза българският посланик в Сърбия Радко Влайков. В днешно време трудно мога да си представя по-ярък пример за героизъм, добави Влайков. Сръбският гражданин е получил българско гражданство на основание чл. 16 от Закона за българското гражданство за особени заслуги към България в обществената сфера. Баличевац активно участва в спасителната акция при автобусната катастрофа в река Лим през април 2004 година. Тогава, близо до черногорския град Биело поле и сръбския град Приеполе, на връщане от екскурзия от Дубровник, загинаха 12 деца от Свищов, а 38 от пътниците бяха спасени. През април 2005 г., една година след трагичния инцидент, България пое ангажимент за предоставяне на българско гражданство на спасителите като израз на дълбока благодарност и признателност. Четирима от участниците в спасителната операция вече имат български документи за самоличност. След трагичния инцидент граждани на Сърбия и Черна гора, участвали в спасяването на пътниците от падналия в река Лим автобус, бяха удостоени от президента Георги Първанов с ордени \"Мадарски конник\". Сред отличените беше и Сафет Баличевац, тогава 20-годишен.", "date": "2018.02.22", "title": "Спасителят от Лим Сафет Баличевац получи българско гражданство"}
{"url": "http://www.faktor.bg/bg/articles/darzhanite-pod-klyuch-vnutski-na-ubitiya-v-lyulin-dyado-ne-ne-sa-kontaktni", "text": "Трите деца, държани в изолация в апартамента в Люлин, където бе открито тялото на техния 87-годишен дядо, са под полицейска закрила, а родителите им са задържани. След изтичане на полицейската закрила, Агенцията за социално подпомагане ще предприеме мерки по настаняване на децата. Най-голямото момиче в момента се намира в 9-о Районно полицейско управление в София, съобщава БНР. Двете по-малки деца са предадени на социалните служби в столицата и са настанени временно в специализиран дом.Децата не са контактни и почти не разговарят. За момента не са ясни причините за действията на майка им, която ги е държала заключени в жилището в \"Люлин\". По информация на социалните служби родителите били адвентисти.По информация на полицията трите деца са на възраст 14, 15 и 18 години. Те са живеели затворени в жилището в последните няколко години. От АСП обясниха, че до тях не е подаван сигнал за случая. Проверка на адреса е правена преди пет години, но след сигнал за битов инцидент - пожар. Сигналът не е бил за липса на грижи и насилие Агенцията е сезирана от телевизионно предаване. Малко след като бяха излъчени кадрите по Нова тв, дядото на децата, който всъщност разкрива, че внучките са държани в изолация, е намерен мъртъв със следи от насилие.", "date": "2018.02.22", "title": "Държаните под ключ внучки на убития в \"Люлин\" дядо не  не са контактни"}
{"url": "http://www.faktor.bg/bg/articles/byudzhetnata-komisiya-kam-ep-glasuva-promeni-vav-finansovata-ramka-na-es", "text": "Бюджетната комисия към ЕП гласува новите предложения за промени в дългосрочната бюджетна рамка на Евросъюза и в собствената ресурна система на обединението. Сред тях е вдигане на тавана на многогодишната рамка, която започва от 2021 година, с 1.3% на база брутния национален доход, намаляване на периода от 7 на 5 години, което съвпада с парламентарните мандати. Евродепутатите предлагат и финансови глоби за онези държави, които не спазват ценностите на общността. Мерките бяха гласувани часове преди началото на неформалната среща на върха на 27-те европейски лидери утре в Брюксел. Основната тема и там ще бъде бюджетът на ЕС и бъдещото управление на обединението.", "date": "2018.02.22", "title": "Финансови глоби за държавите, които не спазват ценностите на ЕС"}
{"url": "http://www.faktor.bg/bg/articles/novo-zemetresenie-razlyulya-plovdiv", "text": "Ново земетресение бе усетено в Пловдив. Според Европейския сизомологичен център, трусът е с магнитуд от 2,8 по скалата на Рихтер, като епицентърът му е близо до село Боянци. Земетресението е регистрирано в 17.05 часа. Трусът е бил усетен на високите етажи в Пловдив и Асеновград.  До обяд днес в Пловдивско са станали пет по-силни труса, с магнитуд между 2 и 3 по скалата на Рихтер.", "date": "2018.02.22", "title": "Ново земетресение разлюля Пловдив"}
{"url": "http://www.faktor.bg/bg/articles/obviniha-v-ubiystvo-roditelite-na-detsata-darzhani-pod-klyuch-v-lyulin", "text": "Повдигнаха обвинения на дъщерята и зетя на възрастния мъж, намерен убит в блок в столичния квартал „Люлин”. 87-годишният Стефан Янев е обявен за издирване на 12 февруари – веднага след като в предаването на NOVA „Съдебен спор” той разкри, че трите му внучки са държани като заложници от собствените си родители. В сряда беше намерен и трупът на мъжа, а дъщеря му и зет му бяха задържани като заподозрени. Днес е бил извършен и следствен експеримент с един от двамата арестувани. След експеримента дошли и обвиненията. Момичетата, които Янев се опитва да спаси, са на 13, 14 и 18 години. Животът им минава между четирите стени на апартамент в „Люлин”. Без приятели  и без училище. Не са ходили дори на детска градина. Решението било на родителите. Майката споделя, че просто не харесвала българското образование. Децата и родителите делели една малка стая. Не общували със съседите си. Някои от тях твърдят, че родителите били последователи на „църква, която ги подпомагала”. Пак според съседи, възрастният мъж е пребиван редовно от собствената си дъщеря. Карали се за битови сметки. От Община \"Люлин\"  разбрали, че децата не ходят на училище, и опитали да се срещнат с родителите. Но безуспешно… Социалните също не знаели, че в семейството има проблем. При тях нямало сигнали.  Попаднали пред апартамента случайно през 2011 г. след сигнал за пожар. Не разбрали обаче, че децата са били неглижирани.", "date": "2018.02.22", "title": "Обвиниха в убийство родителите на децата, държани години наред под ключ"}
{"url": "http://www.faktor.bg/bg/articles/otnovo-protest-v-zashtita-na-pirin", "text": "Нов протест в защита на Природен парк „Пирин” се състоя тази вечев. Граждани и природозащитни организации настояват да не се строи в парка. Недоволните се събраха пред Народното събрание с искания за оставките на екоминистъра Нено Димов и вицепремиера Валери Симеонов. Протестиращите се притесняват, че промените в управлението на парка отварят вратата за големи строежи и унищожаване на природата. Протести днес имаше и в Благоевград и Бургас.", "date": "2018.02.22", "title": "Отново протест в защита на Пирин"}
{"url": "http://www.faktor.bg/bg/articles/svaliha-sporen-pametnik-ot-vremeto-na-gruevski-v-tsentara-na-skopie", "text": "В Скопие бе премахнат един от най-оспорваните паметници от проекта \"Скопие 2014\" на режима на бившия премиер на страната Никола Груевски. Тази нощ с кран бе свален от постамента паметникът на Анод Лазов-Кьосето, който се намираше пред квартала, където се помещават голяма част от съдилищата на страната, предаде БГНЕС. Веднага след това паметникът бе натоварен на камион и прехвърлен в складовете на Металургичния комбинат. Работниците, които го премахваха съобщиха, че заповедта е на Общинския инспекторат. Паметникът на Кьосето пред Върховния съд бе поставен през 2014 г. Проектът \"Скопие 2014\" започна при управлението на предишния премиер на Република Македония Никола Груевски. Той напълно промени центъра на Скопие, където малкият площад в столицата бе осеян с паметници на герои от античността, а редица фасади, включително на правителствената сграда, превърнати в барок. Всички легендарни личности от ВМРО бяха поставени върху коне. Повечето от тях никога не са били виждани да яздят кон. Според различни изчисления \"Скопие 2014\" струва най-малко 700-800 млн. евро на македонския данъкоплатец.", "date": "2018.02.22", "title": "Свалиха спорен паметник от времето на Груевски в центъра на Скопие"}
{"url": "http://www.faktor.bg/bg/articles/novini/balgariya/k-slavov-kogato-izsledvame-koruptsiyata-ne-mozhe-da-izpolzvame-subektivno-useshtane", "text": "България заема 71 място по корупция сред 180 държави, в които Transparency International провежда изследвания всяка година. Индексът за корупция у нас е 43, като подобрението в сравнение с миналата година е само два пункта.  \"Данните за България се събират от 10 независими изследвания на световни организации, които правят и политически, и икономически изследвания, затова казваме, че индексът е композитен или агрегатен, т.е. не се базира на едно самостоятелно изследване или анкета, обясни Калин Славов.  Той посочи, че лекото движение в рамките на т. нар. статистическа грешка - 2 пункта, се дължи на един от политическите индекси, който измерва стабилността на политическата система на държави в рамките на целия свят. \"Така че тази промяна не мога да я свържа с конкретни практически действия в рамките на българската държава, насочени в областта антикорупция\", каза още той и допълни, че когато се говори за корупция, на първо място се разбира подкуп.  \"Измерват се и показатели като защита на лицата, които дават сведения за корупция, публичност на имуществото на висшите политици и държавни чиновници. Измерва се дали назначенията се извършват въз основа на критерии, свързани с непотизма или обратното - меритократични критерии. Т.е. изследването е доста комплексно и не можем да говорим за субективно усещане, а по-скоро за познаване на средата от хората, които са дали своите становища в рамките на тези десет изследвания\", заяви Калин Славов.", "date": "2018.02.22", "title": "Калин Славов: Когато изследваме корупцията не може да използваме \"субективно усещане\""}
{"url": "http://www.faktor.bg/bg/articles/novini/balgariya/ombudsmanat-veche-shte-se-izbira-s-yavno-glasuvane-ot-parlamenta", "text": "Омбудсманът вече ще се избира с явно, а не с тайно гласуване от Народното събрание, решиха депутатите. Те приеха на второ четене промени в Закона за омбудсмана.  От БСП възразиха срещу явното гласуване при избора на омбудсман.  Предложение за избор на обществен защитник ще могат да правят освен народните представители и парламентарните групи, и юридически лица с нестопанска цел в обществена полза. Към изискванията за заемане на длъжността е добавено изискване за доказан опит в сферата на правата на човека. Заместник-омбудсманът също ще се избира с явно гласуване от парламента по предложение на омбудсмана. Изрично са установени принципите на прозрачност, ефективност, плурализъм и недискриминация при подбор и назначаване на служители в институцията. С измененията на омбудсмана се дават и нови правомощия - да отправя предложения и препоръки за насърчаване и защита на застрашените права и свободи на гражданите от частноправни субекти, както и да наблюдава и насърчава ефективното прилагане на подписани и ратифицирани международни актове в областта на правата на човека. Предвижда се задължително уведомяване на омбудсмана при изготвяне на проекти на нормативни актове, за да може да представя становища относно нормативното засягане на правомощията му като Национален превантивен механизъм. Омбудсманът е обществен защитник, който насърчава и защитава правата на човека и основните свободи, записаха депутатите в закона. Омбудсманът се застъпва с предвидените в този закон средства, когато с действие или бездействие се засягат или нарушават правата и свободите на гражданите от държавните и общинските органи и техните администрации, от лицата, на които е възложено да предоставят обществени услуги, както и от частноправни субекти.", "date": "2018.02.22", "title": "Омбудсманът вече ще се избира с явно гласуване от парламента"}
{"url": "http://www.faktor.bg/bg/articles/novini/svyat/britanskiyat-ministar-na-otbranata-rusiya-e-po-golyama-zaplaha-za-nas-otkolkoto-terorizma", "text": "Британският министър на отбраната Гевин Уилямсън заяви, че заплахата за сигурността на страната от страна на Русия превишава заплахата от тероризма. Както пише вестник Times, това означава сериозни промени в политиката за сигурност на Великобритания. По думите на Гевин Уилямсън, министреството на отбраната има нужда от допълнително финансиране, а структурата на въоръжените сили трябва да бъде реформирана спрямо евентуална заплаха от конфликт с друга държава. \"Вече цяло поколение, армията ни не е разглеждала сериозно вероятността от такъв конфликт\", отбелязва Times. Стратегията за национална сигурност от 2015 година определя тероризма като основна заплаха за Великобритания, но сега министърът поставя Русия като по-високо ниво на заплаха, визирайки реваншистката политика на Москва.  По думите му, Кремъл се държи все по-агресивно.  Като пример министърът привежда десетократното увеличение на активността на руските подводници в Северния Атлатник, нарастващото присъствие на Русия в Средиземно море и нахлуването на Русия в Сирия.", "date": "2018.02.22", "title": "Британският министър на отбраната: Русия е по-голяма заплаха за нас отколкото тероризма"}
{"url": "http://www.faktor.bg/bg/articles/novini/balgariya/kutev-referendum-za-istanbulskata-konventsiya-mozhe-da-premine-v-homofobiya", "text": "И референдумът, и противопоставянето на Истанбулската конвенция в голяма степен е проблематично. То може да се окаже доста вредно за обществото и трябва да сме много внимателни с тези теми. Това заяви в предаването „Преди всички\" депутатът от БСП Антон Кутев, който е и председател на Комисията по взаимодействие с неправителствените организации и жалбите на гражданите. Днес тази комисия трябваше да обсъди провеждането на национален референдум с въпрос „Против ли сте Народното събрание да ратифицира т.нар. Истанбулска конвенция\". Обсъждането обаче се отлага, а Антон Кутев обясни това с факта, че част от членовете ще отсъстват поради участие в други извънредни комисии. За мен е проблематичен въпросът, защото от една страна референдум е нещо хубаво. От друга страна се опасявам, че един референдум на тази тема много лесно може да премине в чисто хомофобски референдум и честно казано управляващите се опитват да направят точно това с въпросите, които се опитаха да добавят. Това за мен е проблем. Този референдум е много проблематичен. Какво трябва да се направи - не знам, коментира още депутатът от БСП.", "date": "2018.02.22", "title": "Кутев: Референдум за Истанбулската конвенция може да премине в хомофобия"}
{"url": "http://www.faktor.bg/bg/articles/tramp-se-zareche-da-spre-karvavite-bani-v-uchilishtata", "text": "Американският президент Доналд Тръмп се срещна с ученици и семейства, засегнати от стрелбата в гимназията в щата Флорида на 14 февруари, при която загинаха 17 души и други подобни в миналото. Той се зарече да предотврати кървавите бани в училищата и да бъдат предприети по-строги проверки преди издаването на разрешителни за притежание на оръжие. \"Ще правим много строги проверки. Много силен акцент върху психическото здраве (на получаващите разрешение за носене на оръжие). Ще направим много други неща. Няма да бъде само говорене, както е било в миналото. Това продължава твърде дълго. Твърде много случаи. И ние ще го направим.\", зарекъл се Тръмп По време на среща в Белия дом американският президент от присъстващите да предложат решения и да обсъдят политики, вариращи от поставянето на доброволци с оръжия в училищата до обявяването извън закона на нападателните оръжия и да има въоръжени учители и треньори в училищата. Ако имахте учител, който е вещ с огнестрелните оръжия - те биха могли много бързо да прекратят нападението. ...Смятам, че много хора ще се противопоставят на тези мерки, но смятам, че и много хора ще харесат мерките\", коментира още американският държавен глава. Междувременно хиляди ученици излязоха на демонстрации в градове в цяла Америка, настоявайки за по-строги закони за оръжията, докато ученици от гимназията във Флорида призоваха Тръмп да намери някакво решение.", "date": "2018.02.22", "title": "Тръмп се зарече да спре кървавите бани в училищата"}
{"url": "http://www.faktor.bg/bg/articles/amnesti-interneshenal-obvini-balgariya-v-ksenofobiya-i-netolerantnost-kam-razlichnite", "text": "Нежелание на българските власти да се ангажират по имигрантските въпроси на фона на все по-осезаем климат на ксенофобия и нетолерантност към различните. Това отчита световната правозащитна организация „Амнести Интернешънъл” в годишния си доклад, информира Би Ти Ви. В него се посочва, че бежанският натиск е отпаднал, но лошото третиране на нелегално влезли у нас лица продължава и все още няма ефективни механизми за интеграция на тези, които желаят да останат у нас. Като пример се посочва случаят в Елин Пелин, където сирийско семейство с хуманитарен статут не беше допуснато от кмета, обявил публично, че мюсюлмани от арабската страна не са добре дошли. Проблем е и отношението към непридружените деца, много от които нямат достъп до училище и правна помощ. „Амнести” критикуват и ограниченията за придвижването на регистрираните мигранти, както и неизпълнените ангажименти за приемане на лица, задържани в Гърция и Турция. В същото време речта на омразата и последващите от нея престъпления продължават да бъдат проблем, отчитат правозащитниците. Подобна реторика се е чувала и от влезлите във властта Обединени патриоти, които са посочен като организатори на „масови антиромски демонстрации” вкл. в Асеновград. Проблеми имат не само представителите на различни етнически малцинства, но и хората с увреждания, които са лишени от възможност за самостоятелен живот, отчитат от „Амнести”. Като цяло, според доклада, медиите у нас са „здраво под контрола на политически партии и местни олигарси”. Обезпокоителни са и световните тенденции по отношение на върховенството на закона и спазването на човешките права. Пропитите с омраза политики допринесоха за многобройни нарушения на човешките права по света през 2017 г. – това е общото заключение на доклада. „Амнести” упреква \"лидерите на най-богатите страни\" за подхода им към мигрантската криза и отбелязва, че в съвременния свят не могат да се намерят истински световни ръководители, които биха могли да станат твърди защитници на спазването на човешките права\".  \"Неприкрито изпълнената с омраза стъпка на правителството на САЩ, което през януари забрани влизането на хора от няколко страни с преобладаващо мюсюлманско население, зададе тон за цяла година, през която провежданата от световните лидери политика на омраза доведе до изключително опасни последици\", заяви генералният секретар на Амнести интернешънъл, Салил Шети. Сред лидерите на страните, в които правата на човека са грубо нарушавани, „Амнести” посочва САЩ, Русия, Египет, Филипините, Венецуела и Китай.", "date": "2018.02.22", "title": "\"Амнести Интернешенъл\" обвини България в ксенофобия и нетолерантност към различните"}
{"url": "http://www.faktor.bg/bg/articles/novini/svyat/pochti-vseki-vtori-rusnak-smyata-che-kgb-e-zashtitnik-na-darzhavata", "text": "Все по-малко руснаци възприемат Всеруската черезвичайна комисия (ВЧК) създадена от болшевиките с политически терор и репресия на инакомислещите, показват данни на ново изследване на \"Левада център\". Според резултатите от изследването, броят на руснаците, които смятат, че ВЧК се е борила с противниците на съветската власт, контрареволюцията и саботажите е намалял наполовина в сравнение с 1997 година  – от 23 до 12%. ВЧК е асоциирана с контраразузнаването (ръст от 9 на 15%) и с разузнаването (от 8 на 13%). Цели 36% не могат да кажат с какво се е занивамала ВЧК. През 1997 година едва 22% от руснаците са възприемали КГБ като защитник на интересите на държавата, докато днес този процент е удвоен и през януари 2018 година е 41%.  Все по-рядко КГБ в съзнанието на руснаците се свързва с \"Големия терор\" от 1937 година (показателите падат от 22 до 17%).  19% от руснаците свързват КГБ с доноси и следене.", "date": "2018.02.22", "title": "Почти всеки втори руснак смята, че КГБ е \"защитник на държавата\""}
{"url": "http://www.faktor.bg/bg/articles/radev-naznachi-prof-mutafchiyski-za-shef-na-vma", "text": "Очаквам, че в ролята си на началник и под ваше ръководство Военномедицинската академия /ВМА/ ще бъде образец за качествени медицински услуги, прозрачност на решенията и финансова ефикасност. Това каза президентът и върховен главнокомандващ Въоръжените сили Румен Радев, който удостои с висше офицерско звание \"бригаден генерал\" проф. Венцислав Мутафчийски и го назначи на длъжността началник на ВМА и главен лекар на Въоръжените сили на България, предава БТА. При връчването на пагоните на церемонията днес на \"Дондуков\" 2 Радев поздрави бригаден генерал Мутафчийски с новото звание и новата длъжност, пожела му здраве, сили и упоритост, за да може да реализира визията си за по-нататъшно развитие на ВМА, която да продължи да бъде и средище за развитие на наука и за подготовка на млади кадри на световно ниво.  Президентът каза, че връчва пагоните на достоен български офицер, като добави, че това е акт на признателност и висока оценка за професионализма и отдадеността на Мутафчийски на военната медицина. Румен Радев изрази увереност, че с професионалните, организаторските и лидерските си качества Мутафчийски ще продължи да допринася за утвърждаването на ВМА като реномирано, модерно и ефективно здравно заведение. Вярвам, че ще допринесете да се запазят и да продължат да се развиват дългогодишните традиции на ВМА, каза президентът Радев. Той също така изрази увереност, че знанията и експертизата на Мутафчийски, придобити на лидерски позиции, ще бъдат гарант за издигане на авторитета на здравното заведение. От своя страна бригаден генерал Венцислав Мутафчийски отбеляза, че основна в управлението на ВМА е приемствеността, като добави, че съзнава отговорността пред себе си. В управлението на тази болница трябва да се гледа напред, не само да се задържат достигнатите позиции, да се надгражда, каза Мутафчийски. Той заяви, че няма да позволи да се опетни името на ВМА, на колегите му, както и неговото име и благодари за оказаното му доверие.", "date": "2018.02.22", "title": "Румен Радев назначи проф. Мутафчийски за шеф на ВМА"}
{"url": "http://www.faktor.bg/bg/articles/valna-ot-uchenicheski-demonstratsii-sreshtu-nasilieto-zalya-sasht", "text": "Вълна от демонстрации на ученици заля вчера Съединените щати от щата Аризона на югозапад до Мейн на североизток в знак на протест срещу насилието с огнестрелни оръжия и в памет на жертвите на стрелбата в гимназията в Паркланд, Флорида, предаде Асошиейтед прес. Протестите се разпространяваха от училище на училище и от щат на щат, като младежите споделяха плановете си за демонстрации в социалните мрежи. Някои от проявите продължаваха точно 17 минути, колкото на брой бяха убитите в Паркланд, посочва \"Дарик\".   Няколкостотин ученици от Мериленд не се явиха на занятия, за да направят митинг във Вашингтон. Стотици излизаха от училищните сгради за протест през обедната почивка в градове от Чикаго, Илинойс, до Остин, Тексас. По повод кръвопролитието във Флорида вчера президентът Доналд Тръмп обеща, че неговата администрация ще засили мерките за контрол върху хората, които придобиват огнестрелно оръжие.   \"Ние ще бъдем много строги с проверките на миналото, ние ще поставим много силен акцент върху проверките на душевното здраве\", каза той в Белия дом на среща с ученици, учители и родители, включително от гимназията във Флорида.", "date": "2018.02.22", "title": "Вълна от ученически демонстрации срещу насилието заля САЩ"}
{"url": "http://www.faktor.bg/bg/articles/novini/balgariya/grozdan-karadzhov-pri-tozi-monoliten-parlament-matematicheski-sa-nevazmozhno-predsrochni-izbori", "text": "Няма математическа възможност за предсрочни избори. Монолитно е съгласието в управлението и парламента, а и нямаме монолитна опозиция. Това не дава никакви предположения за предсрочни избори. Тази позиция изрази бившият депутат от Реформаторския блок Гроздан Караджов в студиото на Нова ТВ. По думите му БСП е монолитна по маргинални теми. Дясното говорене е иззето от ГРЕБ, а гласът на десните формации останали извън парламента – не се чува в медиите.  Това, че дясното не е представено в парламента остави  тежка криза и чувство у десните хора след изборите през 2017. Но никой от десните лидери не призна за грешките. Лидерският проблем продължава да се замита – никой не смее да изрече в какво сбъркахме,  за се стигне до това разединение.  Второ, от кръглите маси, които провеждаме, разбирам, че десния електорат се надява в нашето семейство да намерим разбирателство. Надявам се това да бъде осъзнато от лидерите на десните формации, посочи Караджов.  Той коментира и темата за електронното гласуване, което ЦИК предлага отново да бъде отложено за една година. По думите на Караджов именно РБ е натискал най-много електронното гласуване, когато е бил в парламента. Има редица проблеми, свързани с електронното гласуване, но всички са приложими при реалното гласуване – може да се манипулират и купуват гласове както и при стандартното гласуване. Не бива обаче те да бъдат използвани като аргументи, защо така една държава не може да върви напред. А това, което налага неговото въвеждане е, че имаме около 2 млн. българи, които са навън, населението на България е мобилно. А вече два пъти се отлага поради отсъствието на електронна идентификация.  Този тип гласуване е задължение на държавата. Тоест, стар проблем на държавата е, че когато нещо трябва да се случи от няколко институции, които трябва да си взаимодействат хоризонтално, ние фалираме. Бих могъл да спекулирам, че е политическо нежелание. Но според мен, когато няма дясна политическа формация, която да натиска, електронното гласуване ще се отлага, аргументира позицията си Гроздан Караджов.", "date": "2018.02.22", "title": "Гроздан Караджов: При този монолитен парламент математически са невъзможни предсрочни избори"}
{"url": "http://www.faktor.bg/bg/articles/novini/balgariya/yordan-tsonev-shte-se-saobrazim-s-vetoto-na-prezidenta-tova-e-v-interes-na-obshtestvoto", "text": "Ние приемаме, че президентът Радев трябва да бъде коректив на законодателството. Но вероятно качеството на законодателството е спаднало, след като връща толкова често законите. Това бе краткият коментар на депутата от ДПС Йордан Цонев по повод върнатия закон за КТБ от Румен Радев. Президентът  споделя целта ни – да се направи опит да бъдат върнати заграбени активи на банката. Но е несъгласен по отношение на три от нормите, защото имат ретроактивно действие, уточни Цонев. Искам обаче да поясня, че с този закон ние нищо не въвеждаме. Този закон дава правен способ на синдиците при определени обстоятелство да бъдат върнати определени активи, тоест да направи осребряването. Ако съдът се произнесе по определен начин по отношение на направените цесии, синдиците да могат да възпрепятстват вторичното разграбване на КТБ, обясни смисъла на закона един от авторите му. По думите на Цонев президентът посочва още нещо – настоява обществото да има по-голяма яснота от правните последици при прилагането на закона.  Ще отговорим положително на това искане на президента, екипът ще се съобрази с него, защото забележките му отразяват обществения интерес, отбеляза депутатът от ДПС. Запитан кои са хората в екипа на Пеевски, той отбеляза: \"Когато идвам в студиото на Нова, вече не се питам дали ще говорим за колегата Пеевски, сигурен съм. На въпрос продължава ли премиерът да се среща с Пеевски, Йордан Цонев бе лаконичен: На този въпрос г-н Пеевски отговори точно. Но моят коментар е относно недобрия тон между институциите. ДПС никога не се е замесвал в такъв спор, това не е добре за обществото и държавата. Няма да влезем в този тон – на размяна на реплики между президент и премиер, който ние в ДПС не одобряваме, защото не е в полза на държавата и гражданите.  Той отново повтори, че словото на Доган бил коледен подарък към всички институции, защото той е изразил загриженост за стабилността на България. Този подарък бил и за президента, защото и от него зависи сигурността и стабилността в страната.  Ние сме гласували за президента Радев, ние имаме високи очаквания и мисля, че той ги изпълнява, посочи още Йордан Цонев.", "date": "2018.02.22", "title": "Йордан Цонев: Когато идвам в Нова ТВ, вече не питам ще говорим ли за Пеевски, сигурен съм"}
{"url": "http://www.faktor.bg/bg/articles/eksperti-shte-obsazhdat-otnovo-distantsionnoto-glasuvane", "text": "Отново дискусия за дистанционното гласуване и все по неясната му съдба в България. След проведени вече 3 симулации, днес за пореден път се събира общественият съвет към Централната избирателна комисия. Засега финансовото министерство все още не е осигурило на комисията необходимите средства за купуване на машини, с които да бъде обезпечен дистанционния машинен вот. През тази година няма планиран национален вот и по тази причина не е предвиден бюджет за подобен тип гласуване.", "date": "2018.02.22", "title": "Експерти ще обсъждат отново дистанционното гласуване"}
{"url": "http://www.faktor.bg/bg/articles/novini/svyat/sasht-albaniya-da-izbyagva-lekomisleni-izyavleniya-za-kosovo", "text": "САЩ призоваха Албания да избягва лекомислени изявления за Косово.  Повод е изявление на албанския премиер Еди Рама, че не е изключено един ден Косово и Албания да имат общ президент и обща политика за сигурност, с което той разгневи Белград, предаде Ройтерс.  Агенцията припомни, че Сърбия проявява чувствителност към всички намеци за обединение между Албания и бившата сръбска провинция Косово.  Рама направи изявлението си пред косовския парламент в Прищина в неделя, на 10-ата годишнина от обявяването на независимостта на областта от Белград.  По-късно той заяви, че изявлението му е било извадено от контекста, но Сърбия го обвини в опит за създаване на Велика Албания, а ЕС заяви, че подобни изявления не помагат за установяването на добросъседски отношения в региона. Посолството на САЩ в Тирана изрази разочарование от изявлението на Рама.  \"Лекомислените изявления, намекващи за обединение не помагат и дори вредят на отношенията между Албания и съседите й. Призоваваме всички лидери да бъдат добри съседи и да се откажат от водещия към разделение език на миналото\", се казва в изявлението.", "date": "2018.02.22", "title": "САЩ: Албания да избягва \"лекомислени\" изявления за Косово"}
{"url": "http://www.faktor.bg/bg/articles/zakonproekt-za-migrantite-izvadi-na-protesti-hilyadi-v-parizh", "text": "Неправителствени организации, адвокати, служители от имиграционната служба организираха протест в центъра на Париж - от площад Сен Мишел шествието се отправи към Националното събрание. Към тях се присъединиха много граждани и имигранти във Франция. Имиграционната служба обяви стачка, която е първата от пет години насам. Причината - законопроект за имиграцията, внесен от вътрешния министър Жерар Колон. Протестираме с искане за по-добро отношение към търсещите убежище и за качествени юридически процедури от началото до края - тоест от пристигането във Франция на търсещия убежище до вземането на решение от администрацията или френското правосъдие, обясняват участниците в протеста.  Според текста на законопроекта се удължава срока на задържане на нелегалните имигранти - от 45 на 90 дни. Предвижда се съкращаване на срока за проучване на молбите за убежище от 1 година на 6 месеца. Незаконното преминаване на границите ще се смята за престъпление и ще се наказва с една година затвор или глоби.  Работих в различни градове, всеки ден, като всеки един човек във Франция, но работя безплатно, нямам пари, нямам нищо. Чакам решението на моята молба за убежище от две години. Говорих с моя адвокат и той ми каза, че трябва да чакам още - шест месеца, може би година... Защо? За какво?, пита Мусем, който кандидатства за убежище във Франция. Според анкета, французите като цяло приемат правото на убежище, но 63% от запитаните смятат, че в страната има твърде много имигранти, а едва 37 на сто одобряват действията на президента Еманюел Макрон за имиграцията.", "date": "2018.02.22", "title": "Законпроект за мигрантите извади стотици на протест в Париж"}
{"url": "http://www.faktor.bg/bg/articles/novini/balgariya/d-glavchev-vidya-che-tsyalata-parlamentarna-grupa-na-bsp-stoi-zad-pozitsiite-na-zhablyanov", "text": "\"Доста е елементарно да се каже, че отстраняването на Валери Жаблянов е реванш за моята оставка\", коментира пред БНТ Димитър Главчев.  До  гласуване за отстраняване на депутата се стигна, след като Жаблянов определи в декларация Народния съд като \"необходимо правосъдие\".  \"Случая беше много по-различен. Самият аз си подадох оставка, а Жаблянов отиде на гласуване от народните представители. С гласуването си в подкрепа за Жаблянов се видя, че цялата парламентарна група на БСП стои зад това, което той направи\", каза той.  \"С него имахме чудесни колегиални отношения, но става въпрос за политическа изява и неглижиране на решение на Народното събрание\" допълни депутатът.  \"Народните представители, които коват законите, трябва да ги спазват\", каза още Главчев по темата.  \"Президентът акцентира върху правомощията си за полагане на вето. Той има и други функции, но явно предпочита да набляга основно на тази\", заяви по темата за наложеното президентско вето върху Закона за банковата несъстоятелност от президента Румен Радев.", "date": "2018.02.22", "title": "Главчев: Видя се, че цялата парламентарна група на БСП стои зад позициите на Жаблянов"}
{"url": "http://www.faktor.bg/bg/articles/oon-nastoyava-za-spirane-na-boevete-v-siriya", "text": "Съветът за сигурност на ООН ще обсъди днес проекторезолюция за 30-дневно спиране на боевете в Сирия. Целта е да бъде доставена хуманитарна помощ на милиони нуждаещи се и да бъдат транспортирани тежко болните и ранените. От примирието обаче са изключени нападения срещу бойците от групировките ИДИЛ, „Ал Кайда\" и фронта „Ан Нусра\". Генералният секретар на ООН Антонио Гутереш призова за незабавно спиране на военните действия в Източна Гута и оказване на хуманитарна помощ на населението. Той заяви, че този анклав недалеч от Дамаск се е превърнал в ад на земята. От неделя вечерта досега по време на бомбардировка на правителствените сили в Източна Гута са загинали повече от 300 цивилни.", "date": "2018.02.22", "title": "Гутереш: Анклавът Източна Гута се е превърнал в ад на земята"}
{"url": "http://www.faktor.bg/bg/articles/sotsialist-sezirame-konstitutsionni-sad-za-otstranyavaneto-na-zhablyanov", "text": "Ще сезираме Конституционния съд за отстраняването на Валери Жаблянов. Това заяви в пряко включване на БНТ от парламента депутатът от БСП Станислав Владимиров. Той допълни, че мотивите за отстраняването на Жаблянов са неоснователни. \"Всички разбрахме, че това е политическа саморазправа.\" Владимиров направи манипулативните внушения, че има фиксация върху Валери Жаблянов, целяща политически реванш за оставката на Димитър Главчев. По думите му ГЕРБ се опитват да спечелят кратки, конюктурни дивиденти, като връщат темата за антикомунизма.  Така наречените „десни сили\" останаха извън парламента и ГЕРБ се опитват да оберат този вот, но има едно отвратително дежа вю за късните СДС, когато те бяха изключително крайни и кресливи и поставяха този дебат, посочи Владимиров. Той заяви, че президентът действа премерено по чувствителните теми и налагането на вето, а вчерашното му вето върху Закона за банковата несъстоятелност е навременно, защото предложеното законодателството има несъвършенства. По темата КТБ това не е първото законодателство, но ефектът не е добър, смята също така депутатът от левицата.", "date": "2018.02.22", "title": "Социалист: Отстраняването на Жаблянов е политическа саморазправа"}
{"url": "http://www.faktor.bg/bg/articles/novini/svyat/3-602-naemnitsi-ima-v-chvk-vagner-izdrazhkata-im-e-17-4-miliarda-rubli", "text": "По данни от февруари 2018 година в частната военна компания \"Вагнер\" участват минимум 3602 души, съобщава порталът Republic, като се позовава на официални документи. В тях са посочени личните номера на наемниците и последният пореден номер е 3602. Източници на изданието са потвърдили, че наемниците от ЧВК \"Вагнер\" получават точно такива жетони. По-рано тази седмица ВВС разказа за смъртта в Сирия на наемника Евгений Аликов с жетон номер М-3601. В края на септември миналата гфодина родителите му са получили тялото на сина си и документите му от болница в Хама и от руското посолство в Дамаск. По данни на Republic, в ЧВК \"Вагнер\" участват бивши военни и ветерани от така наречените \"вътрешни войни\". По данни на агенция Reuters, за издръжкана на \"вагнеровци\" са били необходими 17,4 милиарда рубли. За произхода на тези пари не е известно нищо. Според разследване на \"фонтанка.ру\" ЧВК \"Вагнер\" има няколко частни \"инвеститори\", твърди се че разходите се покриват и от сирийското правителство. Съществува и версията, че спонсор на частната армия е близкия до Путин бизнесмен Евгений Пригожин. Трябва да припомним, че дейността на частните военни компании е незаконна според руското законодателство, а Русия не признава тяхното съществуване.", "date": "2018.02.22", "title": "3 602 наемници има в ЧВК \"Вагнер\", издръжката им е 17,4 милиарда рубли"}
{"url": "http://www.faktor.bg/bg/articles/novini/svyat/pilotite-na-er-frans-stachkuvat", "text": "Забавяния и нарушения в разписанието на полетите на „Ер Франс“ се очакват днес заради стачка на пилотите, които искат по-високи заплати. Протестът ще засегне една четвърт от планираните полети, съобщи авиокомпанията. Стачката е свикана от синдикатите, като освен пилотите, ще се включат стюардесите и наземният персонал. Те настояват за 6-процентно увеличение на заплатите, но компанията отхвърля исканията им.", "date": "2018.02.22", "title": "Пилотите на \"Ер Франс\" стачкуват"}
{"url": "http://www.faktor.bg/bg/articles/novini/balgariya/oblachno-i-dazhd-na-mesta-mokar-snyag", "text": "Времето ще се задържи почти без промяна. Ще бъде облачно на много места с превалявания от дъжд, а в Северна България и планинските райони от дъжд и сняг.  Почти без валежи, в следобедните часове и с разкъсвания на облачността, ще бъде времето над Югозападна България.  Ще продължи да духа слаб, в Дунавската равнина и Източна България умерен североизточен вятър.  Минималните температури ще са между 0 и 5, максималните между 1 и 6, в югозападните райони до 10-11 градуса.", "date": "2018.02.22", "title": "Облачно и дъжд, на места-мокър сняг"}
{"url": "http://www.faktor.bg/bg/articles/novini/svyat/mazh-hvarli-bomba-sreshtu-amerikanskoto-posolstvo-v-cherna-gora-i-se-samovzrivi", "text": "Неизвестен нападател е хвърлил експлозив, най-вероятно граната, по американското посолство в черногорската столица Подгорица, след което се е самовзривил, съобщава „Ройтерс“.  Нападението е извършено в 1.30 сутринта.  Нападателят е неизвестен.  Не се съобщава за други пострадали, както и за евентуални щети от експлозията.    Информацията беше потвърдена официално от правителството на Черна гора. От там уточняват, че неизвестният е хвърлил взривно устройство на пресечка близо до спортния център на американското посолство. След това се е самоубил, отново използвайки експлозив.", "date": "2018.02.22", "title": "Мъж хвърли бомба срещу американското посолство в Черна гора и се самовзриви"}
{"url": "http://www.faktor.bg/bg/articles/novini/balgariya/zemetresenie-kray-asenovgrad-posledvaha-20-vtorichni-trusa", "text": "Земетресение с магнитуд 4.6 по скалата на Рихтер е регистрирано в района на Асеновград.  Земният трус е регистриран в 01.41 часа тази нощ на около 2 километра от Асеновград и на дълбочина от 14 км.  По първоначална информация земетресението е усетено, както в Пловдив, така и в София и други населени места. \"Има повторяемост на такъв тип земетресения средно през около 10 години. Това е хубаво, защото така земята се разтоварва\", обясни пред бТВ сеизмологът от БАН проф. Емил Ботев  Той посочи, че това е един от най-сеизмично активните райони на нашата страна с подобни земетресения на около 10 години.  По думите му, имало е над 20 афтършока. Само един от тях – със сила около 3, е бил усетен от хората.   Той, като припомни, че през 1928 г. е имало трус от 7 по Рихтер.  Трус от 5 по Рихтер е усетен в района на Йонийско море на 300 километра от Атина 3 минути след този в България, сочат данните на Европейския сеизмологичен център. Засега няма данни за пострадали и материални щети.", "date": "2018.02.22", "title": "Земетресение край Асеновград, последваха 20 вторични труса"}
