{"url": "https://www.faktor.bg/bg/articles/novini/balgariya/d-daritkova-nalaga-se-da-promenim-chast-ot-praktikite-i-politikite-za-da-si-varnem-doverieto-na-horata", "text": "\"Беше важно да се приемат промените в устава на ГЕРБ, които преди това бяха обсъдени и дискутирани в структурите. ГЕРБ категорично се променя, защото през юли ще отчетем 10 години парламентарно присъствие, налага се да променим част от практиките и политиките\", заяви пред БНТ председателят на ПГ на ГЕРБ Даниела Дариткова. \"ГЕРБ се вслушва в гласа на обществото и това ни дава възможност да получаваме доверието на хората. Трябва да се върнем към търсене на максимална справедливост в обществото и това наложи промените, които настъпиха, за да вдъхнем доверие към себе си\", коментира тя. \"Трябва да анализираме ситуациите на място и това прави в момента ИК-кои кметове отговарят на принципите и политиките на ГЕРБ, защото местните избори са едни от най-важните\", каза още тя. По думите и, намаляването на партийната субсидия не е свързано с местните избори и припомни, че ГЕРБ е предложил това да стане още след референдума преди две години. \"Ние се съобразихме с аргументите на ЦИК  и сме убедени, че ако искаме да гарантираме на гражданите честни избори трябва да отменим машинното гласуване\", категорична е Дариткова. \"Машинното гласуване се ползва само в три европейски страни, а в много други страни са се отказали\", даде пример тя.", "date": "2019.07.12", "title": "Д. Дариткова: Налага се да променим част от практиките и политиките, за да си върнем доверието на хората"}
{"url": "https://www.faktor.bg/bg/articles/novini/balgariya/ya-todorov-sledvashtiyat-glaven-obvinitel-da-bade-izlachen-ot-sredite-na-prokuraturata", "text": "„Президентът няма право да поставя критерии, но той не го е и правил. Президентът е искал да придобие преки впечатления от различни институции. Това заяви бившият председателя на Етичната комисия в прокурорската колегия на ВСС Ясен Тодоров пред бТВ. По думите му преди избора на нов главен прокурор се поражда проблем от факта, че хората, които имат право да го номинират са намалени наполовина. Друга пречка е това, че министърът на правосъдието отказал да направи номинация, вероятно, за да не се породи съмнение, че се намесва в избора. Според Тодоров, обаче Данаил Кирилов трябвало да преосмисли решението си, защото така щяло да има по-голям елемент на състезателност.  „Виждам поне три основателни причини, следващият главен прокурор да бъде излъчен от средите на прокуратурата. Едната причина е еволюционна, втората е чисто законова, а третата - инерцията, набрана от прокуратурата, да не спира. Спрягат се доста имена, дори и на жена. В никакъв случай обаче не допускам главен прокурор да е жена, защото натискът е огромен“, стана ясно от думите му. „КПКОНПИ е сбор от няколко органа, има някакви обобщени резултати, но генерални не могат да се правят. Когато си на висок пост ветровете те брулят много. Няма как да няма атаки“, обясни Ясен Тодоров критиките срещу шефът на разследващия орган. „Прокуратурата работи доста активно, колегите са много натоварени“, увери той. „Резултатите по някои дела ги има“, категоричен е Тодоров. Той разкри още, че съдиите във ВСС са малко и изнемогват. „Това пречи на качеството на работата. Щатът трябва да се увеличи“, смята Тодоров.", "date": "2019.07.12", "title": "Я. Тодоров: Следващият главен обвинител да бъде излъчен от средите на прокуратурата"}
{"url": "https://www.faktor.bg/bg/articles/novini/balgariya/sds-sagata-s-postoyannoto-otlagane-na-zakupuvaneto-na-boyni-samoleti-tryabva-da-priklyuchi-vednazh-zavinagi", "text": "\"Одобреният от правителството доклад за покупка на изтребители F-16 за българските Военновъздушни сили е стратегически важна и правилна за България стъпка. Страната ни е част от НАТО, но трябва да има и собствен ресурс да обезпечава националната сигурност и да защитава българските граници не само по суша и вода, но и по въздух\", се казва в позиция на Съюза на демократичните сили.  \"Темата с изтребителите за българската армия не може да бъде разглеждана само в икономически или технически аспект, както се опитва БСП. Тази тема е свързана със стратегическо партньорство и политическа воля да го продължим с нашите съюзници от Северноатлантическия пакт. Опитите да се дискредитира сделката от страна на опозиционните  сили не е безобиден и ни кара да се съмняваме, че са убедени евроатлантици, за каквито се представят\", коментират от партията. Националните интереси  на България не трябва да имат политически цвят. Докато БСП и сателитите й не го осъзнаят, не можем да постигнем това, от което се нуждаем най-много – национално съгласие по стратегическите за държавата въпроси. Сагата с постоянното отлагане на закупуването на бойни самолети трябва да приключи веднъж завинаги. Опитът за провал на сделката от страна на русофилските партии ни кара да си мислим, че тяхното желание е да продължим да наливаме пари в поддръжката на старите руски самолети с изчерпан ресурс и несъвместимост с евроатлантическите стандарти\", се казва още в позицията. \"Може би F-16C/D Block 70 са най-скъпите, но и най-добрите и масово използвани в Алианса. Тези самолети, по мнение на експерти, са по-добри от \"Грипен-С\", които ни  предлагаше Швеция, най-вече с най-съвременния си радар. Освен това могат да носят по-голям тонаж въоръжение, повече точки за подкачване на въоръжение, много по-голяма скороподемност.  Американските изтребители имат и много по-голям жизнен цикъл - на Ф-16 блок 70 се дават 12 000 часа, а на \"Грипен-С\" - 8000 часа\". \"На призивите на някои политици – русофили, които иронично призовават „Големия брат“ да ни подари тези самолети, припомняме, че Варшавският договор също не ни е подарявал нищо, напротив – плащахме си прескъпо не само с пари, но и с нещо много по-ценно – с отнетата ни свобода зад Желязната завеса\", завъйршва позицията на СДС.", "date": "2019.07.12", "title": "СДС: Сагата с постоянното отлагане на закупуването на бойни самолети трябва да приключи веднъж завинаги"}
{"url": "https://www.faktor.bg/bg/articles/frantsiya-pusna-na-voda-nova-atomna-podvodnitsa", "text": "На церемония в Шербур (Северозападна Франция) днес президентът Еманюел Макрон официално пусна на вода новата френска атомна подводница \"Сюфрен\" - първата от шест атомни щурмови подводници, които са многоцелеви и по-трудно откриваеми, предаде Франс прес. Президентът пусна на вода 90-метровата подводница пред 700 гости, придружен от двама служители на корабостроителната компания \"Навал груп\" и двама членове на екипажа на съда. На церемонията присъства австралийският министър на отбраната Линда Рейнолдс, чиято страна купи 12 от тези подводници от клас \"Баракуда\" в конвенционалната им версия с дизелово-електрическо задвижване. Сред гостите имаше няколко чуждестранни делегации. На събитието присъстваше и бившият френски премиер и бивш кмет на Шербур Бернар Казньов. Държавният глава се срещна с членове на екипажа и производствените екипи. Той разгледа и помещенията за екипажа. Подводниците от клас \"Баракуда\" заменят предишно поколение съдове от клас \"Рюби\" (\"Рубин\"). \"Сюфрен\" може да плава напълно автономно 70 дни (при 45 за \"Рюби\") на дълбочина 350 м. Освен противокорабни ракети и нови торпеда, подводницата ще носи крилати ракети (MdCN) с обсег 1000 км и ще може да разполага специални сили, използващи подводен скутер.", "date": "2019.07.12", "title": "Франция пусна на вода нова 90-метрова щурмова атомна подводница"}
{"url": "https://www.faktor.bg/bg/articles/novini/balgariya/d-atanasova-mashinite-ne-garantirat-chestnostta-na-izborite", "text": "\"Машини се използват експериментално при гласуването от 5 години и дебатът се води през цялото това време. Не е вярно, както твърдят от БСП, че такова обсъждане не е имало\", заяви пред БНТ депутатът от ГЕРБ Десислава Атанасова. \"Не знаем откъде дойде промяната в позицията на ДПС, само преди дни те заявиха, че ще подкрепят ГЕРБ\", каза още тя. \"Всички политически партии са запознати с доклада на ЦИК, която посочва проблеми при гласуването с машини, съставянето на протоколите, както и цената на един глас при гласуването. Освен това не е вярно, че машинното гласуване е отменено, то няма да важи само за определен тип избори. Причините са видими за всички и ясно. Има проблеми и те могат до доведат до съмнение в честността на изборите. Нещо повече, един глас с машина струва 58 лв., а с хартиена бюлетина-под 1 лев\", коментира тя. \"Има нужда от много по-подготвени хора в секционните комисии\", призна Атанасова. \"Машините не са гаранция за честността на изборите\", категорична беше Атанасова.", "date": "2019.07.12", "title": "Д. Атанасова: Машините не гарантират честността на изборите"}
{"url": "https://www.faktor.bg/bg/articles/revizoro-bitkata-s-nelegalnite-fabriki-shte-e-golyama-koy-izpuska-takiva-pari", "text": "Очаквам да се задържат сегашните нива при борбата с контрабандата на цигари, но очаквам това да се случи и при горивата, каза в предаването \"Още от деня\" по БНТ председателят на Комисията за наблюдение на приходните агенции и борба със сивата икономика и контрабандата Емил Димитров-Ревизоро. 14 млрд. лева за последните четири години са извадени на светло, разкрити са 30 фабрики за нелегални цигари, заяви той. Онзи ден ме попитаха защо полицаите са отишли в една от разкритите фабрики за нелегални цигари с автомати. Аз питам – при този, който има нелегален бизнес за милиони, с водни пистолетчета ли да отидат, посочи Димитров. По думите му престъпният бизнес с нелегални цигари няма как да съществува без политически протекции. Сигурен съм, че ще се продължи по веригата и че след разкриването на фабриките за нелегални цигари много хора ще страдат, подчерта Ревизоро. Една такава фабрика печели около 200 млн. лева на година. Никой не иска да изпусне такива пари и битката ще е голяма, каза още Емил Димитров.", "date": "2019.07.12", "title": "Ревизоро: Битката с нелегалните фабрики ще е голяма, кой изпуска такива пари?"}
{"url": "https://www.faktor.bg/bg/articles/prez-uikenda-zapochva-golyama-operatsiya-po-deportirane-na-nezakonni-imigranti-v-sasht", "text": "Американският президент Доналд Тръмп потвърди днес, че през уикенда ще бъде предприета мащабна операция по депортиране на незаконни имигранти, предадоха световните агенции, цитирани от БТА. Пред журналисти в градината на Белия дом Тръмп заяви, че тези хора са дошли незаконно и антиимиграционната полиция ще ги върне в страните им. Президентът съобщи за планираната вълна от арести първо на 21 юни, но операцията беше отложена с две седмици, за да се даде време на Конгреса да се опита да постигне компромис за мерките за сигурност по границата с Мексико. В. \"Ню Йорк таймс\" съобщи в четвъртък, че в неделя в около 10 града ще започнат полицейски проверки срещу незаконната имиграция. На първо време ще бъдат засегнати около 2000 семейства. Демократическата опозиция разкритикува тази операция, която според нея застрашава хора, които са се установили в САЩ отдавна и са създали там семейства. Според \"Ню Йорк таймс\" обект на операцията са хора, пристигнали в САЩ наскоро. Документите им за получаване на статут са били подадени в края на 2018 г., а през февруари тези хора са били уведомени, че подлежат на експулсиране. Няколко организации внесоха в четвъртък апелации в нюйоркски съд за анулиране на заповедите за експулсиране. Те настояха също арестуваните незаконните имигранти да бъдат изслушани от имиграционен съдия, който да реши каква да е съдбата им. В понеделник Тръмп ще се срещне в Белия дом с президента на Гватемала - една от трите страни (заедно със Салвадор и Хондурас), от които идват повечето мигранти в последните години.", "date": "2019.07.12", "title": "През уикенда започва голяма операция по депортиране на незаконни имигранти в САЩ"}
{"url": "https://www.faktor.bg/bg/articles/ministarat-na-truda-na-sasht-podade-ostavka", "text": "Американският министър на труда Алекс Акоста подава оставка заради критики към него за случая с финансиста Джефри Епстайн, обвинен в трафик на непълнолетни с цел сексуална експлоатация, предаде АФП. Акоста (50 г.) е бивш прокурор от Флорида и бе изправен пред призиви да се оттегли след постигнатата сделка, според която Епстайн ще лежи в затвора едва 13 месеца. Позвъних на президента тази сутрин и му казах, че смятам за правилно да се оттегля, заяви Акоста заедно с президента Доналд Тръмп в Белия дом. Епстайн (66 г.) бе обвинен от прокуратурата в Ню Йорк в трафик на непълнолетни с цел сексуална експлоатация. Ако бъде признат за виновен, той е заплашен от 45 години затвор. Тръмп, който защити Акоста след ареста на финансиста, го описа като \"страхотен талант и министър\", който е свършил много добра работа. На негово място ще бъде назначен временно заместник-министърът Патрик Пизела. Според прокуратурата Епстайн е експлоатирал сексуално десетки млади момичета, някои на възраст 14 г., в домовете си в Манхатън и Палм Бийч, Флорида. Акоста бе засипан от репортерски въпроси в сряда за своята роля в случая и леката присъда на Епстайн, докато е бил федерален прокурор във Флорида, отбелязва БНР.", "date": "2019.07.12", "title": "Министърът на труда на САЩ подаде оставка"}
{"url": "https://www.faktor.bg/bg/articles/novini/svyat/orban-poiska-es-da-spre-finansiraneto-na-nepravitelstveni-organizatsii", "text": "Премиерът на Унгария Виктор Орбан, който е твърд противник на миграцията, заяви днес, че ЕС трябва да престане да финансира неправителствени организации, предаде ДПА. \"Групи на гражданското общество или представящи се за групи на гражданското общество, финансирани и организирани по непрозрачни начини, са опората на политиците, които подкрепят миграцията\", каза той пред унгарското национално радио. Според Според Орбан такива групи действат против волята на мнозинството избиратели и са \" агресивни, плуват в пари, а зад себе си имат международна мрежа\".  Както често прави в изявленията си, Орбан посочи като главен виновник милиардера филантроп от унгарски произход Джордж Сорос. Съгласно нов закон неправителствените организации в Унгария, които помагат на мигранти и бежанци, са облагани с 25-процентен данък, а някои от дейностите им са криминализирани, припомня ДПА, цитирана от БТА.", "date": "2019.07.12", "title": "Орбан поиска ЕС да спре финансирането на неправителствени организации"}
{"url": "https://www.faktor.bg/bg/articles/novini/svyat/yunker-ostavi-rumaniya-i-estoniya-bez-resori-v-ek", "text": "Председателят на Европейската комисия Жан-Клод Юнкер остави без ресори в Европейската комисия двамата нови еврокомисари, изпратени от Румъния и от Естония. Кадри Симсон от Естония и румънецът Йоан Мирча Пашку трябва да заменят до края на октомври напусналите, за да станат евродепутати Андрус Ансип и Корина Крецу. Двамата бяха номинирани от своите правителства въпреки, че Юнкер ги помоли да не изпращат замяна, тъй като до края на мандата на Еврокомисията няма много време, повечето работа е приключена и те няма какво да правят. В писмо до страните членки Юнкер апелира те да икономисат и около 2 милиона евро на данъкоплатците - толкова ще струва наемането на служители за два комисарски кабинета, заплатите на еврокомисарите и доживотните пенсии, които те ще получават за трите си месеца служба. Страните членки не се вслушаха в молбата, като Естония обясни, че Кадри Симсон, която е бивш икономически министър ще бъде кандидат за еврокомисар и за следващата Европейска комисия, съобщи Днес.бг. След като днес се срещна с двамата кандидати за еврокомисари Юнкер съобщи, че е решил да не им дава ресори, тъй като нямало време да навлязат в тях. Досега Естония имаше вицепрезидентско място в Еврокомисията и дигиталния пазар, а Румъния - държеше еврофондовете. Двете портфолиа обаче бяха дадени на словака Марош Шефчович, който освен за енергетиката, вече отговаря и за цифровизацията. Австриецът Йоханес Хан пък прибави към разширяването и еврофондовете. За първи път в историята еврокомисари са оставени без ресори. Те ще могат да помагат на колегите си в Комисията и да участват в седмичните й заседания, но няма да работят по собствени досиета. “Председателят реши да не определя специфични ресори на двамата кандидати за комисари предвид малкото време, оставащо до края на мандата. Те ще могат обаче да участват в общите дейности и да участват в екипите по проекти”, съобщи Комисията. Във вторник Съветът на председателите на комисии в Европейския парламент ще организира изслушвания с Кадри Симсон и Йоан Мирча Пашку, а в четвъртък евродепутатите ще гласуват кандидатурите им, след което те ще бъдат официално назначени от Съвета за членове на Европейската комисия. Според европейското законодателство всяка страна член на ЕС има свой представител в Европейската комисия. Той се номинира от националното правителство, но председателят на Комисията разпределя ресорите, след интервю с кандидатите. След това те се явяват на изслушване в парламента, който може да ги одобри или да ги отхвърли, както стана с българската кандидатура на Румяна Желева. При влизането на България и Румъния в ЕС по средата на първия мандат на комисията на Жозе-Мануел Барозу, той раздели вече съществуващи ресори и така България получи защитата на потребителите, а Румъния - културата. Дотогава те бяха части от по-големи ресори, държани от други комисари. Прочети още на: https://www.dnes.bg/eu/2019/07/12/iunker-ostavi-rumyniia-i-estoniia-bez-resori-v-ek.416341", "date": "2019.07.12", "title": "Юнкер остави Румъния и Естония без ресори в ЕК"}
{"url": "https://www.faktor.bg/bg/articles/mon-sedmoklasnitsite-s-po-visok-bal-na-izpitite-tazi-godina", "text": "Тази година се повишиха баловете за кандидатстване след 7-ми клас. За всичко това има три фактора - ученикът, силно мотивираният родител и учителят. Разбира се зад този труд стои и малко късмет. Това каза Ваня Кастрева, началник на Регионално управление на образованието – София-град по повод класирането за гимназиите, което излезе вчера.  СМГ по традиция е с най-висок бал. Най-желаната паралелка с математика и немски е с много висок най-нисък бал - 490.5. Момичето с най-висок бал 500 е избрала да се запише в I АЕГ в София, посочи експертът от МОН. Тези ученици, които са класирани на първото си желание, трябва да отидат и да се запишат в училището, в което са класирани. Трябва да носят със себе си оригинала на свидетелството за завършено основно образование и там, където е необходимо - в професионалните гимназии, да носят и оригинала на медицинско удостоверение, каза Ваня Кастрева. Всички останали могат да подадат заявление за втори етап на класирането. Желанията остават подредени по същия начин и те ще имат шанса при ученик, които не се е записал, да се придвижат по-напред във своите желания или да останат на същото място. СМГ по традиция е с най-висок бал. Най-желаната паралелка с математика и немски е с много висок най-нисък бал - 490.5. Момичето с най-висок бал 500 е избрала да се запише в I АЕГ в София.", "date": "2019.07.12", "title": "МОН: Седмокласниците тази година с по-висок бал на изпитите за елитни гимназии"}
{"url": "https://www.faktor.bg/bg/articles/balgarite-s-pravo-na-obezshtetenie-sled-bedstviyata-na-halkidiki", "text": "Българските граждани, собственици на имоти в пострадалите райони на полуостров Халкидики, също имат право на обезщетение. Това съобщи за в. \"Труд\" Мартина Георгива, български адвокат в Солун. \"Необходимо е щетите да се заснемат, да се направи оценка и се посети компетентното кметство\", допълни още адвокат Георгиева. Мощни ветрове със скорост 100 км/ч, проливни дъждове и градушки поразиха полуостров Халкидики в сряда вечерта. Най-малко 7 души бяха убити, а над 100 ранени. Властите обявиха извънредно положение. Повече от 24 часа след бедствието в Северна Гърция все още без ток и вода са част от населените места. Част от пътищата в района на Халкидики остават труднопроходими, най-вече заради паднали електрически стълбове с високо напрежение. А на фона на водното бедствие на север, в южната част на страната бушуват най- малко 5 големи пожара. Високите температури, сушата и силните ветрове се смятат за причина за разпалването на огнищата. Най-големи проблеми на огнеборците създават пожари, пламнали на Пелопонес, Атина и залива Ламия. През последните часове те са били локализирани, работи се по пълното им потушаване.", "date": "2019.07.12", "title": "Българи, собственици на имоти, с право на обезщетение след бедствията на Халкидики"}
{"url": "https://www.faktor.bg/bg/articles/izraelskiyat-kanal-2-izgoniha-s-ritnitsi-nashi-turisti-ot-balgarski-hotel", "text": "Нов чутовен скандал с чуждестранни туристи избухна на българското Черноморие, както стана традиция. Този път летовници от Израел бяха изгонени от хотел с ритници. Информацията беше съобщена от израелската телевизия \"Канал 2\", която излъчи и кадри от инцидента, снимани с телефон, предаде \"България он Ер\". Случката се е разиграла преди около седмица.  Когато туристите пристигнали в хотела се оказало, че апартаментът, който са резервирали, бил зает. Стигнало се е до скандал, а служителите на хотела отвърнали на гостите с насилие. Единият обаче се стоварва по гръб на пода. Израелската телевизия не съобщава името на хотела, а управителят му твърди, че към него също е упражнено насилие. Туроператорът настанил израелските туристи в друг хотел, където те прекарали планираната си почивка.", "date": "2019.07.12", "title": "Израелският \"Канал 2\": Изгониха с ритници наши туристи от български хотел"}
{"url": "https://www.faktor.bg/bg/articles/folksvagen-izbra-turtsiya-pred-balgariya-za-noviya-si-zavod", "text": "Германският автомобилен гигант \"Фолксваген\" ще построи новия си завод в Турция. Решението е било взето снощи на заседание на Надзорния съвет на компанията, съобщава dir.bg.  По информация на изданието Automotive News, за избора на Турция са надделяли представителите на Катар в борда на \"Фолксваген\". Катарската държава държи 17 процента от акциите на германския концерн. Новият завод, който ще произвежда коли от марките \"Фолксваген\", \"Шкода\" и \"Сеат\" ще бъде издигнат край град Измир. Според предварителните разчети, заводът ще отвори през 2022/2023 година с годишен капацитет от над 350 000 автомобила.", "date": "2019.07.12", "title": "\"Фолксваген\" избра Турция пред България за новия си завод"}
{"url": "https://www.faktor.bg/bg/articles/pognaha-sobstvenika-na-hotela-v-koyto-nabiha-izraelski-turisti", "text": "Министерството на туризма и КЗП са проверили комплекс в к.к. „Слънчев бряг“ по сигнал за забавяне на резервация на туристи. Това съобщиха от пресцентъра на Министерството на туризма по повод медийни публикации за български хотелиер, който напада израелски туристи в к.к. „Слънчев бряг“ заради спор около забавяне на резервация в хотела. Експерти от Министерството на туризма, заедно със служители на Комисията за защита на потребителите са били на място, за да установят дали е била забавена резервацията. Проверка е направена и по отношение на туроператора, който е имал ангажимент към туристите. Резултатите от проверката ще бъдат обявени по-късно.", "date": "2019.07.12", "title": "Погнаха собственика на хотела, в който набиха израелски туристи"}
{"url": "https://www.faktor.bg/bg/articles/ikonomika/biznes/-huavey-gotova-da-podpishe-sporazumenie-za-neshpionazh-s-vsyaka-darzhava", "text": "Китайският технологичен гигант \"Хуавей\" (Huawei) заяви в петък, че компанията има желание да подпише споразумение за \"нешпионаж\" с която и да е държава, за да гарантира, че нейното оборудването няма да бъде използвано за шпионаж. \"Хуавей\" никога няма да започне да събира разузнавателни данни, оборудването на \"Хуавей\" никога не е имало и никога няма да има така наречените \"задни вратички\", заяви председателят на борда на технологичния гигант Лиан Хуа. \"Ние се придържаме към принципа, че клиентите са от първостепенно значение и никога няма да навредим на нашите потребители. Поемаме ангажимент, че \"Хуавей\" е готова да подпише споразумения с която и да е страна, че оборудването ни ще отговаря на стандарти за нешпионаж и без \"задни вратички\", добави той. По-рано тази година Съединените щати забраниха използването на оборудване на \"Хуавей\" за американските мобилни мрежи от пето поколение (5G мрежи) и поставиха компанията в своя т.нар. \"черен списък\", позовавайки се на съображения за национална сигурност. \"Хуавей\" отрича непрекъснато да шпионира която и да е държава и продължава да настоява, че няма да участва в шпионаж, дори ако китайското правителство ѝ възложи подобна дейност чрез закон. Днешното изявление на \"Хуавей\" е факт, след като само седмица по-рано беше представен нов анализ на информацията за персонала на компанията, въз основна на автобиографии на служители, който показа по-дълбоки връзки между технологичния гигант и китайските военни и разузнавателни органи, отколкото беше признато многократно от самата фирма.", "date": "2019.07.12", "title": "\"Хуавей\" готова да подпише споразумение за \"нешпионаж\" с всяка държава"}
{"url": "https://www.faktor.bg/bg/articles/obshtestvo/zakon-i-red/zadarzhaha-lihvar-razdal-zaemi-za-6-miliona-leva", "text": "48-годишен пловдивчанин, дал кредити на 240 души на обща стойност 6 милиона лева срещу уговорена лихва, е задържан, съобщиха от държавното обвиненине. Окръжната прокуратура в Пловдив е повдигнала обвинения срещу мъжа за това, че при условията на продължавано престъпление, през различни периоди от време, без съответното разрешение е извършил по занятие банкови и други финансови сделки, за което се изисква такова разрешение - отпускане на кредити, като е предоставял парични заеми на обща стойност 6 000 000 лева на 240 физически лица, срещу уговорена лихва, като от тази дейност са причинени другиму значителни вреди и са получени значителни неправомерни доходи в размер на 1 000 000 лева. С тези пари лихварят е закупил недвижимо имущество в Пловдив и София, както и движимо имущество, за което е знаел към момента на придобиването му, че е придобито чрез тежко умишлено престъпление. Обвиняемият е задържан за срок от 72 часа с постановление на наблюдаващия прокурор. Днес държавното обвинение ще внесе искане в съда за определяне на мярка за неотклонение \"задържане под стража\".", "date": "2019.07.12", "title": "Задържаха лихвар, раздал заеми за 6 милиона лева"}
{"url": "https://www.faktor.bg/bg/articles/proveriha-hotela-na-sobstvenika-koyto-nabi-izraelski-turisti-v-slanchev-bryag", "text": "Интернет порталите на Народното събрание www.parliament.bg и dv.parliament.bg няма да бъдат достъпни от 18.00 часа на 12 юли до 20.00 часа на 14 юли 2019 г., съобщават от пресцентъра на парламента.  В посочения период, във връзка с изключване на електрическото захранване в сградата на Народното събрание на пл. \"Княз Александър I\" 1, ще бъдат изключени всички информационни и комуникационни системи на НС.", "date": "2019.07.12", "title": "Интернет порталите на парламента няма да бъдат достъпни до неделя"}
{"url": "https://www.faktor.bg/bg/articles/v-ponedelnik-zapochva-izvozvaneto-na-opasniya-serovaglerod-ot-himko-vratsa", "text": "В понеделник започва операция за изпразването на цистерните със серовъглерод, които създават риск за Враца. Изготвен е план за транспортирането на опасното вещество при спазване на мерки за безопасност. Планът за извозването на серовъглерода е съгласуван с редица институции, сред които са екоинспекцията, пожарната и полицията. В неделя следобед предвидените мерки ще бъдат проиграни, преди да започне изпълнението им в понеделник. За транспортирането на опасното вещество са осигурени 5 цистерни и сертифицирани уреди. Специалистите, които ще участват в операцията, са преминали необходимото обучение. Серовъглеродът се съхранява повече от 20 години в два контейнера под вода. Общото му количество е 110 тона. Опасното вещество е продукт на торовия завод „Химко“, който не работи от десетилетия.", "date": "2019.07.12", "title": "В понеделник започва извозването на опасния серовъглерод от „Химко“ - Враца"}
{"url": "https://www.faktor.bg/bg/articles/obshtestvo/zakon-i-red/pusnaha-evgeniya-baneva-ot-aresta", "text": "Здравословно състояние на Банева не е съвместимо с условията в следствения арест Специализираната прокуратура измени мярката за неотклонение на Евгения Банева в „Подписка“ поради сериозни здравословни причини.  По досъдебното производство в Специализираната прокуратура е предоставено заключение от съдебно-медицинска експертиза, изготвена в Университетска многопрофилна болница за активно лечение „Пирогов“, в което се сочи, че настоящото здравословно състояние на Евгения Банева не е съвместимо с условията в следствения арест и се налага провеждане на оперативно лечение в спешен ред. По делото е приложено и писмено становище на болницата при Софийския затвор, че обвиняемата не може да получи адекватни медицински грижи в болничното заведение. След като се запознаха с експертното заключение, и основавайки се на Европейска конвенция за правата на човека и основните свободи, наблюдаващите прокурори незабавно измениха определената тежка мярка за неотклонение на Банева с по-лека – „подписка“. С това се предоставя възможност за безпрепятствено адекватно лечение на обвиняемата. На Евгения Банева е наложена забрана да напуска страната. На органите на МВР е възложено да следи изпълнението на мярката за неотклонение. Банева е привлечена в качеството на обвиняема за участие в ОПГ, данъчни престъпления, пране на пари, държане на боеприпаси и присвоявания. Към настоящия момент на Банева беше определена мярка за неотклонение „задържане под стража“.", "date": "2019.07.12", "title": "Пуснаха Евгения Банева от ареста"}
{"url": "https://www.faktor.bg/bg/articles/izraelskoto-posolstvo-izleze-s-pozitsiya-za-skandala-v-slanchev-bryag", "text": "Инцидентът в Слънчев бряг не отразява отношенията между хората от Израел и България. Това се казва в изпратено до медиите изявление на г-жа Виолет Дяченко, временно управляващ дипломатическата мисия и говорител на посолството на Израел в България по повод инцидент с туристи в курортен комплекс Слънчев бряг. \"Посолството на Израел в България научи с голямо съжаление за случая с израелски туристи, станали жертва на агресивно поведение от служител на хотел в курорта Слънчев бряг. Бяхме уведомени, че пострадалите са подали оплакване в полицията в Бургас. Вярваме, че местните власти ще направят всичко необходимо за възстановяване на справедливостта. Засегнатите израелски граждани вече са се прибрали в Израел. Не трябва да забравяме, че туристите от Израел в България стават все повече през последните години и подобни случаи не отразяват отношенията между хората от Държавата Израел и България, още по-малко отразяват все по-тесните връзки между двете държави\", се посочва позицията. \"Посолството на Израел в България се възползва от случая да благодари на Министерството на туризма на България за незабавната му реакция. Искаме да благодарим и на почетния консул на Израел в България Орлин Мандов в Бургас, който помага на израелските туристи през цялата година. Израелската дипломатическа мисия пожелава на всички приятно и слънчево лято в красива България\", се казва още в позицията на израелското посолство. Припомняме, че скандалът между израелските туристки и българския хотелиер се е разиграл на 5 юли. На разпространените кадри се вижда как хотелиерът се държи грубо с туристките и се опитва да изрита телефона на една от посетителките.", "date": "2019.07.12", "title": "Израелското посолство излезе с позиция за скандала в Слънчев бряг"}
{"url": "https://www.faktor.bg/bg/articles/vss-otkriva-protsedurata-za-izbor-na-glaven-prokuror-na-15-yuli", "text": "На 15 юли 2019 г., понеделник, от 13.30 часа, Пленумът на Висшия съдебен съвет ще проведе заседание, на което ще бъде открита процедурата за избор на главен прокурор на Република България, съобщиха от Съвета. Според закона процедурата се открива не по-рано от 6 месеца и не по-късно от 4 месеца преди изтичането на мандата на главния прокурор. Мандатът на главния прокурор Сотир Цацаров изтича на 10.01.2019 г.  До 29 юли Пленумът на ВСС ще проведе четири заседания за внасяне на предложения за кандидатури за главен прокурор. Предложения могат да правят не по-малко от трима от членове на Прокурорската колегия, както и министърът на правосъдието, като за първи път колегията ще упражни правомощието и отговорността за издигане на кандидатури за главен прокурор. Предложенията се придружават от подробни писмени мотиви и кадрова справка, по образец. Представените документи се публикуват на интернет страницата на ВСС до три работни дни от постъпването им, не по-късно от два месеца преди публичното изслушване. Избират нов главен прокурор на 24 октомври До 12 август номинираните кандидати следва да представят писмена концепция с минимално съдържание – лична мотивация за заемане на длъжността, анализ и оценка на състоянието на Прокуратурата на Република България, очертаване на достиженията и проблемите в досегашната дейност.  На 12 септември Пленумът на ВСС ще проведе заседание за обявяване на датата, часа и мястото на изслушване на кандидатите за главен прокурор. Крайният срок за изготвяне на докладите на Комисията по атестирането и конкурсите (КАК) към Прокурорската колегия и на Комисията по професионална етика (КПЕ) към Прокурорската колегия, за професионалните и нравствени качества на кандидатите и за публикуването им на интернет страницата на ВСС е 17 септември. Докладите съдържат заключения относно съответствието на кандидатите със законовите изисквания за заемане на длъжността; наличието на данни, които поставят под съмнение нравствените качества на кандидата, неговата квалификация, опит и професионални качества; специфичната подготовка, качествата и мотивацията за съответната длъжност. Докладите се публикуват на интернет страницата на ВСС най-малко 14 дни преди изслушването и гласуването на кандидатите. На 9 октомври Прокурорската колегия на ВСС ще проведе заседание за обсъждане на докладите на КАК и КПЕ и за гласуване на кандидатурите, с оглед допустимостта им. На 16.10.2019 г. е крайният срок за представяне на становища и въпроси от юридически лица с нестопанска цел, определени за извършване на общественополезна дейност, професионални организации, висши училища и научни организации. Поставените и получени въпроси и становища до ВСС и постъпилите отговори се публикуват на интернет страницата на ВСС в срок до три работни дни след постъпването им. На 24.10.2019 г. Пленумът на ВСС ще изслуша кандидатите за главен прокурор, като съгласно чл. 173, ал. 11 от ЗСВ, решението за избор на кандидат се приема с мнозинство не по-малко от седемнадесет гласа от членовете с явно гласуване.", "date": "2019.07.12", "title": "ВСС открива процедурата за избор на главен прокурор на 15 юли"}
{"url": "https://www.faktor.bg/bg/articles/obshtestvo/ulitsata/balgariya-ostana-bez-helikopter-lineyka", "text": "България остана без хеликоптер-линейка. Последната подобна летателна машина е била продадена в чужбина от \"Хели Ер\", като по този начин спасителните операции по въздух в планините стават невъзможни, съобщава \"Капитал\". Това е причината застрахователят \"Левинс\", който ползваше хеликоптера досега, да спре застраховката, предлагаща спасителни операции по въздух в планината. За това се разбира от писмо на компанията до застрахователните брокери и агенти, с което тя ги информира, че прекратява предлагането на застраховката \"Планинска грижа\". Тя струваше 36 лв. годишно, като основата на полицата беше именно \"навременно транспортиране с хеликоптер до медицинско заведение\" при инцидент или заболяване. От 2014 г. година досега с хеликоптера са били проведени над 20 спасителни операции, в които е помогнато на повече от 25 души, като последният случай е отпреди месец", "date": "2019.07.12", "title": "България остана без хеликоптер-линейка"}
{"url": "https://www.faktor.bg/bg/articles/novini/svyat/germanskite-sotsialdemokrati-podeha-kampaniya-sreshtu-ursula-fon-der-layen", "text": "Германските социалдемократи разпространиха документ в политическата си група в Европарламента, в който наричат Урсула фон дер Лайен „неправилен и неподходящ“ кандидат да оглави Европейската комисия, предаде Ройтерс. Следващият вторник Европарламентът ще гласува номинацията на Фон дер Лайен, министър на отбраната на Германия и съюзник на канцлерката Ангела Меркел, да наследи Жан-Клод Юнкер начело на ЕК. Нейната номинация от лидерите на ЕС разгневи германските социалдемократи (ГСДП) - коалиционни партньори на Меркел, които са недоволни, че държавните ръководители игнорираха водещите кандидати на основите политически сили. В четвъртък канцлерката призна, че ситуацията в коалицията „не е лесна“. В документа ГСДП е направила подбор на неуспехите на Фон дер Лайен като военен министър и подчертава, че „от самото начало тя се надценява“.", "date": "2019.07.12", "title": "Германските социалдемократи подеха кампания срещу Урсула фон дер Лайен"}
{"url": "https://www.faktor.bg/bg/articles/velikobritaniya-prashta-vtori-boen-korab-v-rayona-na-persiyskiya-zaliv", "text": "Великобритания ще засили военното си присъствие в района на Персийския залив през следващите дни като изпрати втори боен кораб от своя флот. Мярката е в отговор на засилващото се напрежение в района и растящата заплаха за сигурността на чуждестранните плавателни съдове от страна на Иран. Корабът „Дънкан“ всъщност е добре познат в България, тъй като наскоро участва в съвместно учение на НАТО в Черно море. „Дънкан“, който в момента е в Средиземно море, ще оперира редом до фрегатата „Монтроуз“, която вече осуети опит на ирански катери да прихванат британски петролен танкер в Ормузкия проток. Известно е, че по принцип е имало планове „Дънкан“ да бъде изпратен в района, за да облекчи работата на „Монтроуз“, но сега от министерството на отбраната съобщиха, че тези планове са били ускорени с оглед на ситуацията. Всичко това става след заплахата на висш ирански духовник, че Великобритания скоро „ще получи шамар“ заради това, че си е позволила да задържи по-рано ирански петролен танкер край Гибралтар. Говорител на иранското външно министерство предупреди, че Великобритания „играе опасна игра, която носи последици“.", "date": "2019.07.12", "title": "След заплахата от висш ирански духовник Великобритания праща втори боен кораб в Персийския залив"}
{"url": "https://www.faktor.bg/bg/articles/novini/svyat/dachich-ako-nyakoy-e-nash-priyatel-toy-tryabva-da-ima-predvid-kolko-e-vazhno-kosovo-za-sarbiya", "text": "\"На недоразумението с българския премиер Бойко Борисов е сложена точка и в случая става дума за лоша интерпретация на негово изявление\", заяви сръбският външен министър Ивица Дачич, цитиран от БТА. Дачич посочи, че е реагирал остро, когато медиите са предали, че Борисов предупреждава бъдещия шеф на европейската дипломация Жозеп Борел, който още не е избран, че не може да представлява позициите на Испания, а трябва да има предвид позицията на целия Европейски съюз, че Косово е независимо. \"Такова изявление предполага, че ЕС е признал Косово, а в съюза няма консенсус за това, защото пет страни не са признали Косово. Аз бях длъжен да реагирам на такова изявление\", каза Дачич за телевизия Пинк. Той добави, че е поддържал това мнение, докато българският външен министър Екатерина Захариева не му обяснила, че Борисов всъщност е казал, че новият шеф на европейската дипломация трябва да има предвид и позицията на другите страни по въпроса за Косово, а не само позицията на своята страна Испания. \"Казах, че не желаем да разваляме отношенията с България, но ако някой е наш приятел, той трябва да има предвид колко е важно Косово за Сърбия. Борисов не говори за качеството на сиренето в Сърбия в процеса на преговори с ЕС, а за териториалната цялост на Сърбия\", каза Дачич. Той посочи още, че приятелите не \"сипват сол в раната\", която съществува, а проявяват разбиране един към друг, и Сърбия се отнася така към България. Що се отнася до бъдещия върховен представител на ЕС по външната политика и сигурността, Дачич каза, че той трябва да се придържа към позицията на Съюза, която е неутралитет по отношение на статута на Косово, и да го отбелязва със звездичка и бележка под линия, което значи, че не е признато като държава, а представлява територия.", "date": "2019.07.12", "title": "Дачич: Ако някой е наш приятел, той трябва да има предвид колко е важно Косово за Сърбия"}
{"url": "https://www.faktor.bg/bg/articles/emil-radev-nikoy-ne-e-tarsil-mnenieto-na-radan-kanev-nito-mu-go-iska", "text": "Евродепутатът от ГЕРБ/ЕНП Емил Радев, който бе избран единодушно за зам.председател на една от ключовите комисии в Европейския парламент - по граждански свободи, правосъдие и вътрешни работи, коментира в предаването \"Плюс-минус\" по Нова телевизия темите сигурност, съдебна система, миграция – за битките в Европа.  \"Ще водим две големи битки - едната битка е за Шенген, другата за дискриминационния мониторингов механизъм , който трябва да отпадне. Отдавна сме изпълнили изискванията за Шенген, но заради вътрешнопартийни проблеми някои страни продължават да ни спират\", посочи Емил Радев. Помолен да коментира и публикуваното във Фейсбук мнение на евродепутата от \"Демократична България\" Радан Кънев, че при избора му е имало договорки, Емил Радев сподели: \"Моята кандидатура беше подкрепена от всички единодушно, това сочи, че е дадена висока оценка не само за мен, а и за политиката, която води България. Никой не е поискал мнението на Радан Кънев, той не е участник в комисията. Едва ли неговото мнение е полезно за България. Тази комисия е двигател за реформите, свързани със законите, борбата с корупцията. Тази комисия е доказала, че не прави компромис с нито една държава и с нито един проблем. Това е комисията, която гласува за избора на европейски прокурор. Няма никакви договорки, има само в главата на г-н Кънев. Не е присъствал, нито е участвал в комисията, нито е член на комисията. България е силна, ако сме единни. Виждам, че в негово лице няма да получим подкрепа за българските позициите. Да хулиш България в Европа, не е печеливша позиция за страната ни. Успяхме в предишния мандат да се обединим всички българи.\" На въпрос как му звучи Емил Радев да стане главен прокурор на България, евродепутатът отговори, че всичко е спекулации и поясни, че има работа в Европейския парламент. \"Фигурата на главния прокурор е много важна и в момента се вижда какво върши той и Прокуратурата, но е важно и как се защитава България в Европа\", заяви Радев.", "date": "2019.07.12", "title": "Емил Радев: В лицето на Радан Кънев няма да получим подкрепа за българските позиции в Европарламента"}
{"url": "https://www.faktor.bg/bg/articles/novini/svyat/mvnr-ochakvat-se-novi-buri-v-gartsiya-prez-uikenda", "text": "Във връзка с предупрежденията за възможни нови бури през почивните дни в Гърция, Министерството на външните работи съветва българските граждани, намиращи се на територията на страната или планиращи пътуване в южната ни съседка, да следят метеорологичните прогнози и да се информират за актуалната обстановка. Всички, които са на път за почивка или работят в Гърция, да са изключително внимателни и да следят прогнозите за опасно метеорологично време.", "date": "2019.07.12", "title": "МВнР: Очакват се нови бури в Гърция през уикенда"}
{"url": "https://www.faktor.bg/bg/articles/novini/balgariya/nzok-shte-prerazgleda-otkazi-za-lechenie-na-detsa-v-chuzhbina", "text": "В Националната здравноосигурителна каса постъпиха окончателни съдебни решения, с които се отменят издадени заповеди за отказ за лечение на деца и на пациенти на възраст над 18 години в Практика – клиника по имунология и клетъчна биология в град Мюнхен, ФР Германия, съобщиха от Касата. Тези заповеди за отказ са били издадени от директора на закрития Център „Фонд за лечение на деца“. Съгласно решенията на съда, НЗОК следва да разгледа отново подадените заявления за одобряване. Междувременно НЗОК е изискала информация от 28 международни точки за контакт от страните членки на Европейския съюз прилага ли се и признат ли е в медицинската практика методът: „Автоложна индивидуализирана имунотерапия с ендогенни цитокини“ при лечение на автоимунно заболяване увеит с ювенилен ревматологичен артрит и заплаща ли се от здравноосигурителните фондове на съответната държава, както и в кои лечебни заведения, които получават заплащане от здравноосигурителен фонд, се извършва лечение по горепосочения метод. До настоящия момент в НЗОК не е получен отговор от нито една държава членка на Европейския съюз. За да може институцията бързо да вземе решение по заявленията за лечение в посочената по-горе практика, следва заявителите да представят актуална медицинска документация: Протокол от лекарско - консултативна комисия, издаден от лечебно заведение, провеждащо лечението или наблюдението на пациента, или лечебни заведения с най-високо ниво на компетентност, както и официален документ (оферта) от лечебното заведение в чужбина за конкретното и предлагано лечение, която да съдържа информация за: - периода на предстоящото лечение; - цената, която следва да бъде заплатена и отделните й компоненти; - начина на заплащане; - очакваните резултати; - лице от лечебното заведение и друга информация за контакт; - съгласие на лечебното заведение за сътрудничество с НЗОК във връзка с предстоящите медицински процедури по отношение на конкретния пациент.", "date": "2019.07.12", "title": "НЗОК ще преразгледа откази за лечение на деца в чужбина"}
{"url": "https://www.faktor.bg/bg/articles/tramp-arnold-shvartseneger-e-martav-vidyah-s-ochite-si", "text": "Арнолд Шварцнегер е мъртъв, е казал Доналд Тръмп. Журналистът Хънтър Уокър, който е присъствал на пресконференция в Белия дом, е написал в Twitter, че е чул как американският президент е обявил за смъртта на актьора. \"Аз видях смъртта на Терминатора с очите си\", е заявил държавният глава на САЩ пред журналистите. От публикацията на Уокър в системата за микроблогове е станало ясно, че 45-ият президент на САЩ е визирал излизането на актьора от шоуто \"Стажантът\". Артистът е напуснал от телевизионния формат през май 2017 г. заради ниския си рейтинг в риалитито. 71-годишният актьор, който е критик на президента, е в прекрасно здраве, написа газета.ру.", "date": "2019.07.12", "title": "Тръмп: Шварценегер е мъртъв, видях с очите си!"}
{"url": "https://www.faktor.bg/bg/articles/novini/svyat/glasuvalite-na-evroizborite-mladi-i-proevropeyski-nastroeni-hora-s-yasni-ochakvaniya", "text": "Европейският парламент публикува първите резултати от проучване на Евробарометър, проведено след изборите. Значителен ръст на гласувалите млади хора с проевропейско мислене на отминалите европейските избори показва задълбочено проучване на Евробарометър във всички 28 държави членки. Проучването е проведено в седмиците след изборите и в него взеха участие близо 28 000 граждани от целия ЕС, които отговориха на въпроси относно участието си в европейските избори и темите, които ги мотивираха да гласуват. Първите резултати от проучването на Евробарометър, публикуванo днес от Европейския парламент, показват, че подкрепата на гражданите за Европейския съюз запазва най-високото си равнище от 1983 г. насам: 68% от респондентите (+1 процентен пункт в сравнение с февруари / март 2019 г.) казват, че тяхната страна е спечелила от членството си в ЕС. Още по-важно за демократичната легитимност на ЕС е рязкото нарастване на броя на европейските граждани, които смятат, че \"гласът им е от значение в ЕС\": 56% от респондентите споделят това виждане. Този резултат е със 7 процентни пункта по-висок от март 2019 г. и е най-високият резултат откакто въпросът е бил зададен за първи път през 2002 г. Общата избирателна активност на европейските избори през 2019 г. се е увеличила с 8 пункта до 50,6%, което води до най-високото участие в европейски избори от 1994 г. насам, както и до обръщане на тенденцията на намаляване на избирателната активност на европейските избори за пръв път от 1979 г. насам. Най-значително увеличение на участието е регистрирано в Полша (+ 22 п.п.), Румъния (+ 19 п.п.), Испания (+ 17 п.п.), Австрия (+ 15 п.п.) и Унгария (+ 14 п.п.). Резултатите от проучването сочат, че именно младите хора в Европа са довели до повишаване на избирателната активност: 42% от 16/18-24-годишните респонденти споделят, че са гласували на европейските избори, което означава, че участието на младите хора се е увеличило с 50% в сравнение с избирателна активност от само 28% при младежите през 2014 г. Силно се е повишила и избирателната активност във възрастовата група 25-39 години, където тя е нараснала с 12 процентни пункта от 35% на 47%. Избирателната активност сред младите и тези, гласували за пръв път надвишава всеки друг ръст на избирателна активност за други възрастови групи. Сред причините да гласуват на европейските избори през 2019 г. , 52% от избирателите посочват гражданския дълг като основна причина - това представлява увеличение от 11 процентни пункта в сравнение с 2014 г. В сравнение с последните европейски избори през 2014 г. значително повече граждани също са гласували, защото подкрепят ЕС (25%, +11 процентни пункта), или защото смятат, че могат да променят нещата чрез гласуване (18%, +6 процентни пункта). В 27 държави членки гражданите гласуваха главно, защото видяха това като свой граждански дълг. Във всички 28 държави членки повече респонденти отколкото през 2014 г. гласуваха, защото подкрепят ЕС и обявиха, че тази подкрепа е основната им мотивация за гласуване. Германия (39%, + 14пп), Ирландия (27%, + 15пп), Италия (23%, + 14пп) и Испания (23%, + 15пп) показаха най-голямо увеличение свързанo с тази причина. Поучването на Евробарометър след изборите също разгледа темите, които накараха гражданите да гласуват на последните избори за Европейски парламент. Най-важните теми, които повлияха на решението на гражданите, бяха икономиката и растежа (44%), климатичните изменения (37%), както и правата на човека и демокрацията (37%). Със своите 36% \"начинът, по който ЕС трябва да работи в бъдеще\", се появи също като един от основните мотиви на гражданите да гласуват. В 16 страни респондентите посочиха икономиката и растежа като най-важен въпрос при гласуването си, докато гражданите в осем държави назоваха климатичните изменения като основна тема за тях. \"Икономическата реформа, климатичните изменения, бъдещето на ЕС и защитата на правата на човека: всичко това са ключови въпроси за Европейския парламент. Тук сме оставили своя отпечатък през последните години и тук ще продължим да бъдем силни защитници на очакванията на нашите граждани \", каза председателят на ЕП Давид Сасоли.", "date": "2019.07.12", "title": "Гласувалите на евроизборите: Млади и проевропейски настроени хора с ясни очаквания"}
{"url": "https://www.faktor.bg/bg/articles/postaviha-diagnoza-na-angela-merkel", "text": "В. \"Зюдвест Пресе\" постави диагноза на Ангела Меркел заради зачестилите случаи на тремор. Изданието от югозападния германски град Улм коментира здравословното състояние на канцлера на Федерална република.  \"Ангела Меркел също е човек и това е нейната диагноза. Тя е жител на Земята , както всеки друг от нас\", написа вестникът. Според материала ръководителят на правителството в Берлин има всички човешки плюсове и минуси, както всеки един друг жител на Земята. Според медията от източния град Дрезден \"Заксише Цайтунг\" здравето на Меркел е личен въпрос. Треморите на министър-председателя на Германия са предизвикали интерес и отвъд Атлантическия океан. Вестник \"Ню Йорк таймс\" е лансирал версията, че пристъпите на Меркел се дължат на преумора. \"Тя допреди години е работила по 20 часа в денонощието. Сега обаче май й ще наложи на намали оборотите\", написа вестникът от САЩ.", "date": "2019.07.12", "title": "Поставиха диагноза на Ангела Меркел"}
{"url": "https://www.faktor.bg/bg/articles/operirat-speshno-emiliya-baneva", "text": "Британският премиер Тереза Мей отправи завоалирана критика към консерватора - фаворит за неин приемник Борис Джонсън, предаде Асошиейтед прес, цитирана от БТА. Макар че не го спомена по име, в интервю за в. \"Дейли мейл\" днес тя заяви, че в работата на премиера е важна не властта, а служенето на обществото.  \"Прекалено често тези, които го възприемат като позиция с власт, мислят само за себе си, а не за хората, на които служат. Има реална разлика\", каза Мей. Тя добави, че е малко вероятно нейният наследник да успее да убеди ЕС да направи повече отстъпки за Брекзит.", "date": "2019.07.12", "title": "Тереза Мей с намек към Борис Джонсън: Не властта е важна, а служенето на обществото"}
{"url": "https://www.faktor.bg/bg/articles/obshtestvo/zakon-i-red/sadyat-dvama-za-unishtozhavane-na-dyuni-v-kavatsite", "text": "Окръжната прокуратура в Бургас е предала на съд двама мъже, унищожили пясъчни дюни в местността „Каваци“. Обвинения са повдигнати срещу Иван Нончев и Манол Пазвантов, съобщават от Апелативната прокуратура. Нончев е бил подбудител, а Пазвантов с багер е разорал пясъчните защитени образувания. За \"услугата\" той получил 1 000 лева. Предстои да бъде насрочена дата за съдебното заседание.", "date": "2019.07.12", "title": "Съдят двама за унищожаване на дюни в \"Каваците\""}
{"url": "https://www.faktor.bg/bg/articles/srabskite-lideri-se-izzhivyavat-kato-vodachi-na-etnonatsionalno-dvizhenie", "text": "Скандалът, предизвикан от острата размяна на реплики между сръбския външен министър Ивица Дачич и българския премиер Бойко Борисов, стихна поради очевидното нежелание на двете страни да задълбочават конфронтацията, но те бяха израз на диаметрално противоположни интереси и концепции за бъдещето на региона, известен като „Западни Балкани“. От 30 години Сърбия не е променила своя подход, въпреки че досега той ѝ носи поражение след поражение. Сръбските лидери, с малко изключения - като Зоран Джинджич и Борис Тадич, не разглеждат себе си като лидери на държава, а по-скоро като водачи на етнонационално движение. Това доведе до серия от войни и днес все още крие огромни заплахи за мира в региона. Към края на 80-те години на миналия век стана ясно, че Югославия е обречена да се разпадне. Отделните субекти на федерацията имаха свои институции – парламенти, правителства, съдебни системи, дори паравоенни формации, и оставяха все по-малко правомощия в ръцете на федералното правителство. Съюзът на югославските комунисти се разпадна, а след края на еднопартийния режим новоформираните партии почти навсякъде бяха на републиканско ниво. Съществуваше възможност Югославия, подобно на Съветския съюз и Чехословакия, да се разпадне мирно. Нужни бяха три последователни стъпки: (1) Косово, което на практика имаше всички правомощия на република, да бъде признато за такава; (2) Федерацията да се преустрои в хлабава конфедерация – нещо като Организацията на независимите държави, която в даден момент просто да бъде закрита; (3) Новоформираните държави да се присъединят към ЕС. Страните от бивша Югославия не поеха по този път по една основна причина. За Сърбия беше неприемливо да се превърне в малка балканска страна без излаз на море. Още през 1986 г. Сръбската академия на науките и изкуствата публикува меморандум, предупреждаващ, че  сръбският народ е изправен пред национална катастрофа Но вече беше късно! Всички опити за ревизия на границите между югославските републики и автономни области  Югославия бе формирана около Сръбското кралство и сърбите живееха със самочувствието на победители в двете балкански и двете световни войни. Макар да бяха дали огромни жертви след 1918 г., всички сръбски общности бяха събрани в една държава. Това, че българи, албанци и унгарци тогава бяха разпокъсани, за сърбите изглеждаше естествено и необратимо. Както се казва – тежко им на победените! В очите на Белград хърватите трябвало да бъдат благодарни на сърбите. Включването им в Кралството на сърби, хървати и словенци бе предпазило Далмация от италианска анексия. Според сръбските националисти след Втората световна война те отново „братски“ прегърнали хърватите, спасили ги от наказание за това, че подкрепяли Хитлер, само за да получат нож в гърба. Две години след издаването на Меморандума, новоизбраният сръбски президент Милошевич отмени автономията на Косово и на Войводина, но с това само тласна Словения и Хърватия час по-скоро да поискат пълна независимост. Словенците наричат кратката война от юли 1991 г. „войната за независимост“. Това всъщност беше единствената война за запазване на Югославия, инициирана от югославския премиер Анте Маркович, който е хърватин по народност. Никоя от републиките не подкрепи федералното правителство и Югославия изчезна в небитието. Когато обаче Хърватия обяви независимост, сърбите лансираха своята доктрина, която уви остава непроменена и до днес. Според нея хърватите като съставен народ на Югославия имали право да се отделят, но не и да превърнат „административните“ граници в международни. Ако хърватите можело да излязат от Югославия, защо сърбите, които живеят в Хърватия, да не могат да „останат“ в Югославия? Войната в Хърватия не беше „война за независимост“. Тя беше класическа международна война за територии и Сърбите запазиха своята доктрина и по отношение на Босна и Херцеговина. „Мюсюлманите“ (на сръбски с главна буква) бяха признати за „народ“ – за разлика от мюсюлманите (с малка буква), които формират религиозна общност. Според сръбските лидери не Република Босна и Херцеговина, а „Мюсюлманите“ можели да обявят независимост, но не и да изведат от Югославия и босненските сърби! Войната беше изключително жестока и завърши с компромисното Дейтънско споразумение. Босна и Херцеговина беше призната за независима държава, но Република Сръбска, заемаща около 49% от територията на страната, получи автономия. През цялото това време сръбската пропаганда повтаряше, че Косово няма право да се отдели от Сърбия. За разлика от хърватите и „Мюсюлманите“ косоварите не били отделен народ, а албанци, които вече имали своя „матична“ държава – Албания. Ако им се позволяло да си направят втора държава на територията на Сърбия, това щяло да означава промяна на границите между Сърбия и Албания. След войната от 1999 година, която завърши с пълно поражение за Сърбия, Белград постепенно изостави претенцията да върне Косово под сръбски суверенитет. Но подобно на случая с Хърватия настоява, че трябвало да се постигне споразумение. Не между държавите Република Сърбия и Република Косово  – последната съществувала десетилетия в рамките на Югославия, а между „сърби“ и „албанци“. Или казано просто,  Подобен вид етническа подялба противоречи на основополагащия принцип на международния ред, установен след Втората световна война, който предоставя право на самоопределение на „страните“, а не на етнорелигиозните групи. Според този принцип всяка територия, опредена като страна, колкото и да е малка, има право да се управлява сама, защото противното е империализъм. И обратното – никоя етнокултирна общност няма право да се отделя, защото това би било сепаратизъм. Този принцип бе приложен при разпада както на колониалните империи в Африка и Азия, така и на комунистическите федерации – Съветския съюз и Чехословакия. Трябва да си даваме ясно сметка, че евентуалната подялба на Косово няма да остане без последствия. Тя вероятно ще предизвика подялба и на Македония. Много изказвания на някои от сръбските лидери показват, че те предлагат на албанците формиране на „Велика“ Албания и „Велика“ Сърбия, като „славянската“ част от Македония бъде върната в орбитата на Белград. Има достатъчно причини да вярваме, че Гърция би приветствала подобен сценарий. Атина дълго време блокираше интеграцията на Македония в ЕС и в НАТО – с надеждата тя да не се случи преди сръбската интеграция в ЕС. Но това е сценарий, който българската дипломация е длъжна да осуети. Независимостта и териториалният интегритет на Косово и на Северна Македония  Смелият договор, подписан между Македония и България, принуди Гърция да подпише Преспанското споразумение и то е на път да отвори вратите на Северна Македония за НАТО. В договора, подписан между премиерите Борисов и Заев, се признава, че двете страни споделят обща история, което е евфемизъм, че са били един народ. Разбира се, няма да е лесно за македонците, отраснали със съвършено различен исторически разказ, да приемат и да осмислят това. Нужно е време и широки обсъждания, а не задкулисни „договорки“ в рамките на Съвместната историческа комисия. Наскоро бяхме на крачка от това крехкият процес на нормализиране на отношенията между София и Скопие да бъде взривен. Член на македонската делегация в Съвместната историческа комисия, който е близък до просръбската опозиционна ВМРО ДПМНЕ, направи скандално предложение да се чества годишнината от предаването на костите на Гоце Делчев от България на Югославия, извършено в момент, в който много борци за независима Македония са натикани по затворите. Комисията не прие предложението, но то изтече в медийното пространство и някои български политици реагираха гневно. Оставаше само ръководството на Северна Македония да заяви, че Гоце Делчев е македонец, и договорът с България реално щеше да се провали. Катастрофалният сценарий влизаше в ход. Неочаквано президентът Стево Пендаровски излезе с безпрецедентно признание, че Гоце Делчев се е определял като българин.  Сътрудничеството между София и Скопие продължи, а България даде ясен знак, че подкрепя независимостта и териториалната цялост на Косово. Едва ли трябва да се изненадваме, че Дачич си изпусна нервите. Ако иска да има европейско бъдеще, Сърбия ще трябва да приеме съществуващите граници. Сръбските водачи ще трябва да се превърнат в лидери на държава, а не на етнонационално движение на разкъсан (в техните очи) народ. Възможна ли е Сърбия, която да не се опитва да разцепи Босна и Херцеговина, която признава териториалния интегритет на Косово и която не се опитва да дестабилизира Македония? За Вучич и Дачич сигурно ще е трудно да приемат, че повечето от териториалните придобивки за Сърбия, спечелени от войните 1912-1918 г., са изгубени безвъзвратно, докато Белград беше столица на най-голямата държава на Балканите. Няма да им е лесно да признаят, че опитите след 1988 г. тази „неправда“ да бъде коригирана доведоха до реки от кръв и до огромно изоставане на сръбската нация. Можем само да се надяваме, че премиерът Ана Бърнабич е първата „бяла лястовица“ на един нов, европейски политически елит, който ще превърне Сърбия от дестабилизиращо етнонационално движение в уважавана европейска нация.", "date": "2019.07.12", "title": "Сръбските лидери се изживяват като водачи на етнонационално движение"}
{"url": "https://www.faktor.bg/bg/articles/novini/balgariya/dps-iska-mashinno-glasuvane-i-mashinno-prebroyavane", "text": "\"Ние не само сме само за машинно гласуване, ние сме за машинно преброяване на хартиените бюлетини\", заяви лидерът на ДПС Мустафа Карадайъ след заседанието на Централния съвет на движението.  Той коментира днешния бойкот в пленарната зала, като даде да се разбере, че няма предварително стиковане на позициите с БСП. Депутатите от ДПС ще решат във вторник дали да се регистрират в пленарната зала за извънредното заседание, насрочено от председателя на НС Цвета Караянчева. По повод позицията на движението не само гласуването, но и преброяването да бъде машинно, Карадайъ изтъкна, че това ще елиминира субективният фактор. \"Ще пресечем всеки опит за манипулиране на резултати и ще доведе до повишаване на доверието в изборния процес. Призоваваме всички партии и органи да бъдат на висотата на своята отговорност и да гарантираме честни избори“, заяви председателят на ДПС. На днешния Централен съвет ДПС уточни критериите си за издигане на кандидати за местната власт.", "date": "2019.07.12", "title": "ДПС иска машинно гласуване и машинно преброяване"}
{"url": "https://www.faktor.bg/bg/articles/ekspert-lipsata-na-nezavisima-sadebna-vlast-pravi-prenasyaneto-na-modela-na-partiyno-finansirane-problematichno", "text": "\"В най-общи линии \"американският модел\" дава две неща с пълна яснота. Едното са индивидуалните средства, които всеки може да дари на една кампания, на всяко ниво - от президент надолу. Другото е, че когато се дават средства за политическа кампания, те влизат в база данни, от която всеки може да види кой на кого, кога и какви пари е дал\".  Това каза за БНР преподавателят в Калифорнийския университет Христофор Караджов по повод представения у нас \"отворен модел\" на партийно финансиране с дарения. „Пренасянето на всякакъв модел на друго място винаги е изпълнено с много проблематични моменти. Общо взето всички опити за реформа на финансирането на кампаниите и на партиите, които наблюдавам в последните 20-ина години в САЩ, са в посока увеличаване на общественото финансиране, на публичното финансиране, за да се избегне това влияние на отделните корпорации“, каза той и подчерта, че \"неналичието в България на независима съдебна власт\" би направило пренасянето на модела \"проблематично\". Ограничението за граждански дарения за президентска кампания в САЩ е 2800 долара на човек, даде пример Караджов и подчерта, че \"американският модел\" не е безспорен: „Освен финансирането директно на кандидати, американците могат да финансират и така наречените „комитети за политическо действие / политическа акция“. Там правилата са доста вариращи. Условието е, че тези комитети нямат право да координират с кампаниите, но това не пречи да адвокатстват за някакви теми или въпроси, които са сходни с възгледите на кандидата. Да речем, ако кандидатът се бори с нелегалната имиграция, нищо не пречи да има неограничен брой такива организации на гражданите, които да защитават темите на този кандидат, без директно да координират с кампанията…“. През 2010-а година Върховният съд е отсъдил, че корпоративните дарения и даренията от синдикати и други в такива комитети не могат да бъдат ограничавани, обясни преподавателят в предаването \"Преди всички\" по \"Хоризонт\": \" „Партиите в САЩ могат да набират средства, но там няма огромни пари, които циркулират по този начин. Големите пари в САЩ са в кампаниите и всеки политик, в момента, в който е избран, буквално от следващия ден е отново в някакъв вид fundraising. Това са всъщност и нещата, които впечатляват поддръжниците на този политик“. В САЩ има само две големи партии и всичко друго е \"пуканки в сравнение с тях\", коментира Караджов в отговор на въпрос как биха се издържали малките партии у нас, ако въведем американския модел: „Една от причините, поради която е трудно да има трета силна партия, е точно този fundraising - набирането на средства, защото всеки един конгресмен може да разчита, при нужда, да се изсипят в неговия или нейния избирателен район средства, които минават през централната каса на партията, подкрепа от по-известните политици в партията. Малките партии е много трудно да се включат в тази система и да започнат да събират пари, освен ако не са издържани от някой с дълбоки джобове“. Относно възможността бизнесът и олигархията да овладеят партиите у нас, той коментира, че в", "date": "2019.07.12", "title": "Експерт: Липсата на независима съдебна власт прави пренасянето на модела на партийно финансиране проблематично"}
{"url": "https://www.faktor.bg/bg/articles/zaev-vuchich-e-chovek-na-rusiya", "text": "Аз смятам сръбският президент Александър Вучич за човек на Москва. Тези думи са на македонския премиер Зоран Заев, произнесени пред  руските майтапчии Владимир Кузнецов (Вован) и Алексей Столяров (Лексус). Комедиантите са разпространили записа от разговора си с министър-председателя в Скопие.  Заев също е изразил опасения за сигурността в региона, ако Сърбия и Косово предприемат размяна на територии (Белград да вземе населеното със сърби Северно Косово, а Прищина - части от Южна Сърбия, където живеят албанци). \"Аз говорих с американския държавен секретар Майк Помпео по този въпрос\", посочил е още Заев. Вован и Лексус са провели телефонен разговор със Заев, като са се представили за бившия държавен глава на Украйна Петро Порошенко. Премиерът е признал, че е станал жертва на двамата комици.", "date": "2019.07.12", "title": "Зоран Заев: Вучич е човек на Русия"}
{"url": "https://www.faktor.bg/bg/articles/kabinetat-emitira-oshte-200-miliona-leva-za-pokupkata-na-f-16", "text": "Правителството ще емитира още 200 милиона лева нов дълг под формата на 20-годишни облигации. Това става ясно от съобщението за аукциона на сайта на БНБ. Това е втората емисия дълг на вътрешния пазар от началото на годината, след като през юни беше пусната емисия за 300 млн. лева. Целта на новите задължения, които поема страната ни, е покупката на новите изтребители Ф-16. Те ще наложат актуализация на бюджета, която най-вероятно ще бъде предложена следващата седмица на кабинета. ", "date": "2019.07.12", "title": "Кабинетът емитира още 200 милиона дълг за покупката на Ф-16"}
{"url": "https://www.faktor.bg/bg/articles/parvite-ruski-s-400-veche-sa-v-turskata-voenna-baza-myurted", "text": "Процесът по доставка на зенитно-ракетните комплекси С-400 от Русия в Турция започна, предаде „Дейли Сабах“, позовавайки се на информация на Министерството на отбраната. Първата партида от компоненти за системите С-400 „Триумф“ е била доставена във военната база „Мюртед“ (бившата „Акънджъ“), намираща се близо до столицата Анкара. Русия също потвърди, че са били извършени първите доставки. Руски товарен самолет кацна в турската база. През 2017 година Русия и Турция подписаха споразумение за покупка на четири дивизиони ракети С-400, а стойността на сделката възлиза на $2.5 милиарда. Споразумението между Анкара и Москва предизвика напрежение в НАТО. Съединените американски щати заплашиха натовските си съюзници от Турция, че ще им наложат санкции заради покупката на руски ракети. Освен това Турция ще бъде извадена от програмата за стелт изтребителите Ф-35. От Анкара обаче посочиха, че няма да спрат доставката на руските ракети. Турция отказа да се подчини на натиска от Вашингтон, заявявайки, че сама може да реши по какъв начин да гарантира националната си сигурност.", "date": "2019.07.12", "title": "Първите руски С-400 вече са в турската военна база \"Мюртед\""}
{"url": "https://www.faktor.bg/bg/articles/pravitelstvoto-shte-emitira-oshte-200-mln-lv-dalg-zaradi-sdelkata-za-f-16", "text": "Българските ВМС ще участват в националното военноморско учение с международно участие „Бриз 2019“, което се провежда от днес до 21 юли, с 18 бойни и спомагателни кораби и катери, два хеликоптера и 900 военнослужещи. Ще участват и два самолета от българските ВВС, съобщи на пресконференция  началникът на пресцентъра на учението подполковник Димитър Титев. На 19 юли от борда на фрегатата „Верни“ гостите на учението ще могат да наблюдават операция  по ликвидирането  на пожар на кораб в пристанище Варна, спасяване на бедстващи хора на море, отразяване на асиметрични заплахи, артилерийска стрелба по въздушна цел, стрелба от хеликоптер по морска цел. В неделя /14 юли/, от 15.00 до 19.00 ч., чуждестранните военни кораби ще бъдат отворени за посещение от жителите и гостите на морската столица.", "date": "2019.07.12", "title": "Започна международното военноморско учение „Бриз 2019“"}
{"url": "https://www.faktor.bg/bg/articles/otkriha-martva-dashteryata-na-ruski-milioner", "text": "Дъщерята на руски милионер е открита мъртва в семейното им жилище в Лондон, информират британските медии. Щерката на Игор Цуканов - Катя, е починала след концерт в Кралския оперен театър. Тялото ѝ е открито в семейното жилище, разположено в елитния район на столицата на Обединеното кралство \"Кенсингтън\", посочват fakti.bg. Тийнейджърката си е отишла от този свят на 18 юни, но нейният баща е съобщил за смъртта на своето дете преди дни. 17-годишната Катя е била цигуларка и е имала сериозни планове за бъдещето си. \"Тя имаше грандиозни планове за бъдещето, в стаята ѝ, на стената висеше план с ангажиментите ѝ. Влязох в стаята и я намерих мъртва на пода\", е разказал 57-годишният Цуканов.  Според медии на Острова най-вероятната причина за смъртта на момичето е била свръх доза наркотици.", "date": "2019.07.12", "title": "Откриха мъртва щерката на руски милионер"}
{"url": "https://www.faktor.bg/bg/articles/novini/svyat/gori-nay-golemiyat-arhiv-za-literatura-i-izkustvo-v-rusiya", "text": "Огромен пожар обхвана руският държавен архив за литература и изкуство в Москва, съобщава \"РИА Новости\". Около 100 души са евакуирани от два етажа на сградата заради отровния дим, който се носи в сградата. Руският държавен архив за литература и изкуство е най-голямото хранилище в Русия, където се съхраняват материали за историята на руското изкуство. Сградата се намира във Войковски район на Москва.", "date": "2019.07.12", "title": "Гори най-големият архив за литература и изкуство в Русия"}
{"url": "https://www.faktor.bg/bg/articles/novini/svyat/13-godishen-terorist-se-samovzrivi-v-afganistan-shestima-zaginaha", "text": "Най-малко шест души загинаха, след като атентатор се самовзриви на сватбено тържество в Източен Афганистан, предаде БТА. Поне още 15 други са ранени при експлозията рано тази сутрин в района Пачирагам, каза говорител на губернатора на провинция Нангархар.  Според други местни източници, цитирани от Ройтерс, загиналите са 10, а ранените - 40. 13-годишният атентатор избрал за цел на атаката си сватбата на племенника на командира на една местна проправителствена милиция, известен като Малик Тур, добави говорителят. Никоя групировка досега не е поела отговорност за бомбената атака. Присъствие в различни части на тази провинция имат както \"Ислямска държава\" така и талибаните.", "date": "2019.07.12", "title": "13-годишен терорист се самовзриви в Афганистан, шестима загинаха"}
{"url": "https://www.faktor.bg/bg/articles/halkidiki-parviyat-test-za-kiriakos-mitsotakis", "text": "В района на гръцкия полуостров Халкидики в Северна Гърция е обявено извънредно положение. Традиционен привърженик на „Нова демокрация“ и предимно земеделски район, областта започна развитието на масовия туризъм по-късно като понесе значително по-леко икономическата криза в страната заради гостите си от България, Македония и Румъния. Местни издания коментират, че щетите от бурята са първи сериозен тест за новия премиер в Гърция. Правителството и лично новият гръцки премиер Кириакос Мицотакис полагат изключителни усилия за бързо овладяване на кризата в разгара на летния сезон. Все още не е възстановено електроснабдяването и снабдяването с питейна вода в някои селища, засегната от бурята, като премиерът е наредил да се предприеме всичко необходимо, за да се гарантира пълно функциониране на европейския номер за спешни случаи 112. Кириакос Мицотакис е отменил всички планирани срещи, за да е в контакт с ресорните си министри. Процесът на компенсации се наблюдава пряко от вътрешния и земеделския министри в кабинета - Панайотис Теодорикакос и Макис Воридис. През вчерашния ден инспектори вече са започнали оценка на нанесените щети на насаждения и инфраструктурата. В тази връзка половин милион евро ще бъдат отпуснати от гръцкото правителство като спешна помощ на общините Неа Пропонтида, Касандра и Ситония, за да се отстранят щетите, нанесени на инфраструктурата. Както вече писахме, според гръцки адвокати българските граждани, собственици на имоти в пострадалите райони на полуостров Халкидики, също имат право на обезщетение. За да се възползват от него, те трябва да заснемат щетите, да се направи оценка и да се посети компетентното кметство. Телефоните, на които може да се получи по-подробна информация, са: Община Неа Проподидас: + 30 23730 50221 Община Касандра -+30 23743 50100 Община Ситония – +30 23753 50100 Община Полигиру – +30 23713 50706", "date": "2019.07.12", "title": "Халкидики: Първият тест за новия гръцки премиер"}
{"url": "https://www.faktor.bg/bg/articles/islyamska-darzhava-zaplashi-erdogan-pusna-smrazyavashto-video", "text": "Терористичната организация “Ислямска държава” заплаши турския президент Реджеп Тайип Ердоган във видеозапис, публикуван снощи, предаде МИА, цитирана от БГНЕС.  „Хей, Ердоган, арогантен тиранин на Турция, не мисли, че мечовете на воините на халифата са далеч от теб“, казва боец на ИД на турски език, придружен от двама мъже, които държат автоматични пушки.  Със закрити лица бойците се заклеват във вярност към лидера на ИД Абу Бакр ал Багдади във видето, на което се виждат знамето на джихадистите и ракетна установка на заден план.  „Знай, че заставането редом с кръстоносците няма да ти помогне срещу воините на халифата“, заканват се бойците на Ердоган.  Видеото е излъчено по-малко от три месеца след като Ал Багдади се появи във видеоклип, държащ карта с надпис “Вилает Турция” (провинция Турция на арабски). Картата по това време означаваше, че се очаква ИД да атакува и да разшири операциите си в Турция.  Последното голямо нападение на ИД в Турция бе през 2017 г., в навечерието на Нова година, в нощен клуб в Истанбул, в което бяха убити 39 души.  На свой ред турските власти в рамките на нападение срещу джихадистите арестуваха през юни тази година 20 бойци, за които се твърдеше, че са планирали терористични атаки.  “Ислямска държава“ ще продължи да се бори, докато вярата на Аллах не завладее целия свят”, завършва мъжът във видеото, в което омаловажава американските операции срещу екстремистката мрежа в Сирия и Ирак.", "date": "2019.07.12", "title": "\"Ислямска държава\" заплаши Ердоган, пусна смразяващо видео"}
{"url": "https://www.faktor.bg/bg/articles/goranov-balgariya-ima-gotovnost-da-plati-navednazh-sumata-za-iztrebitelite", "text": "\"България има готовност да плати наведнъж сумата по сделката за изтребителите F-16, в понеделник предстои извънредно заседание на Министерския съвет за актуализация на бюджета.\" Това каза в интервю за \"Фокус\" министърът на финансите Владислав Горанов. Той подчерта, че фискалният резерв е в достатъчно добри равнища и страната ни ще може да си позволи да плати сделката накуп. „Сумата, която трябва да платим по договора за закупуването на новото въоръжение за българската армия, е значителна. Плащането, което трябва да се осъществи накуп, съгласно разговорите ни с американската страна, е за около 1,2 млрд. долара, които в целия си обем не са разчетени в Закона за държавния бюджет. В този смисъл планираме в понеделник на извънредно заседание да разгледаме вече сключените договори между българската и американската страна, като ги предложим на Народното събрание за ратификация. Успоредно с това планираме да предложим актуализация на Закона за държавния бюджет, за да увеличим разходната част и да осигурим необходимото финансиране за този проект“, обясни министърът на финансите. Владислав Горанов допълни, че физическата доставка на новата техника се очаква да бъде през 2023 година. Страната ни работи и по още два проекта, свързани с придобиването на нови способности - на сухопътните войски и на флота, каза още той. Финансовият министър увери, че България има пари за сделката с първите осем изтребители и за придобиването им няма да взима заеми.", "date": "2019.07.12", "title": "Горанов: България има готовност да плати на куп сумата за американските изтребители"}
{"url": "https://www.faktor.bg/bg/articles/valeri-simeonov-ne-preporachvam-na-opozitsiyata-da-vliza-v-sashtata-spirala-na-padenie", "text": "Лидерът на НФСБ Валери Симеонов заяви в парламента, че отмяната на машинното гласуване ще бъде гласувана в зала. \"Естествено, че ще мине. Искам да припомня, че от самото начало НФСБ сме се заявили категорично против машинно гласуване, тъй като това е най-елементарната форма за манипулиране на избори\", каза той и изрази задоволство от факта, че голяма част от политиците също са го разбрали.  Относно поведението на опозицията, Симеонов каза: \"Не им препоръчвам да влизат в същия режим и същата спирала на падение, в които бяха влезли предишните няколко месеца. Видяхте, че това не се отразява здравословно\".  Според него и БСП, и ДПС имат своите задкулисни договорки. \"Всеки си се бори за позиции в държавната администрация и всеки театрално го играе контра на разумните предложения. Това ще бъде за тяхна сметка, затова казвам, че няма да им се размине този път\", каза още той.", "date": "2019.07.12", "title": "Валери Симеонов: Не препоръчвам на опозицията да влиза в същата спирала на падение"}
{"url": "https://www.faktor.bg/bg/articles/stoycho-stoychev-1-3", "text": "\"Меркантилният интерес винаги е обединявал тези три формации. В момента Сидеров губи своето участие в разпределението на нещата. Беше ясно, особено след изборите, че тези трима души (Сидеров, Каракачанов, Симеонов) все по-трудно ще се понасят\". Това коментира в ефира на \"България он Еър\" политологът Стойчо Стойчев. И добави, че досега премиерът Бойко Борисов винаги е успявал да вкара дисциплина, сдобрявайки лидерите на ОП. \"Но виждате, че Сидеров отказва да свиква заседания, той прави вид политика чрез това\", отбеляза Стойчев. Политологът доц. Мария Пиргова подчерта, че патриотите са инженерни проекти, които подкрепяли различни правителства. По думите й те нямат политическа основа. \"Волен Сидеров рискува изобщо да напусне политика, ако продължи с това си поведение само да печели от присъствие в парламента. Не са патриоти - нито вдигнаха пенсиите, нито построиха ограда като хората\", каза тя. \"ДПС е по-сериозната партия. Сега е по-видимо, защото ДПС си реши проблемите с партията на Местан. Постигна връщане към традиционния си електорат\", посочи още Пиргова. Политолозите в студиото коментираха и отмяната на машинното гласуване за местни и парламентарни избори, която бе гласувана от правната комисия. Според тях политиците не се интересуват толкова от изборния процес, а от това колко ще струва гласуването и кой ще вземе парите.", "date": "2019.07.12", "title": "Политолог: С поведението си Сидеров е на път да напусне политиката"}
{"url": "https://www.faktor.bg/bg/articles/konservativnata-partiya-boris-dzhonsan-veche-specheli-liderskiya-post-toy-e-noviyat-premier", "text": "Във Великобритания, според уебсайта на Консервативната партия, Борис Джонсън вече е спечелил лидерския пост на базата на подадените досега гласове на партийните членове.  Сайтът ConservativeHome публикува поредното от редовните си проучвания сред членовете в Консервативната партия, според което излиза, че Борис Джонсън вече може да се поздрави с победата и да стане следващият партиен лидер и премиер на страната. До окончателното обявяване на резултатите има още 11 дни, така че нищо не може да бъде казано със сигурност, но практиката показва, че тези проучвания са доста надеждни, когато става дума за вътрешнопартийните нагласи.  ConservativeHome твърди, че 71 процента от партийните членове вече са гласували, като 72 процента от тях са подкрепили Борис Джонсън, а останалите 28 са гласували за Джереми Хънт. Ако тези данни са верни, простата сметка показва, че дори всичките останали 29 процента, които още не са гласували, решат да подкрепят Хънт, това пак няма да му стигне да догони Джонсън.  Тази вечер по телевизията на Би Би Си Борис Джонсън и Джереми Хънт ще бъдат интервюирани в популярното предаване „QuestionTime“ (“Време за въпроси“)", "date": "2019.07.12", "title": "Консервативната партия: Борис Джонсън вече спечели лидерския пост, той е новият премиер"}
{"url": "https://www.faktor.bg/bg/articles/fandakova-oshte-nyama-ideya-dali-shte-uchastva-v-nadpredvarata-za-kmet-na-sofiya", "text": "По повод местните избори нямаме решение на местна комисия. Това каза кметът на София Йорданка Фандъкова, предаде „Фокус“. „Тепърва почват номинациите по структурите и за това има процедура в ПП ГЕРБ. Своето собствено решение ще го взема в хода на тези процедури. Решение няма, а твърдения и спекулации може да има всякакви. Все още предстои да взема своето лично решение“, заяви кметът на София.", "date": "2019.07.12", "title": "Фандъкова още няма идея дали ще участва в надпреварата за кмет на София"}
{"url": "https://www.faktor.bg/bg/articles/gerb-reshi-evrodeputatite-da-plashtat-500-leva-chlenski-vnos-na-godina", "text": "Евродепутатите ще плащат най-висока вноска в касата на ГЕРБ - по 500 лв. на година. Предстои да се уточни по колко ще дават кметовете, министрите и народните представители и по колко - учещите и пенсионерите, за които вноската ще е символично, съобщава \"24 часа\".  Изпълнителната комисия на ГЕРБ, която е заседавала в сряда вечерта, е решила да вдигне членския внос, но няма финално решение колко да е той. Наред с левчето от бюджета централата се нуждае от още 2 млн. лв. на година за издръжка на дейността си.  От основаването на ГЕРБ в края на 2006 г. досега всички членове плащат по 2 лева на година за организацията. След като по предложение на управляващата партия Народното събрание свали държавната субсидия за партиите, получили 1% на последните парламентарни избори, от 11 на 1 лв. на действителен глас, се търси начин да се осигури издръжката. Етичната комисия, която Борисов поръча да заработи към Изпълнителната, ще бъде сформирана до края на юли. Тя ще е от 3-ма или 5-има членове с отлична репутация, обясни вчера вицепремиерът Томислав Дончев, член на Изпълнителната комисия. Ще приема и анонимни сигнали за морално укорими действия на управленци и функционери от ГЕРБ, каза Дончев. Той увери, че до седмица партията ще излезе със становище по сигнала, който внесе лидерът на РЗС Яне Янев срещу кмета на Сандански Кирил Котев. Данните как захранил с минерална вода хотела си, изглеждали смущаващи и било възможно ГЕРБ да свали доверието си от него.", "date": "2019.07.12", "title": "ГЕРБ реши: Евродепутатите да плащат 500 лева членски внос на година"}
{"url": "https://www.faktor.bg/bg/articles/daritkova-dps-i-bsp-provaliliha-plenarnoto-zasedanie-zayavlenieto-che-shte-badat-konstruktivni-se-okaza-lazha", "text": "Според управляващите ДПС и БСП са провалили днешното пленарно заседание. Парламентът не събра кворум, след като в залата се регистрираха 120 народни представители.  Председателят на ПГ на ГЕРБ Даниела Дариткова коментира пред журналисти отказа на депутатите от БСП и ДПС да се регистрират с думите: \"Консолидираната опозиция в лицето на БСП и ДПС провали днешното пленарно заседание. Действията на опозицията са същите както и преди европейските избори. Заявлението им, че ще бъдат конструктивни и ще променят маниера си и поведението си, се оказа лъжа\", цитира я БТА.  Даниела Дариткова бе категорична, че следващата седмица ще се справят с кворума и предложените промени в Изборния кодекс за отмяна на машинното гласуване ще бъдат разгледани. \"Надявам се, че колегите ще осъзнаят, че е по-добре да се борим с аргументи в дебата, вместо с подли номера, които не отговарят на претенциите им за отговорни политически партии\", добави тя.  Дариткова коментира, че си обяснява това поведение на опозицията с \"липса на въображение\".", "date": "2019.07.12", "title": "Дариткова: ДПС и БСП провалилиха пленарното заседание. Заявлението, че ще са конструктивни се оказа лъжа"}
{"url": "https://www.faktor.bg/bg/articles/razkol-vav-vishegradskata-chetvorka-sled-priziv-na-slovenskiya-prezident", "text": "Новият президент на Словакия Зузана Чапутова призова Вишеградската група, съставена от четири централноевропейски страни от Европейския съюз, да брани върховенството на закона, за да не гледат на нея като на \"отслабваща ЕС\", предаде \"Ройтерс\", отбелязвайки, че това може да е знак за възможно пропукване в групата, която често действа единно, съобщава Дневник. След среща с унгарския президент Янош Адер, Чапутова заяви, че сътрудничеството във Вишеградската група трябва да се основава на общи ценности. Без да посочва имена, Чапутова, която встъпи в длъжност миналия месец, визира Полша и Унгария, които често пъти са в конфликт с ЕС заради опасения, свързани с върховенството на закона. \"Нашата група В4 (Вишеградската група) трябва да представлява такива ценности като върховенството на закона, демокрацията и свободата, и такива основни ценности на сътрудничеството, които са заложени в основополагащия договор на В4, така че на нас да не се гледа като на онези, които отслабват или водят до разпад на ЕС\", каза Чапутова. Унгарският премиер Виктор Орбан и полската управляваща партия \"Право и справедливост\" затегнаха контрола върху съдилищата и съдиите, медиите и учените, както и върху неправителствените организации. Това породи конфликти с Брюксел и безпокойството на правозащитни групи, притеснени, че в Унгария и Полша се нарушават демократичните принципи. Орбан и \"Право и справедливост\" обаче остават популярни в страните си заради твърдата линия към мигрантите. Чапутова заяви вчера, че е убедена, че \"либералната демокрация, която гарантира на всеки еднакви права, е най-ефективното средство за защита на малцинствата\". Тя опроверга твърденията на някои проправителствени унгарски медии, че е агент на родения в Унгария американски милиардер Джордж Сорос. Чапутова нарече тези твърдения \"лъжи\". Правителството на Орбан от години води кампания срещу Сорос, който насърчава либералните каузи чрез благотворителните си организации. След срещата с Чапутова унгарският президент се опита да омаловажи полемиката със словашкия лидер, като каза, че в идните години двете страни могат да имат различия по някои въпроси, но изрази увереност, че това няма да направи сътрудничеството им невъзможно, нито на двустранно ниво, нито на ниво В4.", "date": "2019.07.12", "title": "Пред разкол ли е Вишеградската четворка след призив на словашкия президент"}
{"url": "https://www.faktor.bg/bg/articles/ataka-zapochva-vsekidnevno-da-vnasya-iskane-za-svikvane-na-koalitsionniya-savet-na-op", "text": "Партия \"Атака\" започва всекидневно да внася искане за свикване на Коалиционния съвет на \"Обединени патриоти\". Това съобщиха за \"Хоризонт\" на БНР от политическата сила. От \"Атака\" искат темата на заседанието да бъде отстраняването на Волен Сидеров като председател на парламентарната група на патриотите. Днес свикването на съвета на малката коалиция се провали заради заетост на лидерите на НФСБ и ВМРО. Лидерът на ВМРО Красимир Каракачанов отказа заради служебни ангажименти, а председателят на НФСБ Валери Симеонов обясни отсъствието си с командировка в чужбина.  Симеонов посочи още, че не приема провеждането на политически съвет, на който промените в групата тенденциозно се определят като нелегитимни. Волен Сидеров настоява да бъде обсъдено нелегитимното, според него, решение, с което той беше свален от поста председател на парламенатрната група на коалицията. Той вече оспори рокадата пред председателя на НС Цвета Караянчева и очаква нейното решение. От \"Атака\" очакват отговора и на премиера Бойко Борисов за свикване на голям коалиционен съвет. ", "date": "2019.07.12", "title": "\"Атака\" започва всекидневно да внася искане за свикване на Коалиционния съвет на ОП"}
{"url": "https://www.faktor.bg/bg/articles/ekspert-ne-mozhe-da-stava-vapros-za-sdelki-gotse-delchev-e-balgarin-no-vie-pak-promenete-politikata-za-kosovo", "text": "Това, което се случва, е наместване на политическия речник след сключването на Преспанското споразумение. Там нещата са доста сложни. От една страна, държавата е „Република Северна Македония“, някои от нейните институции се водят като институции на Северна Македония, но и съгласно Преспанското споразумение, ние имаме македонска нация, македонски език, македонска музика, македонска литература.  Това каза за БНР историкът Стефан Дечев в коментар проблематично ли е било изказването на премиера Борисов да нарече Стево Пендаровски северно-македонски политик: „Не мисля, че се случва нещо чак толкова драматично. Първо, не мисля че това, което е направил премиерът Бойко Борисов, по време на изявлението в кулоарите на срещата на процеса за сътрудничество в Югоизточна Европа в Сараево, е било преднамерено. Не смятам също, че то е и фатално. Що се отнася до изявлението на македонския премиер Зоран Заев, ако го прочетем внимателно, там се казва, че нотата ще бъде изпратена до България, за да може да се поправи. Следващото изречение гласи: „Понякога дори и у нас се правят грешки“. Тоест, в случая, има едно признание, че подобни грешки се правят, има в република Северна Македония“. Македонският премиер Заев, президентът Пендаровски и външният министър Никола Димитров са подложени на „огромен вътрешнополитически натиск“ за всичко, което се случва във външната политика на страната след подписването през 2017-та година на Договора за приятелство, добросъседство и сътрудничество с България и Преспанското споразумение с Гърция, довело до промяна на името на републиката, подчерта историкът в предаването „Преди всички“ по „Хоризонт“. Дипломатическите инциденти с балканските лидери в последно време, според Дечев, са „защото явно в нашето Външно министерство няма много удачни анализи на ситуацията и не е изработен необходимият политически речник, който да използваме на подобно равнище, за да не се стига до такива нелепи спорове. Съвършено ясно е, че България няма да промени тепърва своята позиция по отношение на Косово  - една държава, която тя е признала.  От друга страна не може в никакъв случаи да става въпрос за някакви сделки по отношение на „Гоце Делчев е българин, но вие пък променете политиката за Косово", "date": "2019.07.12", "title": "Експерт: Не може да става въпрос за сделки „Гоце Делчев е българин, но вие пък променете политиката за Косово\""}
{"url": "https://www.faktor.bg/bg/articles/industrialniyat-kapital", "text": "„Прокуратурата трябва да установи дали има престъпление, след което да определи извършителя. Имайки предвид ограниченото предлагане и производство на електрическа енергия, отговорни лица най-вероятно ще са  ръководството на ТЕЦ „Марица-Изток” 2, ръководството на БЕХ - принципал на ТЕЦ-а, министерството на енергетиката в лицето на министъра – принципал на БЕХ”. Това заяви в предаването „Здравей, България” на Нова твизпълнителният директор на АИКБ Добрин Иванов. В четвъртък от Асоциацията на индустриалния капитал в България, Българската стопанска камара и Конфедерацията на работодателите и индустриалците в България изпратиха сигнал до главния прокурор относно пазара на електрическа енергия и по-конкретно – недостатъчното предлагане на количества от производителите на електроенергия на платформата „Ден напред“. „Сигналът посочва конкретни факти, които, според нас, съдържат факти за обосновано предположение за извършване на престъпление от общ характер”, обясни Иванов. „Очакваме прокуратурата да си свърши работата. Ако установи данни за извършено престъпление, да повдигне обвинение срещу евентуалните извършители”, коментира директорът на АИКБ. „Сигналът е конкретен и кратък – той посочва търговията на Българската независима енергийна борса на 3 юли. Данните са конкретни. На този ден цената на платформата „Ден напред” е най-скъпата в Европа. Два пъти по-скъпа електроенергия от средната цена в Европа и три пъти по-скъпа отколкото в Германия, Австрия, Швейцария, Франция. Това от една страна се дължи на недостатъчното предлагане, от друга – на завишеното търсене. Нашият сигнал е насочен главно към недостатъчното предлагане. Сигналът е срещу държавната ТЕЦ „Марица Изток” 2, тъй като на същия ден тя не работи с пълния си капацитет, а с една трета от инсталираната мощност и до една втора от разполагаемата в конкретния ден мощност”, обясни Иванов. Той заяви, че индустриалците имат съмнения за недобро управление на държавната централа. „Новото е ценовото решение на КЕВР от 1 юли. В него е посочено, че при цена 93,33 лева на мегават час държавната ТЕЦ покрива променливите разходи. Това са разходите, свързани с произведените количества електроенергия. На тази цена се покриват променливите разходи. А при цена 135,30 се покриват и постоянните разходи. Тоест при тази цена централата трябва да работи на пълни мощности и да реализира печалба. Но това не се случва на 3 юли – напротив работи с половината от капацитета си”, обясни Иванов. „Следващите сигнали, които смятаме да пуснем, са към КЗК и КЕВР. Ограниченото предлагане е следствие и на концентрация в производителите и в търговците на електроенергия. Има търговци, които са изкупили голяма част от базовите мощности на големите ни централи, разполагат с огромен капацитет от електроенергия за година напред и съответно могат да ограничават предлагането на платформата „Ден напред” и да карат цената да експлодира, както се случи на 3 юли”, заяви  Добрин Иванов „Другият сигнал, който ще подадем в КЗК, е за концентрация при някой от търговците и при някои от производителите”, допълни Иванов. ", "date": "2019.07.12", "title": "АИКБ: Искаме спешно разследване на министъра,  шефовете на БЕХ и „Марица-Изток”-2"}
{"url": "https://www.faktor.bg/bg/articles/bsp-i-gerb-se-obvinyavat-vzaimno-v-lazhi", "text": "БСП и ГЕРБ отново се скараха. Причина е искането за премахване на машинното гласуване. Припомняме ви, че днес парламентът ще обсъди на първо четене промените в Изборния кодекс за отмяна на машинното гласуване за местните избори. В сряда на първо четене правната комисия гласува да няма машини на кметски и парламентарни избори, с мотива, че администрацията не можела да се справи. Поправките бяха внесени от ГЕРБ, Обединените патриоти и ВОЛЯ. ДПС и БСП се обявиха срещу идеята, а президентът видя нарушаване на правата на избирателите. Управляващите поискаха промените след анализ на ЦИК, който показа, че машините, първо са усложнили и второ са оскъпили вота. Депутатите Филип Попов и Евгения Алексиева поспориха кой за какво лъже, кой казва истината и колко струва един вот пред камерата на Канал 3. Алексиева обясни, че се иска премахването на машинния вот за местни и парламентарни избори и такъв да има за евроизбори и за президентски. Тя все пак заяви, че обсъждане на темата би било добре да има другата година, когато няма вот.", "date": "2019.07.12", "title": "БСП и ГЕРБ пак се скараха за машинния вот,  обвиняват се взаимно в лъжи"}
{"url": "https://www.faktor.bg/bg/articles/desislava-taneva-15-kashti-za-gosti-ot-obshto-proverenite-288-ne-funktsionirat-po-prednaznachenie", "text": "Сама 15 къщи се оказаха лични вили, тоест те не се ползват по предназначение. Според медийни публикации една от тях е на кмета на Велинград или на негов близък. Това заяви в студиото на Би Ти Ви земеделският министър Десислава Танева. Проверени са всички къщи, останали в мониторингов период - 288 плюс 7 къщи по сигнал, уточни тя. Що се отнася има ли сред тях къщи, свързани с хора във властта, Танева бе лаконична: Не съм изследвала коя къща на кого е, кой стои зад нея. Къщи за гости има кметът на община Долна баня и кметът на Луковит, като при втората има наличия на отклонения от определени показатели. Но те се ползват по предназначени, посочи Танева и уточни, че оценката се прави въз основа на набор от документи и критерии, които да удостоверяват, че къщата се използва по предназначение. Къщата за гости на Манолев също е проверена преди, по нея работи и прокуратурата. Тя наистина не функционира като къща за гости, добави министърът.  По думите на Танева трябва в хазната да се върне общата сума 4.5 млн. лева. Бенефициентът трябва да ги връща. Няма проблем тези пари да ги изкараме от джоба на данъкоплатците. Като досега има  доброволно върнати средства - от 10 милиона едва 700 000 лева. Земеделският министър обясни, че досега има установени два случая, в които служители на ДФЗ са в конфликт на интереси. И на тях ще бъдат наложени наказателни мерки. Какви ще бъдат те - решение ще бъде взето от ДФЗ, като най-тежката мярка е уволнение. На въпрос на водещата дали бившият вече министър Порожанов, който е бил два път шеф на  ДФЗ, трябва да носи персонална отговорност за установените нарушения, Танева смята, че наистина нарушенията по тази програма са по-високи отколкото откритите нарушения по други програми. Но дали той има персонална отговорност, не може да каже. Земеделският министър коментира и проблема с африканската чума по свинете. Проблемът е изключително сериозен. Очакваме адекватни реакции за чумата по животните, от всички, които живеят в заразените зони. Трябва да има обществена отговорност. Всеки потенциално в районите може да стане разпространител на заразата. Вчера хванахме коли със 170 кг месо от заразените зони. Ще има обезщетения за стопаните, увери Десислава Танева.", "date": "2019.07.12", "title": "Десислава Танева с нови подробности около къщите за гости"}
{"url": "https://www.faktor.bg/bg/articles/lipsa-na-kvorum-provali-dneshnoto-zasedanie-na-parlamenta", "text": "Липса на кворум провали днешното заседание на парламента и отложи разглеждането на промените в Изборния кодекс, които предвиждат машинното гласуване да отпадне при провеждането на местни и парламентарни избори. В зала не се регистрираха депутатите от БСП и ДПС, които се обявиха твърдо против измененията, а управляващото мнозинство не успя да събере необходимите 121 народни представители, за да стартира заседанието. Законопроектът е внесен от ГЕРБ, \"Обединени патриоти“ и \"Воля“, а в него се предвижда машинно гласуване да се провежда единствено в изборите за президент и Европейски парламент. Аргументите им са, че изборите с многомандатни избирателни райони са значително по-сложни, а това налага по-различни бюлетини, както и по-сложен софтуер. Вносителите се позовават и на доклада на ЦИК за европейските избори, провели се у нас на 26 май, според който машинното гласуване е неоправдано скъпо. Тогава такова се проведе в 3 000 секции в страната, а последните промени в изборното законодателство предвиждаха на местния вот на есен те да бъдат увеличени на 6 000.", "date": "2019.07.12", "title": "БСП и ДПС провалиха заседанието на парламента за машинното гласуване"}
{"url": "https://www.faktor.bg/bg/articles/hristiyan-mitev-osvobozhdavame-volen-siderov-zashtoto-ima-po-vazhni-angazhimenvti-ot-pg", "text": "Правопораждащо действие възниква от заседанието и гласуването с мнозинство повече от половината от общия брой народни представители от парламентарната група.", "date": "2019.07.12", "title": "Християн Митев: Освобождаваме Волен Сидеров, защото има по-важни ангажименти от ПГ"}
{"url": "https://www.faktor.bg/bg/articles/turtsiya-i-chehiya-ratifitsiraha-protokola-za-chlenstvo-na-republikaseverna-makedoniya-v-nato", "text": "Народното събрание на Турция и парламента в Чешката република ратифицираха Протокола за членство на Република Северна Македония в НАТО, съобщава македонската телевизия А1 он, цитирана от Агенция \"Фокус\".  Това е потвърдено от Ашкин Бак, председател на турската делегация в НАТО и Ян Хамачек, чешкият вицепремиер.  Към момента около 20 държави са подкрепили официално членството на Скопие НАТО, като се очаква лятото това да направят и САЩ.", "date": "2019.07.12", "title": "Турция и Чехия ратифицираха протокола за членство на Северна Македония в НАТО"}
{"url": "https://www.faktor.bg/bg/articles/borisov-nadyavam-se-da-izdignem-otnosheniyata-s-kitay-na-po-visoko-ravnishte", "text": "„България високо цени отношенията с Китайската народна република. Надяваме се по повод 70-ата годишнина от установяването на дипломатически ни отношения през настоящата година да постигнем значими резултати в практическото сътрудничество и да издигнем отношенията ни на ново, по-високо ниво“. Това заяви министър-председателят Бойко Борисов по време на срещата си с г-н Ли Хунджон, член на Политбюро на 19-ия ЦК на Китайската комунистическа партия (ККП), който е с ранг на вицепремиер на Китайската народна република (КНР). Хунджон е начело на делегация, която е на посещение у нас. В разговора с българския премиер участие взеха също извънредният и пълномощен посланик на Китай в България Дун Сяодзюн и представители на ръководни органи от китайския град Тиендзин. Премиерът Борисов приветства доброто сътрудничество между двете страни както на правителствено, така на парламентарно и регионално ниво. Българският министър-председател, Ли Хунджон и представителите на китайскияград Тиендзин обсъдиха възможностите за сътрудничество в сферите от взаимен интерес между наши и китайски градове. „Под вашето ръководство България се развива с бързи темпове“, заяви Ли Хунджон, който предаде на министър-председателя Бойко Борисов поздрави от президента на КНР Си Дзинпин и премиера Ли Къцян. В разговора премиерът Борисов изтъкна, че страната ни подкрепя инициативите „17+1“ и „Един пояс, един път“. „Желаем те да доведат до практически резултати чрез изграждане в България на проекти в енергетиката и инфраструктурата с китайски инвестиции и участие при спазване на принципите и нормите на ЕС, на пазарен принцип, без държавни гаранции“, заяви още министър-председателят. Борисов добави, че подходящите за целта форми са концесиите, публично-частното партньорство, създаването на смесени проектни компании. По време на срещата българският министър-председател се спря и на резултатите от провелата се през 2018 г. Седма среща на върха „16+1“ в София, която допринесе за обогатяването на връзките между ЕС и Китай. Именно на форума у нас бе взето решението за създаването на Глобален център за партньорство „16+1“, който през април т.г. символично бе открит в Дубровник по време на Осмата среща на върха, но вече наименувана „17+1“, тъй като към формата се присъедини Гърция. М.г. София беше домакин и на Срещата на местните лидери на „16+1“. „Китайските компании могат да инвестират още в създаване в България на предприятия със съвременни технологии, производство на иновативни продукти, насърчаващи растежа на „зелената“ икономика“, добави пред китайската делегация премиерът Борисов и обобщи, че България предлага изключителни възможности за инвестиции. „Не на последно място разчитаме на по-нататъшна подкрепа от страна на нашите китайски приятели за увеличаване на пътуванията на китайски туристи в България, както и за засилването на обмена в образованието, културата, науката и контактите между младите хора“, каза още премиерът Борисов.", "date": "2019.07.12", "title": "Борисов: Надявам се да издигнем отношенията с Китай на по-високо равнище"}
{"url": "https://www.faktor.bg/bg/articles/ninova-se-opravdava-ne-sme-se-nagovorili-s-dps", "text": "\"Искахме прозрачен и открит вот. Премахването на машинното гласуване е анти-демократично и показва подготовка за манипулиране на вота.\" Това заяви в кулоарите на парламента лидерът на БСП Корнелия Нинова. \"ГЕРБ работят на инат, без да приемат аргументите на опозицията и на обществото\", каза още тя, предадоха Novini.bg. \"Искахме да не се променя Изборния кодекс малко преди вот, но ГЕРБ за пореден път се опитват да го направят и то 3 месеца преди местни избори\", допълни Нинова. \"ГЕРБ за преден път си позволяват да нарушават конституционни принципи\", разкри лидерът на БСП. \"Позицията ни по въпроса за машинното гласуване е твърда, за това и днес не се регистрирахме в зала. За гласуване по други законопроекти ще сме в зала. Не сме имали планирани общи действия с депутатите от ДПС\", завърши Корнелия Нинова.", "date": "2019.07.12", "title": "Нинова се оправдава: Не сме се наговорили с ДПС да бламираме дебата за машинното гласуване"}
{"url": "https://www.faktor.bg/bg/articles/aleksandar-yordanov-1-7", "text": "Всеки трябва да направи своя малък или по-голям компромис, за да се развива европейското обединение. Това позиция изрази в сутрешния блок на БНТ евродепътатът Александър Йорданов. За съжаление се получи така, че редица комисии не успяха да изберат своите ръководства, което говори за противоречия в самите изборни групи, допълни Йорданов. Самият той е член на три комисии, като основната за него е комисията по външни работи. Изборът на тези ръководства се осъществява по предварително договорен пакет по системата Д'Онт. Много е трудно за която и да е държава в ЕП да постига на 100% интересите и това е магията на европейското обединение - всеки трябва да направи своя по-малък или по-голям компромис, за да върви общо напред този сложен механизъм\", коментира евродепутатът. \"Българската група от българските представители се събира заедно за уточняване на позиции и въпроси и тази традиция е много добра\", отбеляза Александър Йорданов. Йорданов коментира и балканските недоразумения от последните дни, като отбеляза, че балканските политици трябва да се научат по-малко да говорят и повече да работят. Всички ги гони логореята - говорят, обещават, живеят понякога в измислени светове, особено нашите приятели - македонците. Сърбия първо трябва да стане член на НАТО, преди да влезе в семейството на ЕС\" - категоричен е евродепутатът - защото това е въпрос на сигурност\". И уточни - така НАТО ще гарантира сигурността на целия регион. Според него Сърбия не е приела европейските ценности. Йорданов призна, че се чувства  като на своето място в Брюксел.  Имахме събиране както на всички български депутати, така и на партийните семейства. Това е една традиция, която е много добра. Аз я приветствах, сподели евродепутатът. Относно приемането на пакета \"Мобилност\", Йорданов поясни, че на 22-23 юли в Брюксел ще бъде транспортният министър Росен Желязков и тогава ще се обсъжда \"този прословут пакет Макрон\".", "date": "2019.07.12", "title": "Александър Йорданов: Всеки трябва да направи своя малък компромис, за да се развива ЕС"}
{"url": "https://www.faktor.bg/bg/articles/baltiyskite-strani-se-obyaviha-protiv-proekt-na-rusiya-za-chestvane-na-savetskata-okupatsiya", "text": "Естония, Латвия и Литва съобщиха тази седмица, че са извикали руски дипломатически представители в своите външнополитически ведомства, за да изразят протест срещу руския проект за честване на годишнината от началото на окупацията на балтийските държави от Съветския съюз през Втората световна война, предаде Франс прес. Външните министри на трите страни, които днес са членове на ЕС и НАТО, определиха като \"цинични\" и \"провокативни\" плановете на Русия да отбележи годишнината със зари и артилерийски салюти. От своя страна, говорителката на руското министерство на външните работи Мария Захарова заяви вчера, че по този начин \"милиони граждани по целия свят ще честват с Русия годишнината от голямата победа срещу фашизма\". \"Победата на съюзниците срещу нацистите е изключително важна за съдбата на Европа, но краят на Втората световна война не донася свобода на Литва\", каза пред АФП литовският топдипломат Линас Линкевичус. \"Той довежда до близо 50 години съветска окупация, убийства и депортации\", добави Линкевичус. Латвийският му колега Едгарс Ринкевич нарече руските чествания \"циничен опит за пренаписване на историята\". Съветският съюз превзема балтийските страни през 1940 г. по силата на пакта \"Рибентроп-Молотов\", сключен между СССР и нацистка Германия. Година по-късно, през юни, са депортирани около 43 000 балтийски граждани. Тази кампания е спряна, когато Германия се обръща срещу дотогавашния си съюзник и изтласква Червената армия от балтийските страни. От 1944 до 1945 г. Съветският съюз слага край на нацистката окупация, по време на която изчезва почти цялото местно еврейско население, но много бързо Москва обявява депортирането на стотици хиляди хора в Сибир. Съветският терор предизвиква въоръжена съпротива в балтийските страни от 1944 до 1953 г., главно в Литва. Литва, Латвия и Естония си връщат независимостта чак през 1991 г.", "date": "2019.07.12", "title": "Балтийските страни се обявиха против проект на Русия за честване на съветската окупация"}
{"url": "https://www.faktor.bg/bg/articles/predimno-slanchevo-s-temperaturi-do-29-gradusa", "text": "Днес ще бъде предимно слънчево с временни увеличения на облачността, по-значителни над източните, а след обяд и над планинските райони от Югозападна България, където на места ще превали. Това съобщи за Агенция „Фокус“ дежурният синоптик в Националния институт по метеорология и хидрология (НИМХ) Георги Цеков. Ще духа слаб до умерен северозападен вятър. Максимални температури между 24° и 29°, в София около 24°. През нощта срещу събота ще превали на отделни места в Западна и Централна България.  Атмосферното налягане ще бъде малко по-ниско от средното за юли. През деня слабо ще се понижи. Над Черноморието облачността ще бъде променлива, по-често значителна. Ще има и превалявания, на повече места по северното крайбрежие. Ще духа до умерен северозападен, а след обяд източен вятър. Максимални температури на въздуха: 24°- 26°, близки до температурата на морската вода. Вълнението на морето ще бъде 2 бала. Над планините преди обяд ще бъде предимно слънчево. След обяд от запад облачността, първоначално висока, ще започне да се увеличава и до края на деня и през нощта срещу събота на места в масивите от Западна и Централна България ще превали дъжд. Ще духа слаб, по високите части умерен запад-северозападен вятър. Максимална температура на височина 1200 метра около 17°, на 2000 метра около 10°.", "date": "2019.07.12", "title": "Предимно слънчево, с температури до 29 градуса"}
{"url": "https://www.faktor.bg/bg/articles/hashim-tachi-ruskite-shegadzhii-zvanyaha-i-na-men-no-ne-im-mina-nomera", "text": "Президентът на Косово Хашим Тачи заяви в четвъртък, че руските комедианти, които погодиха номер на македонския премиер Зоран Заев, са опитали да се свържат преди това и с него, но не са успели да изпълнят шегата си, предава македонската телевизия “Алсат-М“, цитиран от \"Фокус\".  „Не може да се говори с някого без преди това да са известни темите на разговор, колко ще трае разговорът и с кого точно ще се проведе той“, заяви държавният глава, като изрази благодарност към служите за сигурност, които са спомогнали за избягване на ситуация, подобна на тази, която се разигра в Северна Македония Агенцията припомня, че двама руски комедианта успяха по-рано тази седмица да се свържат с македонския премиер Зоран Заев, представяйки се за генералният секретар на НАТО Йенс Столтенберг и бившият украински президент Петро Порошенко. Под тази маска, те са провели разговори със Заев, което предизвика скандал в югозападната ни съседка.  Превод и редакция: Цанко Цолов", "date": "2019.07.12", "title": "Хашим Тачи: Руските шегаджии звъняха и на мен, но не им мина номера"}
{"url": "https://www.faktor.bg/bg/articles/novini/balgariya/mashinnoto-glasuvane-otnovo-vav-fokusa-na-parlamenta", "text": "В последното за седмицата пленарно заседание парламентът ще обсъди на първо четене промените в Изборния кодекс, които предвиждат отпадане на машинното гласуване при провеждането на местни и парламентарни избори. Под законопроекта стоят подписите на депутати от парламентарните групи ГЕРБ, „Обединени патриоти“ и „Воля“, които настояват да имаме възможността да подаваме машинно своя вот единствено на избори за президент и Европейски парламент. Аргументите им са свързани с това, че изборите с многомандатни избирателни райони са значително по-сложни от останалите, а това налага по-различни бюлетини, както и по-сложен софтуер. Вносителите се позовават и на доклада на ЦИК за европейските избори, провели се у нас на 26 май, според който машинното гласуване е неоправдано скъпо. Тогава такова се проведе в 3 000 секции в страната, а последните промени в изборното законодателство предвиждаха на местния вот наесен те да бъдат увеличени на 6 000. Против предложението и в подкрепа на машинния вот категорично се обявиха останалите две парламентарно представени опозиционни партии – ДПС и БСП. За запазването на машинното гласуване на предстоящите избори за общински съветници и кметове се застъпиха още някои от партиите извън парламента, както и омбудсманът Мая Манолова. В рамките на заседанието депутатите ще обсъждат и промяна в Закона за железопътния транспорт, която трябва да гарантира независимостта и финансовата обезпеченост на специализираното звено за разследване, както и въвеждането на принципа на споделените услуги, с което страната ни да избегне възможността да бъде осъдена от Европейската комисия.", "date": "2019.07.12", "title": "Машинното гласуване отново във фокуса на парламента"}
{"url": "https://www.faktor.bg/bg/articles/novini/balgariya/-kanal-5-boyko-borisov-vse-oshte-ne-se-e-izvinil-zaradi-izpolzvaneto-na-opredelenieto-severnomakedonski", "text": "Бойко Борисов все още не се е извинил заради използването на определението „северномакедонски“, коментира македонският телевизионен “Канал 5“, цитирана от \"Фокус\". Говорейки за Гоце Делчев в изявление пред българските медии, Борисов нарече Пендаровски „севрномакедонски“ президент, припомня телевизионният канал. Заев и Борисов се срещнаха миналата седмица на срещата на върха за Западните Балкани в Познан, където обсъдиха споразумението за добросъседски отношения.Премиерът покани Борисов да се поклони на паметника на Гоце Делчев на 1 август в рамките на отбелязването на двегодишнината от подписването на споразумението с България. Вчера Заев заяви, че Борисов е направил непреднамерена грешка в Сараево, но че неговото изявление е в противоречие с Преспанския договор, който гарантира македонската идентичност. За нотата, която обеща да изпрати Заев, писаха и медии в България, но няма по-нататъшно обяснение, реакция или извинение от Борисов, след като българският премиер вече изрази несъгласие със сръбския министър Ивица Дачич за недоразуменията за Косово и поиска лично извинение, коментира „Канал 5“. Борисов обаче в своя профил в социалната мрежа „Фейсбук“ след среща с Пендаровски в Сараево написа, че е говорил с президента на Северна Македония. В ръководството, издадено от Министерството на външните работи, се посочва, че според споразумението на Преспа, като прилагателно, се използва македонски, а не северно-македонски, когато се говори за езика, нацията и културата.", "date": "2019.07.12", "title": "“Канал 5“: Бойко Борисов все още не се е извинил за определението „северномакедонски“"}
{"url": "https://www.faktor.bg/bg/articles/novini/balgariya/-ataka-svikva-politicheski-savet-na-malkata-koalitsiya", "text": "Волен Сидеров ще очаква в петък лидерите на ВМРО и НФСБ – Красимир Каракачанов и Валери Симеонов, които покани ден по-рано на политически съвет на коалиция „Обединени патриоти”, предаде БГНЕС. Срещата е насрочена за следобед в сградата на Народното събрание.  Заседанието на политическия съвет на т.нар. „малка коалиция” бе свикано от „Атака“, а повод за него е оспорваното от страна на партията отстраняване на Волен Сидеров от поста на председател на парламентарната група на патриотите. От партията на Сидеров настояват още за заличаване на решението за промяна в ръководството с аргумента, че то е нелегитимно. Лидерът на партията Красимир Каракачанов няма да успее да участва в политическия съвет, защото ще бъде извън София заради ангажимент. Валери Симеонов пък вероятно ще бъде възпрепятстван да участва в заседанието.", "date": "2019.07.12", "title": "\"Атака\" свиква политически съвет на малката коалиция"}
{"url": "https://www.faktor.bg/bg/articles/turskiyat-poslanik-v-balgariya-shte-dade-preskonferentsiya-po-povod-tretata-godishnina-ot-osueteniya-opit-za-prevrat", "text": "Турският посланик в България Хасан Улусой ще даде пресконференция по повод третата годишнина от осуетения опит за преврат в страната. Това е първата среща с медиите на посланика, след като партията на президента Реджеп Ердоган изгуби местните избори в Истанбул.  Припомняме, че на 15 юли 2016 в южната ни съседка стана обект на опит за преврат, а по традиция посланикът на страната се среща с медиите всяка година, за да припомни трагедията и да представи постигнато от страната му за последните 12 месеца.", "date": "2019.07.12", "title": "Турският посланик в България  ще даде пресконференция по повод третата годишнина от осуетения опит за преврат"}
