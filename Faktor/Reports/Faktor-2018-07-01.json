{"url": "https://www.faktor.bg/bg/articles/novini/svyat/veche-e-fakt-seks-bez-izrichno-saglasie-v-shvetsiya-se-nakazva-kato-iznasilvane", "text": "В Швеция днес влезе в сила закон за съгласието за сексуален контакт. В него се смята за изнасилване всеки сексуален акт, извършен без експлицитно съгласие, дори и в случай на липса на заплаха или проява на насилие. Законът постановява, че човек е виновен в изнасилване, ако е извършил сексуален акт с друг човек, който не е участвал в това действие свободно. Преди това в шведския закон се говореше за изнасилване, когато сексуалният акт беше придружен от насилие или беше извършен под заплаха.   Сега шведските съдилища трябва да са особено внимателни за това дали съгласието е било дадено чрез думи, жестове или по друг начин. Шведското правителство казва, че новият закон изпраща силен сигнал. То обяви, че ще отпусне 120 милиона крони (11,5 милиона евро) за борбата със сексуалния тормоз и сексуалното насилие.    Законът влиза в сила, след като Швеция бе разтърсена от движението \"Аз също\". \"Това движение показа много силно, че има много работа за вършене в борбата срещу сексуалния тормоз и сексуалното насилие на работното място и в останалата част на обществото\", разказа шведската министърка на равноправието на половете Лена Халенгрен.   Целта на новия закон е да промени поведението в една страна, в която равенството между мъже и жени е смятано за най-напредналите в света. Движението \"Аз също\" целеше да изобличи сексуалните агресии и се зароди след обвиненията в сексуални посегателства срещу холивудския магнат Харви Уайнстийн.  През есента в Швеция над 10 000 жени от всички професионални среди излязоха с призиви срещу сексуалното посегателство.   Статистическите данни показват, че през 2017 г. над 7000 жалби за изнасилване са били подадени в Швеция, което е с 10 процента повече в сравнение с предишната година. Изнасилването може да бъде наказано с шест години затвор. До 10 години затвор се дава за изнасилване на непълнолетна жертва.", "date": "2018.07.01", "title": "Вече е факт: Секс без изрично съгласие в Швеция се наказва като изнасилване!"}
{"url": "https://www.faktor.bg/bg/articles/novini/svyat/hotelskite-stai-v-helzinki-skochiha-v-pati-zaradi-sreshtata-na-putin-tramp", "text": "Цените на хотелските стаи в Хелзинки са се увеличили неколкократно за периода около срещата на руския президент Владимир Путин и американския му колега Доналд Тръмп на 16 юли във финландската столица. Това съобщава в. \"Хелзингин саномат\", цитиран от ТАСС. В хотелите от веригата Sokos разликата в цената за двойна стая за периода 15-17 юли в сравнение със седмицата преди това достига 200 евро. В други хотели във финландската столица разликата в цените за нощувка през дните на посещението на двамата президента и придружаващите ги делегации и журналисти също е голяма - за 15-17 юли цените са с над 100 евро по-високи, отколкото през предходната седмица. По информация на изданието за някои хотели в Хелзинки, включително от веригата Hilton и Scandic, в момента изобщо няма свободни стаи. Изпълнителният директор на веригата Scandic, във Финландия Аки Кяюхки посочи, че възможността за резервиране е ограничена, за да може да има достатъчно стаи за представителите на международните медии. Той допълни, че още идната седмица ще могат да се резервират нощувки. Кяюхки предупреди също така, че с наближаването на срещата между Путин и Тръмп цените на стаите в хотелите ще растат и ще надхвърлят обичайните за юли. Изпълнителната директорка на общинската компания Helsinki Marketing Лаура Аалто заяви, че за руско-американската среща се очаква в града да пристигнат до 2000 души, повечето от които журналисти. По тази причина много от представителите на медиите ще пристигнат още през уикенда преди срещата.", "date": "2018.07.01", "title": "Хотелските стаи в Хелзинки скочиха в пъти заради срещата на Путин -Тръмп"}
{"url": "https://www.faktor.bg/bg/articles/novini/balgariya/oshte-maka-sled-buryata-nefeli-nashi-turisti-goryat-s-eur500-za-gratski-repatrak", "text": "Десетки българи с ударени от циклона \"Нефели\" на остров Халкидики автомобили ще трябва да се бръкнат с по 500 евро за гръцки репатрак. Нашите туристи са блокирани в гръцките курорти и се чудят как да транспортират возилата си у нас, защото не всички имат „Автоасистанс“ в застраховката „Каско“. Застрахователят не поема този разход в чужбина, ако това не е изрично упоменато в полицата. Гръцки фирми обаче вече им искат по 500 евро да откарат автомобилите до границата ни. Освен това застрахователи препоръчват, ако колата е била под вода, собствениците й да не палят двигателя Причината е, че ако това се случи, застрахователят може да откаже да плати при повреден мотор. Първото, което трябва да направим в подобна ситуация, е да се обадим на този, който ни е сключил застраховката, защото той най-добре знае къде се намира тя, при какви условия е сключена, има ли допълнителна опция за автоасистанс за България или чужбина, съветват застрахователни брокери пред „Монитор“. \"Дъждовете са природно бедствие. То се покрива, ако колата има Каско\", поясни Ивета Кунова, председател на Българската асоциация на застрахователните брокери. Тя обаче предупреди, че ако автомобилът има само \"Гражданска отговорност\", щетите, нанесени от пороите, няма да бъдат обезщетени. Кунова посъветва пострадалите да използват застрахователен брокер, който да ги координира и насочва при възникнали проблеми. По последна информация най-тежка е била ситуацията в Неа Врасна, Хрисуполи и Ставрос, като според прогнозите подобряване на времето може да се очаква най-рано от петък следобед.", "date": "2018.07.01", "title": "Още мъка след бурята \"Нефели\": Наши туристи горят с €500 за гръцки репатрак"}
{"url": "https://www.faktor.bg/bg/articles/novini/svyat/psiho-germanets-trovi-kolegite-si-v-zavod-20-godini-ubi-21-ot-tyah", "text": "В Германия работник във фабриката за производство на метални изделия ARI Armaturen Шлос Холте-Щукенброк е заподозрян в убийството на 21 колеги с помощта на отровена храна.  Това съобщава Deutsche Welle. 56-годишният германец, който е работил в завода 38 години, е задържан през май тази година, след като негов колега забелязал върху храната си странен прах. Той съобщил за това на началството, а то на свой ред прегледало записите от камерите за наблюдение. Си Ен Ен отбелязва, че на запис се е виждало как заподозряният отваря чуждата кутия за храна и изсипва върху сандвичите някакъв прах.  \"Първо си помислихме, че става дума за лоша шега, а не за опит за убийство\", казва мениджър на предприятието. По-късно обаче се изяснило, че в храната бил изсипан оловен ацетат - силно токсично и почти безвкусно вещество, способно да доведе до сериозни увреждания на вътрешните органи на човека. По време на обиска на дома на заподозряния били открити и други опасни вещества, включително живак и кадмий, а в чантата му полицаите намерили шишенце с прахообразно вещество.  Мъжът веднага бил обвинен в опит за убийство. Полицията обаче заяви, че във връзка със случилото се ще разследва смъртта на общо 21 души, починали от 2000-та година насам. Отбелязва се, че в завода има крайно високо ниво на смъртност от сърдечни пристъпи и рак, които може да са предизвикани от отравяне с тежки метали.  Също так двама служители на ARI Armaturen са в кома, а друг е на диализа. С разследването на възможните убийства се е заела специална група от 15 души. Те ще разпитват медици и роднини на починалите. Разглежда се и възможността за ексхумация на телата на покойните.  Мениджър от компанията заяви, че заподозряният през всичките тези години е работил \"доста незабележимо\". Информация за мотивите на мъжа не се съобщава. Самият той запазва пълно мълчание.", "date": "2018.07.01", "title": "Психо: Германец трови колегите си в завод 20 години, уби 21 от тях"}
{"url": "https://www.faktor.bg/bg/articles/novini/balgariya/gastarbayteri-zaformiha-kilometrichna-opashka-ot-avtomobili-na-kalotina", "text": "Стотици автомобили чакат в момента на сръбско-българската граница при Граничния контролно-пропускателен пункт „Калотина”. Опашката е няколко километра от сръбската страна - от граничния пункт почти до началото на магистралата за Ниш, съобщава NOVA.   Причина за опашката е традиционният годишен поход на гастарбайтерите. От страните на Запад те пътуват към Турция, като пътят им преминава през България. Очаква се напливът по двата пункта по трасето „Калотина” - Свиленград да продължи няколко седмици.   Особено затруднено ще е движението през почивните дни, когато към гастарбайтерите се присъединяват пътуващите българи към и от съседна Сърбия.", "date": "2018.07.01", "title": "Гастарбайтери заформиха километрична опашка от автомобили на „Калотина”"}
{"url": "https://www.faktor.bg/bg/articles/novini/balgariya/ninova-pak-se-razpeni-shefat-na-kevr-e-tsinik", "text": "\"Поредното увеличение на ток и парно. И поредния цинизъм от страна на председателя на КЕВР Иван Иванов\". Това написа лидерът на БСП Корнелия Нинова в социалната мрежа \"Фейсбук\" във връзка с поскъпването на електрическата и топлинната енергия от 1 юли 2018 г. \"Попитан как ще се отрази това на българските граждани, отговорил- само 15 процента ползват топла вода и топлоенергия. С лека ръка обрече 15 процента българи на още по-голямо обедняване. А другите според него се греят на дърва. Бил спазвал закона при ценнобразуването. Защо със същата загриженост не спази закона и не се произнесе за сделката с Гинка Върбанова и ЧЕЗ? А господин премиерът твърди, че КЕВР бил независим орган. Независим е от закона и зависим от икономико-политически интереси. Гласуването на оставката на Иванов другата седмица по наше искане е най-малкото, което трябва да се случи, за да има законност в държавата и справедливост за хората\", пише лидерът на БСП във \"Фейсбук\".", "date": "2018.07.01", "title": "Нинова пак се  разпени:  Шефът на КЕВР е циник"}
{"url": "https://www.faktor.bg/bg/articles/novini/svyat/merkel-otchayano-prizna-ne-znaya-dali-shte-se-dogovorim-za-migrantite", "text": "Канцлерът на Германия Ангела Меркел съобщи, че иска Християндемократическият съюз да продължи да работи съвместно с баварските съюзници, информират \"Ройтерс\" и други медии. Изправен пред регионални избори през октомври, Християнсоциалният съюз (ХСС) настоява за по-строги правила за миграцията. \"Споделям целта на ХСС от една страна да бъде намален броят на мигрантите, докарвани в Европа от трафиканти, и от друга страна аз също споделям гледището, че бежанците не могат просто така да избират в коя страна да отидат\", каза Меркел в интервю за германската телевизия ZDF, подчертавайки желанието си да работи заедно с баварските съюзници. Различията с ХСС се свеждат само до начина как да се постигне ограничаване на миграцията, подчерта канцлерът. Спорът за мигрантите заплашва дългогодишната коалиция между двете партии.  Меркел е категорична, че не иска решенията в Европа да се вземат едностранно.  Запитана дали спорът между двете партии може да бъде разрешен, тя отклони въпроса и подчерта, че ще направи всичко възможно за постигане на резултати на преговорите по-късно днес. Тя похвали решенията на неофициалната среща на ЕС в Брюксел на 24 юни, допълвайки, че всички европейски държави са съгласни за необходимостта от защита на външните граници.   ДПА съобщава, че днешните разговори между ХДС и ХСС ще решат бъдещето на коалицията. В събота вечерта Ангела Меркел се срещна с вътрешния министър Хорст Зеехофер, който е лидер на ХСС, при закрити врата в опит да разрешат разногласията. Не се разкриват подробности от срещата. На среща в Мюнхен днес ХСС ще реши дали Меркел е изпълнила исканията на партията за намаляване на миграцията със сключените с европейски държави споразумения.  Последното социологическо проучване на Emnid за днешния брой на \"Билд\" показва, че консервативният блок увеличава подкрепата си с 1% до 32 на сто. Втори са социалдемократите са с 19%. Трети са \"Алтернатива за Германия\" с 14% пред Зелените с 12%. Либералдемократите и Левицата са подкрепяни от 9% от германците. В проучването са участвали 1 954 души. Проведено е от 21 до 28 юни.", "date": "2018.07.01", "title": "Меркел отчаяно призна: Не зная дали ще се договорим за мигрантите"}
{"url": "https://www.faktor.bg/bg/articles/novini/svyat/krizata-v-germaniya-se-zadalbochava-merkel-gotova-da-poiska-vot-na-doverie", "text": "Германският канцлер Ангела Меркел не изключва възможността да поиска вот на доверие в Бундестага, ако политическата криза в Германия не приключи днес.  Тази вечер баварският Християнсоциален съюз трябва да обяви дали е доволен от постигнатото от Меркел на срещата на върха. Ако реакцията им не е положителна, то от утре баварската гранична полиция започва да връща обратно бежанците от австрийската граница. Такъв ход на баварските власти би означавал началото на края на управляващата коалиция в Германия – само 100 дни след съставянето ѝ. В интервю за германската телевизия ZDF днес следобед Меркел остави отворен въпроса дали би се подложила на вот на доверие в Бундестага. „Все още сме в консултации, да видим резултатите“, заяви Меркел, цитирана от БНР.  Междувременно германският канцлер получи подкрепата на всички лидери в своята партия, както и тази на другия коалиционен партньор – Социалдемократическата партия. „Решенията в Брюксел са донякъде задоволителни, макар да ни предстои още много работа. Надявам се, че всички политически партии в Германия ще поемат отговорността пред страната ни“, заяви още Меркел. Сега всичко зависи от решението на Християнсоциалният съюз.", "date": "2018.07.01", "title": "Кризата в Германия се задълбочава: Меркел готова да поиска вот на доверие"}
{"url": "https://www.faktor.bg/bg/articles/novini/balgariya/lilyana-pavlova-evrozonata-tryabva-da-se-reformira", "text": "Започваме разяснителна кампания в детайли по всяка една от темите и приоритетите, по които сме работили. Призовах колегите министри по ресори да направят отчет и кампании. Това каза министърът за Българското председателство на Съвета на ЕС Лиляна Павлова за БНР.  По отношение на еврозоната тя каза, че за нас е важно тя да бъде реформирана и в какъв банков съюз влизаме. Има много процедурни стъпки, които трябва да извървим. Не знам да има страни, които да са против влизането ни в Еврозоната, добави министърът. Темата Западни Балкани е общият принос в общоевропейския дневен ред. Приоритети като свързаност са най-пряко свързана с България. Изграждането на стратегическите инфраструктурни проекти е ключов за нас. Дигиталната и енергийната свързаност също. 10 млрд. евро трябва да дойдат в региона по тези приоритети, потвърди министър Лиляна Павлова. Тя допълни, че страната ни ще продължава да помага на страните от региона да извървят пътя за влизането в ЕС, който и ние извървяхме. За нас са важни две неща - че Австрия припозна три от нашите четири приоритети и мотото на Австрия “Европа, която защитава”. Както каза премиерът, силни можем да бъдем, само когато сме заедно. Министър Лиляна Павлова покани всички столичани и гости на София на концерт пред НДК тази вечер, с който заедно с Теодоси Спасов и други изпълнители от Западните Балкани хората ще се забавляват под ритъма на Балканската музика. Концертът ще е своеобразен израз на предаването на приоритета Западни Балкани на Австрийското председателство, а посетителите ще получат подаръци за спомен от първото председателство на България на Съвета на ЕС.", "date": "2018.07.01", "title": "Лиляна Павлова: Еврозоната трябва да се реформира"}
{"url": "https://www.faktor.bg/bg/articles/novini/balgariya/naslednitsi-na-komunisti-otkirha-pametnik-na-knyaz-pavel-familiyata-mu-izbita-ot-bolshevikite", "text": "Паметник на великия княз Павел Романов, изработен от харманлийския скулптор Тамер Халил бе открит вчера от вицепрезидента Илияна Йотова, руския консул и пловдивски олигарх Георги Гергов, бившият лидер на БСП Михаил Миков и техни политически съмишленици в Павел Баня. Монументът е издигнат по гражданска инициатива и е част от честванията на 140 години  от създаването на курортния град, навръх празникът Св. Петър и Павел. \"Тържественото откриване на паметника на княз Павел е доказателство, че паметта е жива. То е символ на нашата благодарност към братския руски народ и увереност, че отношенията ни с Русия ще пребъдат\". Това е заявил Георги Гергов, председател на Областния съвет на БСП и почетен консул на Руската Федерация в Пловдив по време на тържествата в град Павел баня, съобщава  marica.bg. Великият Княз Павел Александрович е син на Цар Освободител Александър II, който по време на Руско- Турската война е в българските земи с петимата си сина, а най-малкия от тях – Павел, тогава е на 17 години. Според летописа на селището в дневника на  отец Сава Иванов, първи свещеник на новоизграденото селище Павел през 1878, е записано, че то е „именувано на Св. Апостол Павел и на най-малкия син на нашия освободител Н.В. Всерусийския император Александър ІІ, велик княз Павел”. Премълчава се обаче важна подробност, че княз Павел е брат на Александър III и чичо на Николай II, последният император на Русия, чието цяло семейство е убито през 1918 г. от болшевиките на Ленин. Проектът за паметника е дарение от двама архитекти. 360-килограмовата фигура е изработена от скулптура Тамер Халил. Постаментът е от три вида мрамор, а цялостната височина на паметника е 4,50 м. Самата скулптура на Великият Княз е висока 235 см. Въпреки благородната на пръв поглед идея, натрапчив е циничният факт, че на първа линия на откриването на паметника на княз Павел са бивши български комунисти, преименували се на социалисти, но верни последователи на съветския болшевизъм, избил фамилията на последния руски император. Трудно е да се каже какъв комплекс тресе червените политици, какви грехове се опитват да изкупят с тази активност и закъснял реверанс към наследниците на руската корона. В годините на съветския комунизъм в България, наложен с насилие и кървав терор, комунистите съвсем не се сещаха за фамилиите на руските императори, защото сочеха монархията като основен враг на комунизма. Днес обаче техните наследници доста несръчно се опитват да подражават на идеолозите на Кремъл, а и на самия президент Путин, който прави опити да реабилитира в очите на обикновените руснаци монархията, царските символи и православието като част от Велика Русия. Въпросните социалистически активисти, които доскоро се кланяха на болшевишките и комунистически сатрапи и ги издигаха в култ, съвсем не са така щедри към паметта на последния български монарх цар Борис III и брат му княз Кирил. В тяхно лице продължават да привиждат несъществувалия у нас фашизъм, с който оправдават терористичните си действия. Издигането на руски и съветски паметници в европейска и натовска България не е нищо друго, освен важна част от хибридната война на Кремъл, която цели да отклони страната от цивилизационния й избор и да я върне в евразийското пространство.", "date": "2018.07.01", "title": "Наследници на комунисти откриха паметник на княз Павел – фамилията му избита от болшевиките"}
{"url": "https://www.faktor.bg/bg/articles/novini/balgariya/tsvetanov-shte-uchastva-v-parlamentaren-forum-po-sigurnost-i-razuznavane-v-berlin", "text": "Зам.-председателят на ГЕРБ Цветан Цветанов ще участва в трансатлантически парламентарен форум по разузнаване и сигурност в Берлин. В дискусията ще участват още членовете на Комисията по вътрешна сигурност и обществен ред в Народното събрание Димитър Лазаров, Валентин Касабов, Мустафа Карадайъ и Филип Попов. \"Целта на събитието, което ще събере на едно място представители на националните парламенти на ЕС и на Конгреса на САЩ, е да предостави информация за актуалната обстановка в света и за бъдещи перспективи по критични теми в глобален план. Форумът ще се проведе в 6 панела, които ще са посветени на противодействието на прането на пари, на трафика на хора и на корупцията. Ще се обсъждат още изкуственият интелект, публично-частните партньорства, нововъзникващите заплахи и ответни им реакции, както и нововъзникващите пазари\", съобщи във Facebook Цветанов.", "date": "2018.07.01", "title": "Цветанов ще участва в парламентарен форум по сигурността, разузнаването и трафика на хора"}
{"url": "https://www.faktor.bg/bg/articles/novini/balgariya/reshiha-go-nova-sekira-s-tsenite-na-toka-i-parnoto-ot-dnes", "text": "От днес средното увеличение на цената на ел. енергията за потребителите на регулирания пазар ще бъде 2,03 %. Това каза председателят на Комисията за енергийно и водно регулиране доц. Иван Иванов по време на брифинг, предаде aгенция „Фокус“.  Той уточни, че за ЧЕЗ цената на електрическата енергия ще се повиши с 1,75 %, за EVN с 1,82 % и за „Енерго-про“ с 2,78 %. „На свое заседание КЕВР прие решение за цената на електрическата енергия и на топлинната енергия за новия ценови период, който започва от 1 юли 2018 г. и завършва на 30 юни 2019 г. Самите решения на Комисията ще бъдат публикувани в рамките на следващите няколко часа, но със сигурност в рамките на днешния ден“, каза доц. Иванов.", "date": "2018.07.01", "title": "Решиха го: Нова секира с цените на тока и парното от днес"}
{"url": "https://www.faktor.bg/bg/articles/bachvarova-smyanata-na-ministri-v-momenta-shte-e-greshka", "text": "„Страната ни спечели авторитет и доверие навън след европредседателството”, каза шефът на кабинета на „Борисов 3” Румяна Бъчварова в предаването „Тази неделя”. По думите ѝ Европа останала много изненадана от страната ни и сме надхвърлили очакванията на всички. „Това е изключителен опит за администрацията и за министрите в правителството. Никога не сме имали толкова добре подготвено правителство и толкова добре подготвени министри”, категорична е Бъчварова. На въпрос дали вътрешно политическите ни проблеми са били загърбени, Бъчварова коментира, че европредседателството е съвпаднало с началото на мандата на правителството, когато се взимат решенията какви реформи да бъдат направени във всяка сфера. Бъчварова определи вотът на недоверие като „политическа нищета”. „Това беше политическа неспособност да изведеш един проблем. Мотивите на БСП бяха сбор от медийни публикации. Това е притеснително за нас – една по-активна и състоятелна опозиция помага на управлението и на държавата, но това, което виждаме, е липса на политическа същност”, коментира Бъчварова. „Мисля, че ще е грешка да се сменят министрите, които натрупаха толкова много опит в председателството”, коментира Бъчварова. Тя добави, че промени в кабинета не биха били ползотворни точно в момента.", "date": "2018.07.01", "title": "Бъчварова: Смяната на министри в момента ще е грешка"}
{"url": "https://www.faktor.bg/bg/articles/novini/svyat/tsru-kim-chen-un-krie-opasni-tayni", "text": "Северна Корея не възнамерява да предаде изцяло ядрените си запаси и вместо това обмисля начини да скрие броя на оръжията и тайните си производствени мощности. Това пише в. The Washington Post, позовавайки се на служители на разузнавателните служби на САЩ.  Данните, събрани след срещата на върха в Сингапур на 12 юни, показват опити за заблуда на САЩ относно броя на ядрените бойни глави в арсенала на Северна Корея, както и съществуването на неразкрити съоръжения, използвани за изработване на материали за ядрени бомби, казаха служителите. Оценката на експертите е в ярък контраст с коментарите на президента Тръмп след срещата на високо равнище, когато той заяви в Twitter, че \"вече няма ядрена заплаха\" от Северна Корея. На неотдавнашен митинг той каза също, че е имал \"голям успех\" с Пхенян. Някои аспекти от тези разузнавателни данни вече бяха съобщени в петък от телевизия NBC.", "date": "2018.07.01", "title": "ЦРУ: Ким Чен-Ун крие опасни тайни"}
{"url": "https://www.faktor.bg/bg/articles/novini/svyat/kak-es-se-poddade-na-natiska-na-populistite", "text": "Дали резултатът от срещата на върха ще спаси федералната канцлерка Ангела Меркел? Това решение няма да бъде взето в Брюксел. Сега неопопулистите в Мюнхен ще трябва да си блъскат главите. Изкуствено разпаленият спор за властта в Берлин няма нищо общо с фактите за сегашната миграция в ЕС. Истинско нахалство е, че една шепа баварски мегаломани се опитва да вземе за заложник целия ЕС и да инструментализира споровете по бежанската тема за баварските избори. За зла участ на 1 юли точно Австрия поема ротационното председателство на ЕС. Канцлерът Себастиан Курц възторжено прегръща възможността да наложи десен завой в ЕС, какъвто вече беше осъществен във Виена от съюза между неговите консерватори и дясноекстремистката \"Партия на свободата на Австрия\" (FPÖ). Този десен завой си проличава и от интимната прегръдка с дяснопопулистката \"Северна лига\" в Италия. Да не забравяме и приятелството с унгарския премиер Виктор Орбан - баща на лъжливите кампании, на речите на омразата и на необуздания популизъм. Неговата рецепта гласи: ако повтаряш на хората достатъчно дълго, че чужденците и мигрантите са техни врагове, накрая те все ще повярват в това. В Унгария поне тази рецепта е доста успешна. Дали баварският ХСС изобщо се замисля на кого подражава? Нима тези баварци са пропуснали часовете по история и не са учили как възниква авторитарното господство и как се разрушават демократичните структури? Сложната система, наречена Европейски съюз, е продукт на либералните демокрации в Европа. Нейна основа са правата и задълженията на членовете ѝ, както и духът на сътрудничеството и солидарността, която обаче междувременно се превърна в обидна дума. Лозунгът на новото италианско правителство \"Италия на първо място\" и възходът на егоистичния национализъм са смъртоносна отрова за Европа. По всичко изглежда, че новият национализъм се радва на висока конюнктура. Но удивителното късогледство на неговите застъпници означава, че те са на път да отрежат клона, на който седим всички ние. Виктор Орбан в Унгария успя да изгради своята лична автокрация само защото е подкрепян с милиарди от Брюксел. Ако сега той помогне за разрушаването на ЕС, ще падне от власт като гнила ябълка. Европа ни донесе свобода, благосъстояние и мир. Бавария се превърна в един от най-благосъстоятелните региони в света само благодарение на ЕС. Слепи ли са сега баварските консерватори, че игнорират този факт? Впрочем, само затварянето на откритите граници в Шенгенското пространство би струвало милиарди. И всичко това - заради една идеологически подплатена истерия, която обявява мигрантите за най-голямото политическо зло. Къде остана хуманността? И къде потънаха т.нар. християнски ценности? Вместо да окачват кръстове в държавните институции, баварците би трябвало да поддържат добродетелите на човещината. Единствената, която все още се осмелява внимателно да говори за човешки права, е Ангела Меркел. Без особена съпротива в момента ЕС се поддава на натиска на популистите. И изпуска из очи важните си теми: застрашеното от демонтаж НАТО, търговската война с Доналд Тръмп, изоставените региони и слоеве от населението, дигиталната икономика. ЕС има много работа. Изглежда обаче, че демократите в Европа пропускат момента за необходимата съпротива. Ангела Меркел е с отслабени позиции. Френският президент Еманюел Макрон си прави своите политически сметки. В момента просто няма кой да защити сърцевината на Европа. Точно баварските консерватори обаче допринасят за това окаяно положение. И ако ХСС иска да се профилира като германска \"Южна лига\", ще трябва сериозно да се замисли. Защото според последните анкети, неговите предводители Зьодер и Зеехофер губят подкрепата на избирателите. И като убеден европеец, човек само може да им пожелае още по-голям провал.", "date": "2018.07.01", "title": "Как ЕС се поддаде на натиска на популистите"}
{"url": "https://www.faktor.bg/bg/articles/novini/svyat/zoran-zaev-otmarya-na-plazha-v-halkidiki", "text": "На Халкидики „избяга“ от политическите си задължения вчера министър-председателят на Македония Зоран Заев, пише \"Български новини\". Министър-председателят със съпругата си пренощува в къмпинг на ръкава Касандра, като днес ще си тръгнат в късния следобед.   Визитата е частна, без планирани политически контакти. Премиерът Заев влезе в Гърция през ГКПП Евзони под силен полицейски ескорт.", "date": "2018.07.01", "title": "Зоран Заев отмаря на плажа в Халкидики"}
{"url": "https://www.faktor.bg/bg/articles/novini/balgariya/valeri-simeonov-posreshtna-dzhulaya-na-brega-na-dunav-i-razreshi-da-se-slusha-silno-muzika", "text": "Часове, преди да посрещнат първото юлско утро, стотици хора от страната и чужбина се събраха на брега, на река Дунав край Тутракан, за да изпратят последната юнска вечер и да посрещнат Джулая.  На място бе и самият Джон Лоутън от \"Юрая Хийп\", който идва край Дунав за трета поредна година - откакто бе спрян Каварна Рок Фест. Той изпълни химна на Джулай морнинг заедно с БТР. Дванадесетчасовият маратон започна вчера от 24 часа и продължи до 7 часа сутринта с много рок музика. Толерантен към високите децибели този път бе дори вицепремиерът Валери Симеонов, който запя с Джон Лоутън и БТР, предава \"Фокус\".  „Атмосферата беше вдъхновяваща, Джон Лоутън беше на сцената, публиката беше ентусиазирана. По десетобалната система - 10“, разказа Симеонов и допълни, че изгревът е бил загатнат заради облаците. „Пожелавам повече оптимизъм и вяра в бъдещото“, каза още вицепремиерът.", "date": "2018.07.01", "title": "Валери Симеонов посрещна Джулая на брега на Дунав и разреши да се слуша силно музика"}
{"url": "https://www.faktor.bg/bg/articles/novini/balgariya/bsp-se-iztsepi-votat-na-nedoverie-beshe-uspeshen", "text": "„Вотът на недоверие беше успешен. От ГЕРБ се опитват да внушат обратното, защото не сме използвали цялото време на говорене в НС. Те изобщо не слушаха какво говорим и не опровергаха аргументите и фактите ни.” Това каза народният представител от ПГ на „БСП за България” Стоян Мирчев по БНР. Той добави, че председателят на БСП Корнелия Нинова е говорила 23 минути и е изказала ясно тезите, подкрепени с доказателства. „Целта на вота не е само и единствено да събаря една или друга власт. Той е инструмент на парламентарното управление да постави един проблем, за да може да се дискутира. Проблемът е, че ГЕРБ нямаха сили и тези да оборят това, което представихме пред обществото. Ако гледаме новините вечер, половината емисии са свързани с престъпления в страната”, изтъкна той. „Вотът постави един основен въпрос- че над 80% от българите са жертви на престъпления заради липсата на сигурност у нас”, каза още Мирчев. Той обясни, че в момента в системата на МВР има кадрови недостиг. „Управляващите твърдят, че били назначени около 2000 нови полицаи, но не казват, че толкова са напуснали системата. Прикриват, че издръжката на един затворник е над 1000 лева, а заплатата на един надзирател е под тази сума. В МВР, при Борисов, проблемът е с политическото му ръководство. Първо беше назначен един физкултурник- Цветанов, после един социолог- Бъчварова, а сега един военен- Радев. Нито един от тях не разбира какви са истинските проблеми на тази система и хората напускат обезверени”, коментира той. Народният представител потвърди, че БСП вече работи по нов вот на недоверие. Той припомни, че левицата е алтернатива на това управление и е внесла над 35 законопроекта в НС, както и че има най-много парламентарни въпроси към министрите.", "date": "2018.07.01", "title": "БСП се изцепи: Вотът на недоверие беше успешен"}
{"url": "https://www.faktor.bg/bg/articles/novini/svyat/paplach-v-indiya-iznasiliha-7-godishno-momichentse-dokato-chakalo-roditelite-si-da-go-priberat-ot-uchilishte", "text": "Хиляди хора протестираха в Централна Индия тази седмица с искане за смъртно наказание за изнасилвачите на седемгодишно момиче, похитено след училище, докато чакало родителите си да го вземат, предаде БТА, цитирайки Ройтерс. Двама мъже са арестувани за престъплението в град Мандсауд, съобщи полицията. Жертвата е приета в болница и се възстановява, казаха лекари. Правителството на премиера Нарендра Моди въведе смъртно наказание за изнасилвачите на деца под 12 години и увеличи минималната присъда за изнасилвачите на деца под 16 години, след като изнасилванията на 8-годишно момиче и млада жена в два щата, управлявани от неговата партия по-рано тази година доведоха до обществени протести. През 2016 година в Индия има регистрирани 40 000 изнасилвания, а жертвите са били деца в 40 процента от случаите. Всеки ден в пресата се появяват истории за сексуално насилие срещу жени. В Мандсаур момичето е чакало да бъде прибрано след училище от родителите си, които закъснявали, уточни полицията. От записите на видеокамерите на съседни магазини се вижда, че тя се отдалечава с един от обвиняемите. По-късно полицията открила жертвата в безсъзнание в храстите наблизо. Двамата мъже са в ареста, уточни полицията. Полицейският комисар Маной Сингх каза, че хиляди хора са протестирали в осем града в региона с искане за смъртно наказание за обвиняемите.", "date": "2018.07.01", "title": "Паплач: В Индия изнасилиха 7-годишно момиченце, докато чакало родителите си да го приберат от училище"}
{"url": "https://www.faktor.bg/bg/articles/novini/balgariya/parvanov-i-rumen-petkov-vdignaha-nazdravitsi-za-4-godini-abv", "text": "Политическа партия АБВ опразнува 4 години от създаването си в столичния парк \"Заимов\". На тържеството дойде и президентът Георги Първанов (2002-2012), който е и първият председател на \"Алтернатива за българско възраждане\". Освен настоящият председател на партията Румен Петков, празника уважиха десетки привърженици на политическата формация, сред които бившият баскетболен национал Цветан Антов, щангистът Антон Коджабашев, издателят Иван Гранитски и музикантът Дани Милев. В рамките на честванията се проведе и футболен турнир.", "date": "2018.07.01", "title": "Първанов и Румен Петков вдигнаха наздравици за 4 години АБВ"}
