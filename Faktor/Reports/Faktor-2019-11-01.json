{"url": "https://faktor.bg/bg/articles/novini-svyat-kmetat-na-skopie-zabrani-na-tsetsa-velichkovich-da-pee-na-tsentralniya-ploshtad", "text": "Кметът на македонската столица Скопие Петре Шилегов категорично е забранил провеждането на концерт в центъра на града на сръбската фолк-певица Цеца Величкович, съобщи БГНЕС.  \"При мен дойдоха собственици на казино и поискаха да наемат централния площад в Скопие за провеждането на концерт на чалгаджийката Светлана Ражнятович, по-известна като Цеца Величкович. Те ми предоставиха и цялостна програма за 18 ноември. Естествено, аз отказах. Докато аз съм кмет на града, площадът няма да се дава под наем\", каза още Петре Шилегов.  Величкович беше жена на Желко Ражнятович, по-известен като Аркан. Той беше един от най-известните паравоенни командири във войните в бивша Югославия и отговорен за смъртта на много босненски мюсюлмани. Аркан беше убит на 15 януари, 2000 година, във фоайето на белградския хотел \"Интерконтинентал\".", "date": "2019.11.01", "title": "Кметът на Скопие забрани на Цеца Величкович да пее на централния площад"}
{"url": "https://faktor.bg/bg/articles/simeon-sakskboruggotski-ako-byah-tsar-na-vlast-neshtata-shtyaha-da-badat-razlichni", "text": "Всяка страна има своите политически предразсъдъци и аз не бях съден само за грешките си, но получавах и лични нападки. Иновациите не се приемат лесно в живота и вземането на решения понякога е трудно. Хората обикновено имат високи очаквания, но нещата не винаги се случват толкова безболезнено и лесно. Това казва в интервю за HELLO! бившият министър-председател в периода 2001-2005 г. и цар на България (1943-1946 г.) Симеон Сакскобургготски. Пред списанието той говори в Атина по повод представянето на автобиографията си „Една необикновена съдба”, издадена от историческото издателство „Стема” (Корона), цитирани от \"Дарик\". Запитан за най-трудната ситуация, пред която е бил изправен като премиер на България, Сакскобургготски казва, че въпреки трудностите, вижда чашата наполовина пълна, а не наполовина празна. „Ето, например по въпроса за Европейския съюз и колко важно беше да станем член. Имаше хора, които вярваха в това и ни помогнаха много”, посочва той. \"В политиката всичко може да се случи, но особени страхове не съм имал. За живота си никога не съм се страхувал. По-скоро от някое яйце или някой домат, това се случва на политиците. Но за щастие никога не ми се е налагало да се сблъсквам с такова неодобрение\", продължава той. На въпрос дали е срещнал съпротива от семейството си, когато е решил да се кандидатира за министър-председател, Сакскобургготски споделя, че е имало много хора, които са го съветвали да помисли. „Ако бях цар на власт, нещата щяха да бъдат различни. Но като цар в изгнание, ако можех да помогна по някакъв начин, ставайки премиер в страната ми, ми се стори много логично и нормално. Въпреки това имах подкрепата на кралските семейства, които разбира се смятаха, че това, което правя, е необичайно. Подобен на моя случай, досега има само два такива, е случаят с Нородом Сианук, крал и премиер на Камбоджа”, казва Сакскобургготски. В интервюто той казва, че колкото повече години минават от 2000 г., когато окончателно се завърна в България, толкова повече се чувства у дома.  „Чувствам, че се завърнах към корените си. Това, че бях в изгнание не ми оставя горчилка, все пак научих толкова много. Ако бях останал в София като цар, нямаше да науча и половината от това, което научих като изгнаник. Нямаше да имам такъв отворен хоризонт, за да разбирам много по-добре проблемите”, споделя той.", "date": "2019.11.01", "title": "Царят пак се жалва: Като премиер бях осъден не само за грешките си, но получих и лични нападки"}
{"url": "https://faktor.bg/bg/articles/novini-svyat-evroatlanticheskiyat-tsentar-za-sigurnost-preduprezhdava-za-opasnite-posleditsi-ot-ruski-s-400-v-sarbiya", "text": "За опасни последици от инсталирането на руски зенитни ракетни комплекси С-400 в Сърбия предупреждава в писмена позиция Евроатлантическият център за сигурност, ръководен от Цветан Цветанов В позицията се отбелязва, че за участие в учението „Славянски щит“ в западната ни съседка, България е разрешила през въздушното ѝ пространство, на 22 октомври, да преминат два руски военнотранспортни самолета с елементи от комплекса С-400 на борда. Евроатлантическият център предупреждава, че Руската Федерация се опитва да създаде дисбаланс в своя полза навсякъде, където провежда учения и че тази стратегия изисква гъвкав, адекватен и своевременен отговор от НАТО. В Черно море например е необходимо усилване на предното присъствие на Алианса, като за целта сериозно се обмисля създаването на командна структура, заявяват от Евроатлантическия център за сигурност. Ето и пълния текст на позицията им:", "date": "2019.11.01", "title": "Евро-атлантическият център за сигурност предупреждава за опасните последици от руски С-400 в Сърбия"}
{"url": "https://faktor.bg/bg/articles/novini-svyat-gartsiya-zatyaga-kontrola-za-ubezhishta-i-migranti", "text": "Гръцките депутати одобриха правителствен законопроект, насочен към облекчаване на натиска върху егейските острови чрез ускоряване на процедурите за предоставяне на убежище и връщане на мигранти в Турция. Законопроектът беше подкрепен от депутати от Нова демокрация и от Движение за промяна. Сириза, Гръцката комунистическа партия, Гръцко решение и Мера25 гласуваха против. Гласуването дойде след напрегнат дебат в парламента, като премиерът Кириакос Мицотакис се сблъска с лидера на Сириза Алексис Ципрас заради съответните подходи на партиите им към проблема с бежанците и след протести на групи за защита на правата на човека. Обръщайки се към Парламента преди гласуването, Мицотакис заяви, че Гърция придобива „ясна и функционална система за даване на убежище“, която ще защитава бежанците, но няма да „отвори широко вратите си“ за всички. „Законът за даването на убежището дава ясно послание: Онези, които знаят, че не заслужават убежище, но се опитват да влязат и да останат в страната ни, вече няма да бъдат толерирани“, заяви Мицотакис. „Страната ни знае какво означава да бъдеш бежанец и ще предложи подслон на хората в опасност“, добави той.", "date": "2019.11.01", "title": "Гърция затяга контрола за убежища и мигранти"}
{"url": "https://faktor.bg/bg/articles/albanski-deputat-skandalizira-makedonskiya-parlament-s-provokativno-izkazvane", "text": "\"Учете албански, албанският е език на бъдещето\", пише в заглавие скопският вестник \"Вечер\", като цитира изказване на депутата Артан Груби по време на дискусии в комисии на парламента на Северна Македония. Албанският език е език на бъдещето, заявил Груби на заседание на парламентарната комисия за евроинтеграция, на която се обсъждаха евроинтеграционните процеси на Република Северна Македония след срещата на Европейския съвет този месец, на която страната не получи дата за преговори, съобщава медията. Тази забележка на Груби бе направена след като депутатите от опозицията реагираха, че нямат слушалки за превод, които са необходими, тъй като комисията се води на албански език. Груби поискал от парламентарните служби да се осигурят слушалки за всички депутати, съобщава \"24 часа\". Вестникът отбелязва, че остри дебати, съпътствани от чести прекъсвания на изказванията, е имало в парламентарната комисия по външни работи, на която се обсъждал докладът на външния министър Никола Димитров за досегашните евроинтеграционни процеси в страната. Димитров припомнил, че 14 години страната е кандидат за членство с десет препоръки за начало на преговори и нарекъл кандидатурата за членство на Скопие \"особен случай\". Димитров заявил, че през 2001 г., когато страната подписа Споразумението за стабилизиране и асоцииране с ЕС, тя е била в една група с Хърватия, а най-добри шансове страната да започне преговори е имало през 2012 г., когато група страни оказвали натиск по този въпрос. Димитров оценил, че ЕС оттогава няма истинска воля за разширяване, тъй като е ангажиран с много въпроси като мигрантската криза, Брекзит и кризата с върховенството на закона в някои страни членки, което според него променя и техния контекст. След вчерашното си еднодневно посещение в Северна Македония специалнитят пратеник на държавния секретар на САЩ Матю Палмър ще бъде днес в Прищина, съобщава в. \"Слободен печат\". Съобщавайки за визитата, посолството на САЩ в Прищина информира, че Матю Палмър ще държи реч в националната библиотека на Косово пред студенти и представители на неправителствения сектор. Кабинетът на косовския президент Хашим Тачи съобщи, че Тачи ще се срещне с Палмър в 13.30 часа в президентския кабинет. Медиите информират, че американският дипломат ще има срещи и с други държавни и политически представители, макар да няма официални информации за такива срещи. Според \"Газета Експрес\" Палмър няма да се срещне с лидера на движението Самоопределение Албин Курти, който очаква да получи мандат за съставяне на новото правителство на Косово, след като неговата партия спечели предсрочните парламентарни избори на 6 октомври. Причината за това е, че Курти бил извън страната, макар да няма информации къде се намира.", "date": "2019.11.01", "title": "Албански депутат скандализира македонския парламент с провокативно изказване"}
{"url": "https://faktor.bg/bg/articles/novini-balgariya-parvi-snyag-zavalya-v-prohoda-shipka", "text": "Първи сняг падна в прохода Шипка за тази зима.  Снежната покривка е 1-2 см.  Пътищата са почистени опесъчени.  Няколко машини на пътноподдържащата фирма са на терен и ще останат да дежурят.", "date": "2019.11.01", "title": "Първи сняг заваля в прохода Шипка"}
{"url": "https://faktor.bg/bg/articles/vaorazhen-mazh-otkri-strelba-v-marsiliya-shestima-sa-raneni", "text": "Шестима души пострадаха вчера при нападение на въоръжен мъж в бар в южния френски град Марсилия, съобщава Нова ТВ.  Нападателят пристигнал с мотоциклет, нахлул в бара и открил огън с пушка помпа, след което избягал. Това станало около 20.45 ч. Всички ранени са откарани в болница. Един е в тежко състояние.  Засега не се знае нищо за самоличността на нападателя и мотивите му, но местни медии предполагат, че става дума за разчистване на сметки между престъпни групировки. От началото на годината при подобни случаи в департамент Буш дю Рон са загинали 10 души, 7 от които - в Марсилия.", "date": "2019.11.01", "title": "Въоръжен откри стрелба в Марсилия, шестима са ранени"}
{"url": "https://faktor.bg/bg/articles/novini-balgariya-p-simeonov-bsp-ne-sa-mnogo-mobilizirani-za-manolova", "text": "\"Борис Бонев не беше изненада на изборите, от много време има търсене на нови и свежи лица. Навсякъде, където партии издигат по-свежи кандидатури, се получава пробив.  Хората в България искат през определен период от време да се сменят хората\", каза политологът Първан Симеонов в студиото на \"България сутрин\", коментирайки резултатите от първия тур на местните избори. Според него БСП е партия, която има своя таван, а \"износването\" на ГЕРБ се вижда най-ясно в София. \"Това е нормална ерозия на управлението. Много стана критиката срещу Йорданка Фандъкова, а и този път има силен опонент. За първи път ГЕРБ направи много масирана кампания в София. На такива кампании печели този, който прави по-малко грешки\", заяви Симеонов. По думите му БСП не са много мобилизирани зад кандидатурата на Манолова, може би грешката при тях била взаимна.", "date": "2019.11.01", "title": "П. Симеонов: БСП не са много мобилизирани за Манолова"}
{"url": "https://faktor.bg/bg/articles/novini-svyat-zapochva-mandatat-na-kristin-lagard-nachelo-na-etsb", "text": "От днес официално започва 8-годишният мандат на Кристин Лагард като управител на Европейската централна банка. Лагард поема поста от италианеца Марио Драги, известен като „спасителя на еврото“, а първата ѝ задача е да постигне разбирателство около новия пакет за стимулиране на икономиката. От днес ЕЦБ подновява програмата за изкупуване на дългови книжа - по 20 милиарда евро месечно, като краят на програмата не е обявен. През 2015 година Франкфурт започна т.нар. количествени улеснения, като за три години наля 2,6 трилиона евро в икономиката на страните от еврозоната. Новият пакет стимули се налагат заради слабия растеж и ниската инфлация, макар че голяма част от банкерите от Управителния съвет не одобряват подхода. Негативни мнения има и за изключително ниските лихвени равнища, особено за банковите депозити, които са отрицателни. Постигането на съгласие е първата задача на новия управител Кристин Лагард, която подкрепя становището на Марио Драги, че европейските икономики - най-вече Германия, трябва да правят по-големи разходи, за да подкрепят икономиката. Официално Драги предаде звънеца, с който се откриват заседанията във Франфурт, на Лагард в понеделник, но формално нейният мандат започва сега. Повечето експерти се надяват, че опитът ѝ в постигането на консенсус и в убеждаването ще бъде ключов за ролята ѝ като управител на Европейската централна банка. Кристин Лагард, която два мандата ръководеше Международния валутен фонд, е първата жена, която ще ръководи централната банка на еврозоната.", "date": "2019.11.01", "title": "Започва мандатът на Кристин Лагард начело на ЕЦБ"}
{"url": "https://faktor.bg/bg/articles/harizanov-nishto-v-biografiyata-na-manolova-ne-zasluzhava-da-bade-podkrepena-ot-desnitsata", "text": "Диктатура – това е упорито повтаряне щуротия. Колкото да се повтаря, че Манолова не e част от модела КОЙ – това не е така. Тя е сърцевината, тя е автор и най-шумният защитник на този модел и това няма как да се опровергае. Това коментира по Нова ТВ анализаторът Георги Харизанов. Според него тя е привлякла лековерни хора, които не виждат развитието на града. И се е проявила като един комплексиран човек по отношение на ГЕРБ, след като само два дни преди балотажа е разстартирала темата за избор на Иван Гешев за главен прокурор. Харизанов подчерта, че тези избори са силно мажоритарни. Неясен е само изходът в Русе – там хората очевидно харесват кандидата на социалистите. Вторият тур според него ще потвърди балансите, но искрено съжалява, че умелият и гнусен пиар, който идва от Манолова, е разделил десницата.  Нищо в нейната биография не заслужава тя да бъде подкрепена от десните хора, категоричен бе Георги Харизанов.", "date": "2019.11.01", "title": "Харизанов: Нищо в биографията на Манолова не заслужава да бъде подкрепена от десницата"}
{"url": "https://faktor.bg/bg/articles/novini-svyat-sasht-sa-zabelyazali-ruska-aktivnost-tselyashta-zadalbochavane-na-razdeleniyata-v-chili", "text": "Съединените щати заявиха, че са забелязали руска активност в социалните мрежи, целяща задълбочаване на разделенията в Чили, предаде агенция Франс прес. Американският президент Доналд Тръмп е провел в сряда телефонен разговор с чилийския държавен глава Себастиан Пинера и е разкритикувал чуждестранните опити да бъде възпрепятствана работата на чилийските институции.  Съединените щати изразиха подкрепата си за президента Пинера и усилията му да възстанови обществения ред, заяви Белият дом.  Чили е смятана за една от най-стабилните държави в Латинска Америка.  От 18-ти октомври обаче страната е сполетяна от безпрецедентни социални сътресения, които отнеха живота на 20 души.", "date": "2019.11.01", "title": "САЩ са забелязали руска активност, целяща задълбочаване на разделенията в Чили"}
{"url": "https://faktor.bg/bg/articles/novini-svyat-golemite-pozhari-v-kaliforniya-prodalzhavat", "text": "Големите горски пожари в Калифорния продължават да горят. Няколкото големи активни огнища доведоха до още масови евакуации и спиране на тока, съобщи АФП. Два бързо движещи се пожара избухнаха в южната част на щата, като изпепелиха няколко къщи и принудиха хората да бягат. Единият беше в Сан Бернардино, на около 100 километра източно от Лос Анджелис, а другият в съседния окръг Ривърсайд. Стотици пожарникари, подкрепени от хеликоптери, атакуваха фронтовете, подхранвани от рекордните ветрове, които предизвикаха безпрецедентни предупреждения за \"изключително критичен\" риск от пожар - най-тежката категория. Пожарът, най-големият през този сезон, унищожи близо 300 домове и други имоти, включително няколко винарни, и изгори близо 77 000 декара.", "date": "2019.11.01", "title": "Големите пожари в Калифорния продължават"}
{"url": "https://faktor.bg/bg/articles/novini-svyat-kray-bregovete-na-kipar-zadarzhaha-lodka-s-28-migranti", "text": "Бреговата охрана на Кипър задържа днес лодка с 28 нелегални мигранти край югоизточното крайбрежие на острова, предаде Кипърската информационна агенция, която нарече операцията спасителна. Лодката е била забелязана край нос Греко, който разделя курортите Ая Напа и Протарас. Деветима от мигрантите в лодката са били непълнолетни. Не се съобщава националността на мигрантите. Кипърските власти временно са настанили спасените в рибарско селище в района на Протарас.", "date": "2019.11.01", "title": "Край бреговете на Кипър задържаха лодка с 28 мигранти"}
{"url": "https://faktor.bg/bg/articles/fandakova-litsemerie-e-dva-dni-predi-balotazha-manolova-da-se-obyavi-protiv-izbora-na-geshev", "text": "На финала сме на една кампания, в която Мая Манолова избра внушенията, а не на отговорите на въпросите за развитие на града. Но трябва дълбоко да не познаваш София, за да мислиш, че столицата може да се спечели с купени гласове. София е град на свободните хора, не мисля, че те са способни да се поддадат на натиск. Затова моля хората да излязат и да гласуват за развитието на София. Така каза в студиото на Нова ТВ кандидатът за кмет Йорданка Фандъкова. Така тя отговори и на обвиненията на нейния опонент Мая Манолова, която внесе сигнал за купуване на ромски гласове в прокуратурата. В нашите структури имаме представители на хора от „Факултета“. Когато има съмнения за купени ромски гласове, тогава трябва да се правят проверки и да се доказват тези тежки внушения, допълни тя. На въпрос има ли своя позиция за избора на нов главен прокурор, а вчера Мая Манолова е призовала президента да не подписва указа за Иван Гешев, Фандъкова бе категорична: Това е изключително лицемерие, дори обидно към хората, които изразяват гражданската си позиция в продължение на месец, да се обявиш против избора на Иван Гешев два дни преди балотажа. Аз също имам своя позиция, но няма да се направя на герой два дни преди изборите да се обява срещу Гешев, защото уважавам и вярвам в разделението на властите. Манолова за шест години промени три пъти и то кардинално своята политическа позиция – през 2013 тя подкрепяше правителството на Орешарски, по време на което бяха спрени важни проекти. 2015 трескаво търсеше подкрепата на ГЕРБ, за да бъде избрана за омбудсман. А сега, след като си направил кариерата си като член на БСП, сега да излезеш като независим кандидат за кмет. Кандидатът на ГЕРБ е категорична, че София очаква кмет, който да решава проблемите на хората и отхвърли съмненията за пазарлъци с десните партии, за да получи тяхната подкрепа.  Мисля, че ние сме на прага на избори на кмет, тук живеят интелигентни хора, които искат перспектива за себе си и за децата си. София се развива икономически много бързо и имаме голям шанс да привлечем стратегически инвеститор, който да даде перспектива за българските граждани. Но заявявам категорично, че няма никакви уговорки между ГЕРБ и десните партии  за втория тур. Официално се срещнах с Демократична България, Спаси София, софийската структура на ВМРО, но водихме разговор по кои проекти можем да защитаваме общи политики, а не да се договарям, изтъкна Йорданка Фандъкова. Не обещавам, а поемам ангажименти към хората, които изпълнявам, каза на финала кандидатът на ГЕРБ за кмет на столицата.", "date": "2019.11.01", "title": "Фандъкова: Лицемерие е два дни преди балотажа Манолова да се обяви против избора на Гешев"}
{"url": "https://faktor.bg/bg/articles/novini-balgariya-b-borisov-snoshti-vav-voluyak-manolova-se-e-spazaryavala-s-romi-koito-da-tvardyat-fandakova-ni-plati-da-glasuvame-za-neya", "text": "\"Партийната битка приключи в неделя и резултатът в София е категоричен - две към едно ГЕРБ и БСП. По това се мерят партиите - по броя на съветниците. Ние имаме 1 807, а БСП има по-малко гласове в национален мащаб от ДПС\", заяви пред бТВ премиерът и лидер на ГЕРБ Бойко Борисов. \"През 2015 година изборите бяха след управление на БСП и ДПС и резултатите на БСП бяха нула\", припомни той. \"Я си спомнете, за да изчистим партията изгонихме ключови, възлови хора, неизбежно е там да работят против, резултатите в Ямбол и Русе. Затова благодаря на структурите\", каза Борисов. \"Как да не съм доволен от резултатите, имаме два пъти повече от БСП, а те говорят като победители\", коментира Борисов. \"Конфронтацията с ДПС беше много силна, в Делиормана щяха да се избият, в Черноочене нашите хора бяха силно провокирани, но сега ще си понесат отговорността\", отговори той на въпрос за кампанията в смесените райони. \"В неделя мисля, че разумът ще надделее. Искам да предупредя нещо - нито един журналист не успя да изкопчи от нея дали е кандидат на бСП и коя листа е подкрепила. В кое ги бива и то много? Аферите. Какво са измислила за неделя и го правят цяла седмица? Всеки знае, че в София ромските гласове не могат да решат изборите. Но в неделя няколко роми ще бъдат снимани как отиват да гласуват за Фандъкова, за да излязат телевизиите, да се дадат няколко пресконференции, за да нагнетят напрежението и да подменят вота.  \"Един от нейните хора ми поиска 3 милиона, името му е с Б., за да ми помогне за изборите. Един човек, който е при тях каза и вие питайте дали снощи във Волуяк е била Манолова, да готви тази уйдурма да се спазарява кои роми да излязат и да кажат: Фандъкова ни плати да гласуваме за нея\", разкри Борисов. \"Братя Галеви са и помогнали много с ромските лидери\", добави той. \"Предполагам, че Манолова визира Орлин Алексиев и Орлин Иванов, които дори не са в листата. Фандъкова не ги хареса и ги махна. А какво казва жената, която отиде да защитава Орешарски при \"белия автобус\" - няма значение. Аз не съм бил на рождения ден на Орлин Иванов, но Калоян Паргов е бил. Пак двуличие\", коментира Борисов.", "date": "2019.11.01", "title": "Б. Борисов: Снощи във Волуяк Манолова се е спазарявала с роми, които да твърдят, че Фандъкова им платила да гласуват за нея"}
{"url": "https://faktor.bg/bg/articles/samoletat-na-ispanskiya-premier-katsna-avariyno", "text": "Премиерът на Испания Педро Санчес беше принуден да отмени работното си посещение в южната област Мурсия заради внезапна повреда в самолета, съобщиха испанските медии. Частният самолет на Санчес излетял от испанската столица в четвъртък, но скоро след това се е наложило да се върне на летище \"Торехон де Ардос\" поради съображения за сигурност, тъй като кабината се е разхерметизирала. Ситуацията е била доста стряскаща, но всичко завърши добре, разказва генералният секретар на Социалистическата партия Диего Конеса, който също е бил в самолета. Испанският премиер е трябвало да пътува за община Лос Алкасарес, която силно пострада от циклона, който удари региона през септември.", "date": "2019.11.01", "title": "Самолетът на испанския премиер кацна аварийно"}
{"url": "https://faktor.bg/bg/articles/novini-balgariya-denonoshtno-nablyudenie-na-izbornite-pomeshteniya-za-balotazha", "text": "Помещенията, където се съхраняват изборни материали, ще бъдат поставени под денонощна полицейска охрана. В София освен секционните избирателни комисии ще се охранява и общинската избирателна комисия, която тази година е в зала „Арена Армеец”. Миналата седмица над 14 000 служители на МВР охраняваха изборния процес. От „Национална полиция” ще дадат днес повече подробности относно взетите мерки за охрана на изборите.", "date": "2019.11.01", "title": "Денонощно наблюдение на изборните помещения за балотажа"}
{"url": "https://faktor.bg/bg/articles/novini-svyat-zemetresenie-s-magnitud-ot-4-9-po-rihter-v-albaniya", "text": "Земетресение с магнитуд около 4,9 по Рихтер е регистрирано тази сутрин в Южна Албания, съобщи гръцката телевизия Скай, цитирана от БТА.  Трусът е засечен в 7,25 часа, а епицентърът е бил на 49 километра северно от гръцкото селище Коница на територията на Албания. Според гръцкия институт по геодинамика дълбочината на труса е била 11,4 километра. Земетресението е усетено в гръцките градове Кастория и Козани.", "date": "2019.11.01", "title": "Земетресение с магнитуд от 4,9 по Рихтер в Албания"}
{"url": "https://faktor.bg/bg/articles/raychev-iznenadvashto-e-che-demokratichna-balgariya-ne-izpadna-v-bezusloven-refleks-i-da-kazhe-glasuvame-za-dyasnoto", "text": "Процесът е в дясното – София дали ще бъде в серията Истанбул или Будапеща. Виждаме нещо като разделение – на умни и красиви. Умните са Минеков, Екимчие, Бабикян, Дайнов…Гласуваме за Манолова, защото не искаме ГЕРБ. Но няма говорител на дясното. Има силно напрежение в дясно и най-изненадващото е – Демократична България не изпадна в безусловен рефлекс  - да каже като види една лява и дясна кандидатура, да каже веднага да вървим надясно. Това коментира в ефира на Нова ТВ червеният социолог Андрей Райчев. По думите му на балотажа може да очакваме обръщане и в лявото.  За БСП през май месец на евроизборите са гласували 83 000, а на тези избори – само 70 000. Нинова и Манолова не се понасят, и се очакваше, че Нинова ще саботира нейната кандидатура. Видяхме, че БСП не е достатъчно активна. Въпросът е ще има ли пробив в системата, за мен това е важно да разберем, посочи още Райчев.", "date": "2019.11.01", "title": "Райчев: Изненадващо е, че Демократична България не изпадна в безусловен рефлекс и да каже – гласуваме за дясното"}
