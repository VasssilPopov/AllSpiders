{"url": "https://www.faktor.bg/bg/articles/dvama-prezidenti-si-spomniha-za-chestta-da-si-pred-stroya-v-denya-na-hrabrostta", "text": "Двамата български президенти Росен Плевнелиев и Георги Първанов разказаха пред Нова телевизия спомените си от военните паради.  Общо 15 пъти двамата президенти са участвали в церемонните по отбелязването на празника. Началото на честванията за 6-и май винаги започва пред  катедралния храм \"Св. Александър Невски\".   \"Помня от първия до последния парад, който съм приемал. Разбира се, в началото повече доминира мисълта да не стъпиш накриво, да не изпълниш нещо в разрез с военния устав\", разказа Първанов.  За него най-паметен остава последният му шестомайски парад през 2012-а. \"Този, на който се разделях  условно с българската армия. И досега витае в спомените ми онзи миг, в който вдигнах ръка и казах, че за мен е било чест, което не е по устав. Сигурно и аз се просълзих, но беше много вълнуващо да видя, че и част от генералите, офицерите и от войниците бяха развълнувани\", разказа Първанов. И двамата президенти казват, че парадите са гордост за българската нация и държавност.  \"Когато държавния глава тръгне по тази линия, на тези жълти павета, на този огромен площад. Невероятно е!\", заяви Плевнелиев. Двамата разказаха и за трудните моменти, в които е трябвало да се изправят пред майките на загиналите наши военни. Такъв момент е атентатът срещу българската база „Индия” в иракския град Кербала на 27 декември 2003 г. Освен да посрещне телата на загиналите, президентът Първанов е трябвало да вземе и политическото решение дали да останем в Ирак.  Росен Плевнелиев пък си спомни за трагедията на летище \"Сарафово\". \"Моят мандат беше един много по-различен мандат. Отговорно заявявам, че това беше един много труден мандат. За пръв път на територията на България имаше терористичен атентат на летище \"Сарафово\".", "date": "2018.05.06", "title": "Двама български президенти разказаха как са се чувствали пред строя в Деня на храбростта"}
{"url": "https://www.faktor.bg/bg/articles/slantse-sledobed-shte-se-razviva-kupesto-dazhdovna-oblachnost", "text": "Днес ще преобладава слънчево време. Около и след обяд, както и преди полунощ над Западна и Централна България ще се развива купеста и купесто-дъждовна облачност. На много места ще има краткотрайни, в отделни планински райони интензивни валежи с гръмотевици и временно усилване на вятъра. Възможни са градушки. Ще духа слаб до умерен североизточен вятър. Температурите ще започнат да се понижават и максималните ще са между 24° и 29°, за София – около 24°, съобщи \"Фокус\". Атмосферното налягане е и ще остане малко по-ниско от средното за май.  По Черноморието ще преобладава слънчево време, след обяд с временни увеличения на облачността. На отделни места ще превали и прегърми. Ще духа до умерен североизточен вятър. Максимални температури на въздуха: 21°-24°. Температурата на морската вода е 16°-18°. Вълнението на морето ще е около 2 бала. В планините ще се развива купесто-дъждовна облачност и на много места ще има краткотрайни, в отделни райони интензивни валежи и гръмотевични бури. Ще духа умерен, по билата временно силен североизточен вятър. Максимална температура на височина 1200 метра около 17°, на 2000 метра – около 10°.", "date": "2018.05.06", "title": "Слънце до обяд, ще се развива купесто-дъждовна облачност"}
{"url": "https://www.faktor.bg/bg/articles/gen-andrey-botsev-tozi-parad-e-po-spetsialen", "text": "\"Този парад е по-специален, днес се навършват 140 години от началото на земската войска. Тази кръгла годишнина си заслужава да бъде чествана малко по-мащабно\", заяви пред БНТ началникът на отбраната ген. Андрей Боцев.  \"Тази година са увеличени с до 10% доходите на военнослужещите. Текат конкурси за приемане на до 1300 души\", каза ген. Боцев. \"Следващият проблем за решаване е за превъоръжаване, който доста се позабави във времето\", каза още генералът.  \"До юни месец се очаква проектите да тръгнат, надявам се, че ще успеем\", допълни той.", "date": "2018.05.06", "title": "Ген. Андрей Боцев: Този парад е по-специален"}
{"url": "https://www.faktor.bg/bg/articles/tsvetanov-nyama-po-svetla-kauza-ot-tazi-na-voynika", "text": "„Днес честваме Деня на Свети Георги Победоносец, който е и Ден на храбростта и празник на Българската армия. Честит професионален празник на всички военослужещи и вечна памет на героите, загубили живота си, докато са изпълнявали дълга си към Родината“, написа зам.-председателят на ГЕРБ и председател на ПГ на ГЕРБ Цветан Цветанов.  „Няма по-светла кауза от тази на войника и затова Българската армия днес и винаги е означавала чест, достойнство, смелост и сила. Честит празник и на всички именници. Бъдете здрави и благословени!“, пожела още той.", "date": "2018.05.06", "title": "Цветан Цветанов: Няма по-светла кауза от тази на войника"}
{"url": "https://www.faktor.bg/bg/articles/tsveta-karayancheva-dlazhni-sme-da-prodalzhim-kauzata-na-predtsite-ni-i-da-rabotim-v-saglasieto-za-otstoyavane-printsipite-na-balgarskata-darzhavnost", "text": "\"Длъжни сме да продължим каузата на предците ни – да работим за съхраняване духа на съгласието и всички заедно да отстояваме принципите на българската държавност\", заяви снощи председателят на Народното събрание Цвета Караянчева на тържествената заря-проверка в Пещера по повод Деня на храбростта, празник на Българската армия и празника на града.  \"Днес са ни нужни светлите примери на Bългарското Възраждане и неговите апостоли – тия безсребърни проповедници на свободата, безразсъдни бунтовници с неподкупна съвест, платили с кръвта си високата цена на нашата независимост и превърнали се в еманация на общото стремление към чиста и свята република. Пещера e град с хилядолетна история и култура, осеян с църкви и светилища, с крепости, чешми и мостове, възпят в легенди и предания. Тук минало и настояще са вплетени в пъстра броеница – здрава и жилава като изконните народни традиции\", каза още тя.  \"Жителите на Пещера са пазители на тази твърдина на българщината, в която хора от различни етнически и религиозни общности живеят в сговор и хармония. Те са мисионери и хранители на историческата памет, родолюбци, предани на род и родина, будни българи, които ме изпълват с вяра и осъзната убеденост, че България ще пребъде\", напомни Караянчева.", "date": "2018.05.06", "title": "Цвета Караянчева: Длъжни сме да продължим каузата на предците за българската държавност и да работим в съгласие"}
{"url": "https://www.faktor.bg/bg/articles/migranti-blokiraha-magistrala-v-gartsiya", "text": "Около 200 бежанци и мигранти блокираха вчера магистралата близо до град Солун в Северна Гърция в знак на протест срещу лошите условия в лагера им, предаде Асошиейтед прес. Протестът снощи продължи около час и приключи след появата на полицейски части за борба с безредиците. Той започна, след като палатки в лагера бяха наводнени. Лагерът край Солун се намира на мястото на бивша казарма. В него се приютяват бежанци и други мигранти, които живеят в стоманени контейнери. Освен тях са издигнати и палатки, в които получават подслон пристигналите тази пролет от съседна Турция. Наводнението усложни и без това тежките условия в пренаселения лагер.", "date": "2018.05.06", "title": "Мигранти блокираха магистралата до Солун"}
{"url": "https://www.faktor.bg/bg/articles/darzhavniyat-glava-prie-pochetniya-stroy-na-predstavitelnite-chasti-na-balgarskata-armiya-na-pl-knyaz-aleksandar-i", "text": "Държавният глава Румен Радев прие почетния строй на представителните части на Българската армия на пл. „Княз Александър I“. Пред паметника на Незнайния воин присъстваха председателят на парламента Цвета Караянчева, вицепремиерът Илияна Йотова, вицепремиерът и министър на отбраната Красимир Каракачанов, началникът на отбраната генерал Андрей Боцев, лидерът на БСП Корнелия Нинова, , зам.-председателят на парламента Явор Нотев. На тържественото събитие присъстват и депутати от всички парламентарни групи, както и висши военни от Сухопътни войски, Военноморските и Военновъздушните сили.  Официални гости на тържествата, посветени на Деня на Храбростта и празник на Българската армия, са зам.-министърът на отбраната на Македония Беким Максути и началникът на Генералния щаб на Армията на Македония генерал-лейтенант Методия Величковски.  Последва водосвет на бойните знамена и знамената-светини, отслужен от Негово Преосвещенство Мелнишкият епископ Герасим под звуците на празничен камбанен звън от патриаршеската катедрала „Св. Александър Невски“.  По традиция президентът и Върховен главнокомандващ ще произнесе тържествено слово по повод Деня на храбростта и празник на Българската армия.  На 1 януари 1880 г. княз Александър I учредява първото българско отличие - ордена “За храброст”. С указ от 9 януари същата година се постановява честването на празника. На този ден празнуват редица градове в страната, а десетки църкви и манастири отбелязват храмовия си празник. „Армията възвръща ролята си на действен гарант на сигурността и благоденствието. България е стожер на мира в нашия обременен с история регион”. Това заяви президентът Румен Радев преди началото на военния парад в София. „Трябва да осъзнаем, че свободата и суверенитетът се обезпечават с достатъчно сила и доблест. Нехайното отношение към армията подкопава държавността\", заяви Радев.", "date": "2018.05.06", "title": "Румен Радев прие почетния строй на представителните части на Българската армия"}
{"url": "https://www.faktor.bg/bg/articles/zasileni-merki-za-sigurnost-predi-dneshniya-parad", "text": "От 7:30 ч. тази сутрин са в сила ограничителни мерки на движение в центъра на София. Те ще важат до 14:30 ч. Има 2 пункта за проверка на гражданите - на ул. \"Париж\" и зад Военния клуб. От тези две точки ще влизат всички граждани, които искат да наблюдават същинската част на днешния празник. Няма да бъдат допускани лица в нетрезво състояние, с огнестрелно оръжие, както и опасни предмети.", "date": "2018.05.06", "title": "Засилени мерки за сигурност преди днешния парад"}
{"url": "https://www.faktor.bg/bg/articles/zashto-prez-2012-g-gergyovdenskite-paradi-v-sofiya-smenyat-posokata", "text": "Денят на храбростта и празник на Българската армия е официален празник в Република България – професионален празник на военнослужащите и празник на Военния орден „За храброст“, който по традиция се отбелязва всяка година на Гергьовден – 6 май. От зората на християнството Свети Великомъченик Георги Кападокийски се почита не само като покровител на скотовъдството, но и на войската. Още от 17-и век образът на великомъченика се появява в редица европейски страни върху бойни знамена и военни отличия за проявена храброст. Първото българско знаме с изображение на светеца е принадлежало на българските доброволци, сражавали се на страната на руската армия през Кримската война и до днес то се съхранява  в Ермитажа в Санкт Петербург, Русия. Денят на храбростта започва да се чества от Българската армия още с нейното създаване. С указ № 1 от 1 януари 1880 г. княз Александър Батенберг учредява военния орден „За храброст“ по подобие на руския „Свети Георги“, с който се удостояват извършилите подвизи на бойното поле. А с указ № 5 от 9 януари същата година се постановява честването на празника. Определена е датата 23 април – денят на Свети Георги Победоносец, а от 1916 г. поради преминаване от Юлианския към Грегорианския календар, Българската православна църква взема решение празничният ден да се отбелязва на 6 май. Церемонията включва панихида в гарнизоните, поздравления и обяд за кавалерите на ордена „За храброст“ и ограничени военни паради, предимно в София. Впоследствие цар Фердинанд допринася за по-голямата пищност и значение на честването. По време на войните в периода 1912 – 1918 г. празникът се отбелязва в бойни условия. Чества се всяка година с отслужване на панихида за загиналите и молебен за живите. Прави се преглед на войсковите части от върховния главнокомандващ на Българската армия и велик магистър на ордена „За храброст“. В края тържеството приключва с кратък военен парад. Дълго време паралелно с Деня на храбростта съществува и Ден на победите, т.нар. малък Гергьовден – 27 ноември, когато българската армия удържа решаваща победа в боевете при Сливница по време на Сръбско-българската война от 1885 г. Подписаният през 1919 г. обаче точно на тази дата Ньойски договор я обезсмисля като ден на тържество. През 20-те години на ХХ век двата празника се обединяват в един и се чества само Денят на храбростта и победите на 6 май. Започват да се правят големите Гергьовденски паради, като най-впечатляващи са столицата – на тях винаги присъстват Царят, висшите офицери, кавалерите на ордена „За храброст“, военните аташета, акредитирани в България, хиляди обикновени граждани. . Особено запомнящ се е парадът, състоял се на 6 май 1937 г., когато при изключителна тържественост цар Борис III връчва новите бойни знамена на софийските полкове. Старите бойни знамена, обгорени и прокъсани от куршумите, обикалят в прощално шествие под звуците на „Шуми Марица“ препълнения площад пред Двореца, за да бъдат отнесени в Пантеона на българската слава. Новите биват осветени от Софийския митрополит Стефан, а след това Царят с позлатено чукче заковава на всяко от тях позлатен гвоздей с изображение на вензела си. Той лично връчва бойното знаме на всеки командир на полк. Тържественият парад е предвождан от кавалерите на ордена „За храброст“. От този и на всички следващи паради се отдава специална почит на ветераните и инвалидите от войните и Царят лично се ръкува с тях. За първи път при честването на Гергьовския празник през 1937 г. тържеството започва от предната вечер със заря, каквато дотогава се е изпълнявала само в епизодични случаи и предимно за забавление. с постановление на Министерския съвет под председателството на Георги Димитров. Самият празник е обвързан със знаковите за новия режим дати. Първоначално за ден на Българската армия е определена датата 9 септември, а след 1953 г. – 23 септември, денят на обявяване на Септемврийското въстание от 1923 г., както и 9 май - денят на Победата на Българската народна войска и Въоръжените сили на СССР срещу хитлеристка Германия през 1945 г. във Втората световна война. Отделно с тържествени събрания са отбелязвани 6 март - Денят на началото на Дравската операция 1945 г. на Първа българска армия срещу хитлеристките войски по време на Втората световна война определен като Ден на Драва. Денят на Българската народна армия се отбелязва тържествено със заря-проверка във Враца - Центъра на Септемврийското възстание, както и с тържествени събрания , докато 9 май - Денят на Победата се отбелязва с тържествена заря-проверка в София всяка година и тържествено събрание , а на кръгли годишнини в НРБ пристига за честванията и делегация от СССР начело с висш съветски партиен или държавен ръководител. Така остава до демократичните промени през 1989 г. През 1981 г. е проведен огромен военен парад с армия и бойна техника в Българската народна армия за ознаменуване на 1300 години от създаването на Българската държава, на който парад слово произнася министърът на народната отбрана арм.генерал Добри Джуров, стоящ на трибуната на Мавзолеят на Георги Димитров в присъствието на Председателят на Държавният съвет на Народна република България Тодор Живков и всички други партийни (на БКП и БЗНС) и държавни ръководители. 3 март - денят на освобождението от османско иго се отбелязва всяка година с тържествена заря - проверка , а през 1988 г. е обявен за официален празник на народа и БНА. Както твърди българският военен историк акад. Георги Марков: „45 години българските пълководци бяха в сянката на съветските маршали. След 1990 г. Седмото Великото народно събрание определя за празник на войската датата 23 август – денят на решителните боеве при Шипка от 1877 г. Две години, 1991 и 1992, българските войски честват този паметен ден като свой празник. През 1993 г. с постановление на МС № 15 от 27 януари отново е възвърната датата 6 май като Ден на храбростта и празник на Българската армия. Съвременният празник започва в 9 часа пред паметника на Незнайния воин в София, където патриархът или друг представител на висшия клир на Българската православна църква отслужва панихида за загиналите военослужещи, молебен за живите и празничен водосвет на бойните знамена и знамената-светини. Поднасят се венци и цветя в памет на падналите в бой воини. Самият военен парад започва в 10 часа на площад „Княз Александър І“. В последните години парадите се откриват от прелитащ над площада вертолет „Ми-17“ с развят на него българския национален флаг. Това е вертолет от военновъздушните сили, участващ в аварийно-спасителни операции и използващ се за помощ при наводнения, а също и за гасене на горски пожари. Самото спускане на знамето на въже от корпуса на вертолета отнема около 20 секунди. То трябва да бъде добре опънато около две минути преди прелитането над трибуната. Хеликоптерът преминава над площада на височина 100 метра със скорост 80 км/ч. В зависимост от условията той може да бъде съпроводен от други хеликоптери и бойни самолети. Парадът по традиция се приема от най-високопоставения офицер в гарнизона или поделението, а в столицата от върховния главнокомандващ – Президента на републиката. Така са се придвижвали казионните манифестации по време на тоталитарния режим, за да могат с букети цветя в дясната си ръка маршируващите да поздравяват стоящите на мавзолея високопоставени партийни лица. От 2012 г. парадът обръща посоката и преминава от храм-паметника „Свети Александър Невски“ покрай Централния военен клуб към Президентството, за да може военнослужещите, съгласно традицията, да се равняват надясно към своите командващи и официалните лица, както са го правили първите български офицери и войници, козирувайки на монарха и неговите гости, застанали пред Царския дворец. Също така от 2012 г. отпада думата „господа“ от официалните обръщения на парада: „господа офицер“, „господа гвардейци“ и т.н., като главнокомандващият се обръща само с краткото: „офицери“, „гвардейци“, „сержанти“ и т.н. Това става във връзка с все по-широкото навлизане на жени в армията и участието им във военните паради, като признание за тяхната активна армейска дейност и смело поведение при изпълнение на военните задачи.  По време на парада, при изпълнението на Националния химн се произвеждат и артилерийски салюти.  В празничния и почивен ден обикновено редица музеи приемат посетители безплатно. Ден на отворените врати обявяват като правило Националният исторически музей и Националният военно-исторически музей в София, Музеят на авиацията край Пловдив и други. Организират се и други публични мероприятия, свързани с честването на празника – фотогалерии на военна и военно-историческа тематика, специализирани излжби на исторически артефакти, раздаване на войнишка порция храна, приготвена от военно-полевата кухня в истински полеви условия и др.  Официалното честване на празника завършва в 12 часа на обяд с тържествената смяна на почетния гвардейски караул пред Президентството.  На архивната снимка: Военен парад по случай Деня на храбростта на 6 май 1923 г.", "date": "2018.05.06", "title": "Защо през 2012 г. Гергьовденските паради в София сменят посоката?"}
