{"url": "https://www.faktor.bg/bg/articles/georgi-dimov-pod-vapros-e-loyalnostta-na-turtsiya-kato-partnyor-v-nato-i-predvidimostta-y-kato-sased", "text": "Под въпрос е лоялността на Турция като партньор в НАТО и предвидимостта й като съсед. Това каза за обзорното предаване „Това е България“ на Радио „Фокус“ Георги Димов, бивш генерален консул на Република България в Одрин за стартиращите утре в страната най-мащабни военноморски учения „Синя родина“. Той обясни, че ситуацията в югоизточната ни съседка не е спокойна и еднозначна. Случващото се в Турция трябва да се разглежда в няколко плоскости: вътрешни и външнополитически подбуди и геостратегически вектори и съображения, обясни той.  „На първо място това са местните избори, които ще се проведат на 31 март. На второ място са упоритите твърдения за нов политически проект на бившия президент Абдуллах Гюл и бившия министър-председател Ахмет Давутоглу, както и разминаванията между тях и сегашния президент Реджеп Таип Ердоган стават все по-очевидни. Не трябва да пренебрегваме и третият важен вътрешнополитически фон – продължаващите с пълна сила арести на т.нар. гюленисти. На четвърто място е продължаващото сатанизиране и изолиране на кюрдите. Нека не забравяме и икономическата й безизходица“, каза той. Георги Димов каза още, че по официални данни инфлацията в Турция миналата година е над 20%, специално за селскостопанските стоки е над 30%, според Стив Ханке – бащата на валутния борд – истинската инфлация в югоизточната ни съседка обичайно е 3,5 пъти по-висока от официално оповестяваната.  Външнополитически Турция е притискана от Русия, САЩ и ЕС и се опитва да показва мускули в Средиземноморието. Сложните турско-гръцки взаимоотношения също не бива да бъдат забравяни. Учението, което ще се проведе утре е само брънка от тях. Подобни провокации е имало и преди и те няма да спрат, обясни Димов и добави, че сме свидетели на целенасочени антизападни и антиамерикански настроения. България не бива да си затваря очите за намеса на Турция в вътрешните ни работи, каза още той.", "date": "2019.02.26", "title": "Георги Димов: Под въпрос е лоялността на Турция като партньор в НАТО и предвидимостта й като съсед"}
{"url": "https://www.faktor.bg/bg/articles/novini/balgariya/visshiyat-advokatski-savet-shte-se-borim-dokray-da-bade-zashtitena-advokatskata-tayna", "text": "Няма да допуснем адвокатите да бъдат превърнати в доносници. Ще се борим докрай да бъде защитена адвокатската тайна, заяви пред бТВ председателят на Висшия адвокатски съвет Ралица Негенцова по повод протестът на адвокати, които поискаха оставката на Висшия адвокатски съвет. Причина за недоволството е Законът за мерките срещу изпирането на пари, тъй като според протестиращите текстовете потъпкват адвокатската тайна. По думите ѝ Висшият адвокатски съвет е дал становище още през 2016 г., когато се поставя въпросът за прилагане на директивата и е предупредил, че основният проблем , който е вижда, е да бъде защитена адвокатската тайна. „До ден-днешен ние стоим твърдо по този въпрос и няма да допуснем в никакъв случай адвокатите да бъдат превърнати в доносници”, отбеляза Негенцова. „Нашата професия е конституционно закрепена, тайната между клиент и адвокат – също така. В крайна сметка ние винаги сме се борили, отстоявали сме, това е част от адвокатската клетва – че ние ще пазим тайната на нашите доверители и подзащитни. В никакъв случай това наше възражение не е отживяло, то е съвсем актуално и към настоящия момент”, допълни тя. По думите ѝ днес се е състояла и първата среща на определената работна група за прецизиране на закона за мерките срещу изпиране на пари. „Ние изразихме нашето становище какво представлява адвокатската тайна – нещо, което винаги ще браним до последно, и стигнахме до обединеното становище, че трябва да бъде видяно каква е и европейската практика на другите държави, които вече са приели директивата в своето законодателство”, каза още Негенцова.", "date": "2019.02.26", "title": "Висшият адвокатски съвет: Ще се борим докрай да бъде защитена адвокатската тайна"}
{"url": "https://www.faktor.bg/bg/articles/novini/balgariya/pozhar-gori-na-magistrala-trakiya-kray-stara-zagora", "text": "Голям пожар се е разразил при 233-я км при АМ “Тракия” в посока София. Гъст дим се извива над горящите земни площи, както и дясната лента на платното към столицата. На мястото все още няма пожарен екип, а пламъците обхващат все по-голяма част от нивите край магистралата.", "date": "2019.02.26", "title": "Пожар гори на магистрала \"Тракия\" край Стара Загора"}
{"url": "https://www.faktor.bg/bg/articles/novini/balgariya/danail-kirilov-preferentsiite-ostavat-za-ostanaloto-ne-sme-saglasni-s-prezidenta", "text": "Праговете за преференциално гласуване ще се запазят според сега действащия закон, но останалите възражения от президентското вето върху Избирателния закон няма да бъдат приети. Това заяви председателят на Правната комисия в Народното събрание Данаил Кирилов пред БНТ. Кирилов увери, че сегашните прагове ще бъдат запазени след решението на Изпълнителната комисия. ГЕРБ обаче не са съгласни с останалите върнати текстове от президента Румен Радев за машинното гласуване и обжалваемостта на актовете на избирателните комисии. В момента се водят разговори с останалите парламентарни групи по промените в Избирателния кодекс. За европейските избори машините за гласуване ще бъдат 3000, за местните - 6000, а изборите след това ще са изцяло машинни. Депутатът посочи, че според доклади в ЦИК електронното дистанционно гласуване не може да се въведе, както е по сегашния закон и дори БСП признавали, че това ще бъде свръх разход. Той определи машинното гласуване като \"архаичен метод, които се използва при много слаби демокрации\" и даде за пример Венецуела, където президентът Николас Мадуро е избран с 1,5 млн. фалшиви гласове. Кирилов обаче предупреди, че гласуването с машини ще е разочароващо и че не могат да се дадат гаранции. Според него се спекулира с обжалваемостта на актовете на изборните комисии, като целта е да се създава \"предубеждение и смущение\" у хората. Той обвини опозицията, че \"създава сценарий\" за дестабилизиране на ситуацията с предизборни цели. Кирилов съобщи, че вече е започнала работа допълнителната работна група, която ще работи по текстовете в закона срещу изпирането на мръсни пари, срещу които недоволстват адвокатите.", "date": "2019.02.26", "title": "Данаил Кирилов:Преференциите остават, за останалото не сме съгласни с президента"}
{"url": "https://www.faktor.bg/bg/articles/maykal-pompeo-kubinskoto-rakovodstvo-se-strahuva-ot-kubinskiya-narod", "text": "Съединените щати считат референдума, проведен в Куба, за одобряването на нова конституция за \"внимателно планиран политически спектакъл\". Това се посочва в изявление, публикувано във вторник от държавния секретар на САЩ Майкъл Помпео, цитирано от TACC и \"Фокус\". \"На 24 февруари кубинският комунистически режим проведе така наречения национален референдум за преразглеждане на конституцията. Никой не трябва да има илюзии за това събитие, чиято задача е само да укрепи претекста за диктатурата на една партия\", твърди той. \"Целият процес бе съпроводен от внимателно планирано политическо представяне и потискане на обществения дебат\", смята държавният секретар. „Новата конституция на първо място потвърждава ролята на Комунистическата партия като единствена правна политическа партия и декларира, че социалистическата система е „неотменима”, като изключва възможността за провеждане на икономически реформи, които са толкова необходими. \"Въпреки че режимът твърди, че вота в неделя е демократичен, кубинските власти заплашваха и задържаха десетки наблюдатели и мирни протестиращи, конфискуваха телефони и други устройства <...>, ние категорично осъждаме тези опити за заглушаване на мирните протестиращи, което показва, че Кубинското ръководство се страхува от кубинския народ, ”- каза ръководителят на американската дипломация. Повече от 6,81 милиона кубинци гласуваха за одобряване на нова конституция на карибската държава на референдум миналата неделя, което представлява 73,3% от всички граждани, които имат право на глас. Според Националната избирателна комисия на Куба активността на референдума е била 84,4%. Разпоредбите за референдум влизат в сила, ако за тях гласува абсолютно мнозинство (50% + 1 глас от общия брой на избирателите). Сред ключовите промени, които трябва да се направят в конституцията на републиката, са частичното признаване на частната собственост и отказът от изграждане на комунизма, установяването на длъжностите президент и премиер, както и ограничаването на мандата на най-високата държавна длъжност до два петгодишни мандата. Същевременно разпоредбите за социалистическия характер на държавата и водещата роля на комунистическата партия в живота на обществото в новата конституция ще останат непроменени.", "date": "2019.02.26", "title": "Майк Помпео: Кубинското ръководство се страхува от кубинския народ"}
{"url": "https://www.faktor.bg/bg/articles/novini/balgariya/politolog-bsp-e-vav-fundamentalno-shizofrenna-situatsiya-na-evropeyskite-izbori", "text": "Обединените патриоти продължават да бъдат в насипно състояние, предвидими са в неспособността си да се разберат. Това каза пред БНР професор Анна Кръстева. \"Логична е тази невъзможност за комуникация. Те искат да се явяват самостоятелно на избори, но нямат електорална сила за това. Единственото им споделено решение е да не излизат от властта, това е най-голямата хапка, от която не искат да се откажат\", добави в интервю за \"Нещо повече\" проф. Кръстева. \"Наближават избори и в такава ситуация на президента буквално му подават лесна топка, той само почели от тази игра, в която влиза в полезрението на общественото внимание\", коментира още проф. Анна Кръстева. Според нея големите губещи са БСП и ГЕРБ по различни причини. \"БСП е във фундаментално шизофренна ситуация на европейските избори, на които по всички съществени въпроси се различава от ПЕС. БСП прави същите грешки като миналия път, когато непредвидими ходове доведоха до загуба на едни почти спечелени избори\", смята проф. Кръстева. \"Над 50 процента от гражданите не одобряват бойкота, който минира ключовата институция на демокрацията. Вижда се една радикализираща се позиция, която трябва да скрие вътрешната слабост на БСП. За да прикрие тази слабост, БСП търси тези резки ходове\". \"ГЕРБ си вкараха автогол по други причини - с успокоението, че ще имат служебна победа с разпаднали се патриоти и опозиция като БСП. Забравиха, че всички избори са диалог на партиите с гражданите, а не дребни, конюнктурни, технико-парламентарни съображения\". Проф. Кръстева обобщи, че в тази ситуация \"най-големият губещ сме ние, всички граждани\".", "date": "2019.02.26", "title": "Политолог: БСП е във фундаментално шизофренна ситуация"}
{"url": "https://www.faktor.bg/bg/articles/novini/balgariya/tsvetanov-evropa-e-podlozhena-na-seriozna-hibridna-ataka", "text": "Европейците са изправени пред необходимостта от дебат за европейските ценности, посочи председателят на парламента Цвета Караянчева по време на дискусия на тема: „Има ли криза на европейските ценности?“. Във форума депутати, учени и анализатори дискутираха данни за България от европейско изследване на ценностите.  Сигурността, популизмът и миграционната вълна променят мисленето на европейците и поставят европейските ценности в нов контекст, посочи председателят на парламента: \"Европейците са изправени пред необходимостта от стратегически дебат за европейските ценности\". През последните 10 години има позитивно отношение към Европейския съюз, каза председателят на парламентарната група на ГЕРБ Цветан Цветанов: \"През последните три години Европа е подложена на сериозна хибридна атака. След конфликтите в Близкия изток и това, което сполетя Европа през 2015-а година - точно тогава беше силният акцент на тези националпопулистки течения, които изградиха антиевропейското говорене\". Над 50 на сто от анкетираните са недоволни как работи демокрацията. Расте и недоверието към институциите, цитира данни от изследването Даниел Смилов: \"При нас се отнасяме към съд и прокуратура така, както се отнасяме и към политически партии - възприемаме ги като политизирани и доверието в тях е дори по-ниско\". \"В България да си патриот и да бъдеш европеец вече не е синоним\", посочи доц. Антоний Гълъбов: \"Става въпрос за усещане за затваряне и капсулиране, загуба на доверие към публични институции, самозатваряне, а оттам - нарастване на страха от чужденци\". Доверието към българските институции за последните 10 години се повишава умерено, каза политологът Огнян Минчев: \"Демокрацията може да преживее много слаби политици, но демокрацията не може да преживее слаби институции\".", "date": "2019.02.26", "title": "Цветан Цветанов: Европа е подложена на сериозна хибридна атака"}
{"url": "https://www.faktor.bg/bg/articles/mo-i-aviobazata-graf-ignatievo-organizirat-daritelska-kampaniya-za-semeystvoto-na-letetsa-chiyato-kashta-izgorya", "text": "Министерството на отбраната и авиобазата \"Граф Игнатиево\" организират дарителска кампания в подкрепа на семейството на капитан Петър Димитров от изтребителната авиационна ескадрила на авиобазата, съобщиха от военното ведомство.   Към нея са се присъединили военнослужещи от ВВС. В момента се извършва ремонт на ведомствено жилище в района на авиобазата, за да може в петък многодетното семейство на офицера да се настани. Военнослужещи събират и доброволни финансови средства, за да подпомогнат младите хора в този труден момент, се посочва в съобщението. С лични средства днес в дарителската кампания са се включили министърът на отбраната Красимир Каракачанов, заместник-министрите на отбраната Атанас Запрянов и Анатолий Великов и членовете на политическия кабинет. Началникът на отбраната генерал Андрей Боцев, заместник-началниците на отбраната - вицеадмирал Емил Ефтимов и генерал-лейтенант Димитър Илиев, и постоянният секретар на отбраната Антон Ластарджиев също са дарили средства за кампанията.   Семейството на младия пилот капитан Петър Димитров е останало без дом, след като пожар е унищожил къщата и цялото им имущество в с. Брестник, община Родопи, на 24 февруари 2019 година. Младото семейство има две малки деца - дъщеря на 10 г., момиченце на година и половина, и очаква раждането на третото си дете през март. Освен личните си документи двамата родители не са успели да спасят нищо от вещите в горящата къща. От МО се обръщат с призив към всички военнослужещи и граждани да се включат в дарителската кампания в помощ на семейство Димитрови. Финансовите средства могат да бъдат изпращани в следната банкова сметка в: Уникредит Булбанк на името на Констатина Емилова Димитрова:   IBAN: BG05UNCR70001520697983   BIC UNCRBGSF", "date": "2019.02.26", "title": "МО и авиобазата \"Граф Игнатиево\" организират дарителска кампания за семейството на летеца, чиято къща изгоря"}
{"url": "https://www.faktor.bg/bg/articles/novini/balgariya/bolnite-ot-morbili-v-stranata-veche-sa-46", "text": "До момента в страната са регистрирани 46 случая на заболели от морбили, съобщава Министерството на здравеопазването. От тях 36 случая са съобщени от РЗИ-Благоевград, седем - от Столична РЗИ и 3 - от РЗИ-София област.  Съмнение за един случай на морбили е съобщено от РЗИ-Варна. Предстои лабораторно доказване, тъй като е засегната нова област. От министерството припомнят, че още на 14 февруари на всички регионални здравни инспекции в страната е разпоредено чрез общопрактикуващите лекари да бъдат издирени и установени всички лица от 13-месечна до 18-годишна възраст без данни за имунизация и с пропуск в имунизационната схема и незабавното им обхващане с една доза ваксина срещу морбили, паротит и рубеола. Съгласно Имунизационния календар на България, на децата безплатно се прави имунизация с комбинирана ваксина срещу морбили, паротит и рубеола след навършване на 13-месечна възраст и реимунизация на 12-годишна възраст. Министерството на здравеопазването е осигурило достатъчни количества ваксина срещу морбили, паротит и рубеола и се обръща към родителите с апел при установен пропуск в имунизационния статус на детето си, сами да потърсят общопрактикуващия си лекар, се посочва още в съобщението.", "date": "2019.02.26", "title": "Болните от морбили в страната вече са 46"}
{"url": "https://www.faktor.bg/bg/articles/novini/balgariya/utre-zatvaryat-vremenno-gishetata-za-registratsiya-v-kat", "text": "На 27 февруари следобед няма да бъдат предоставяни услуги на граждани на гишетата за регистрация на МПС в секторите „Пътна полиция“ в страната.   От 15:00 ч. до края на работния ден на 27 февруари гишетата „Регистрация и отчет на ППС и собствениците им“ в цялата страна няма да предоставят услуги на граждани.   Причината е извършване на промени, свързани с инсталирането на нов софтуер.", "date": "2019.02.26", "title": "Утре затварят временно гишетата за регистрация в КАТ"}
{"url": "https://www.faktor.bg/bg/articles/pozhar-ostavi-bremenna-v-devetiya-mesets-zhena-i-semeystvoto-bez-dom", "text": "Пожар остави бременна в деветия месец жена и семейството й без жилище. Младото семейство има още две малки деца. Огънят лумнал в дома на Димитрови в пловдивското село Брестник в неделя сутринта, около 10.00 часа, докато семейството закусвало. За минути пожарът обхванал цялата къща. Докато закусвахме, започна да се усеща странна миризма. Съпругата ми видя гъст пушек да излиза откъм фасадата и комина. Веднага взехме мерки, изпръскахме два пожарогасителя, обадихме се на телефон 112. Успяхме да евакуираме децата, разказа пред Нова телевизия Димитров. Пожарът е тръгнал от мястото на свързване на димоотвода с коминното тяло. От тук се появява съмнението за техническа неизправност от страна на фирмата, изградила къщата, добави мъжът. За да си позволи да я построи, семейството на Петър Димитров изтеглило кредит от над 240 000 лева. Имотът е застрахован, но средствата от застраховката ще покрият само част от щетите. Бременната му съпруга Тина уточни, че семейството се е нанесло в къщата през август миналата година. \"Едва шест месеца живяхме тук. Това, което се случи, доста ни разтърси, но смятам, че както веднъж се справихме, ще се справим и втори път. В момента сме при едната ми сестра в Пловдив, облечени сме, не сме и гладни. Важното е да сме здрави и да мислим по позитивен начин\", добави жената. Личната трагедия на младите родители за кратко време накара стотици хора в социалните мрежи да започнат организация в помощ на бедстващите. Съседи, приятели и колеги на Петър, който е пилот в база „Граф Игнатиево”, вече помагат на 4-членното семейство. Ще помогнем с всичко, с което можем. Трагедията е огромна, заявиха съседи на младото семейство.", "date": "2019.02.26", "title": "Семейството на пилот в база „Граф Игнатиево” остана без дом"}
{"url": "https://www.faktor.bg/bg/articles/biznesat-na-sreshta-s-premiera-za-novite-kasovi-aparati", "text": "Днес ще се проведе поредното обсъждане на новите изисквания за касовите апарати. Този път предприемачите ще говорят с премиера. Според изискванията до 31 март фирмите трябва да подменят касовите си апарати или софтуера им. Идеята е оборотите да се отчитат веднага пред данъчните, а не както досега - веднъж месечно. Бизнесът обаче заплаши с фалити на малки фирми и поиска отсрочка. След силния публичен отзвук финансовият министър разреши отсрочка за регистрираните по ДДС фирми, които управляват продажбите си със специален софтуер. Те могат да изпълнят изискванията до септември.", "date": "2019.02.26", "title": "Бизнесът на среща с премиера за новите касови апарати"}
{"url": "https://www.faktor.bg/bg/articles/kinovecher-za-100-godishninata-ot-rozhdenieto-na-petko-bocharov-v-pleven", "text": "Киновечер, посветена на 100- годишнината от рождението на българския журналист Петко Бочаров, се организира в Плевен по инициатива на Регионалната библиотека \"Христо Смирненски\". Ще бъде излъчен документалният филм \"Живот в три Българии\". Сценарист е Валентин Измирлиев, а режисьор Станислава Калчева. Плевенчани ще могат да видят и издания от Петко Бочаров, както и изследвания за него.  Киновечерта е безплатна. Очаква се журналистите и гражданите да споделят свои мисли за доайена на българската журналистика.", "date": "2019.02.26", "title": "Киновечер за 100-годишнината от рождението на Петко Бочаров в Плевен"}
{"url": "https://www.faktor.bg/bg/articles/sport/dimitar-penev-levski-i-tsska-ne-mogat-da-zashtityat-renometo-si-na-vodeshti-otbori", "text": "\"Даже малката ми внучка може да направи коментар и той ще е: \"Този мач не го разбрах\". Това каза пред \"Тема спорт\" почетният президент на \"армейците\" Димитър Пенев.  \"Като начало очаквахме отборите да направят по-позитивен старт на пролетта с новите си треньори. Явно обаче ЦСКА и Левски още не могат да защитят реномето си на водещи отбори. По-скоро има друг водещ отбор, като се има предвид как беше развалено дербито. На тези, другите, може да им изпратим някой треньор да им помогне. Както и да е, вечното дерби мина според очакванията - имаше малко добри индивидуални моменти, мачът беше равностоен, но повечето изпълнители - слаби\", казва още бившият треньор на златното поколение от лятото на 1994 г. в САЩ.  \"Добрите изпълнители бяха по трибуните. Невероятна публика, която ти влиза в кръвта. Що се отнася до автогола -случват се такива моменти. Питате ли го на момчето какво му е и колко часове ще му трябват, за да дойде на себе си. Цялата защита носи отговорност за ситуацията, както и вратарят. Топката беше центрирана в малкия пеналт. Тук има колективна грешка. Заради своята публика ЦСКА трябваше да е по-сериозният диригент на терена, но не се получи. Вместо това диригент беше съдията. Той в едната половина свири на пиано, но в другата свири на акордеон, на който не му работят клавишите...\", каза още Пенев в типичния си описателен стил.", "date": "2019.02.26", "title": "Димитър Пенев: Левски и ЦСКА не могат да защитят реномето си на водещи отбори!"}
{"url": "https://www.faktor.bg/bg/articles/sport/-levski-plati-zadalzheniyata-si-i-globata-na-uefa", "text": "Левски изплати задълженията, необходими за взимане на лиценз за участие в евротурнирите. \"Сините\" платиха сумата от 2 млн. лв. задължения, както и 100 хил. евро санкция, наложена от УЕФА. Припомняме, че от Европейската футболна централа предупредиха Левски, че клубът ще остане без лиценз за Европа за един сезон, ако не плати 2 млн. лв, които дължи на НАП, бивши футболисти и техните агенти. Отделно УЕФА наложи и глоба от 100 хил. евро.  Клубът продължава съвместната си работа с УЕФА по оформяне на документацията, с която да преодолее заплахата от наказание заради нарушаване на правилника за „Финансов феърплей“.", "date": "2019.02.26", "title": "\"Левски\" плати задълженията си и глобата на УЕФА"}
{"url": "https://www.faktor.bg/bg/articles/layf-stayl/snahata-na-pisanchev-plete-martenitsi-i-danteli-v-televiziyata-na-ninova", "text": "Съпругата на Николай Писанчев, брат на бившия шеф на ДАНС Владимир Писанчев, гостува в телевизията на Корнелия Нинова. В предаването \"Следобед с БСТВ’’ с Елена Пенчукова Бистра Писанчева показа как се плетат дантели и мартеници. Водещата и гостенката ѝ в светското предаване не пропуснаха да си направят взаимни комплименти. Писанчева се похвали че обича свободата, а журналистката допълни, че все пак гостува в \"телевизията на свободата\". Пенчукова не спираше да се възхищава на мострите, която беше донесла в студиото на партийната телевизия снахата на консула ни в Солун.   Бистра Писанчева се занимава отдавна с плетки. Припомняме, че през 2012 г. дори показа колекцията си в изложбата за дните на България в Русия, а като неин \"пиар\" се изявяваше съпругът ѝ, който не спираше да хвали дантелите на половинката си. Както винаги, телевизионното време притисна водещата и гостенката ѝ. Така и не стана ясно, дали сръчната Писанчева ще остави мартеници и дантели за Корнелия Нинова, с които да посрещне Баба Марта.", "date": "2019.02.26", "title": "Снахата на Писанчев плете мартеници и дантели в телевизията на Нинова (Снимка)"}
{"url": "https://www.faktor.bg/bg/articles/nagradiha-vezhdi-rashidov-s-pochetniya-znak-sveti-stefan-v-ekzarhiyata-v-istanbul", "text": "Председателят на парламентарната комисия по културата и  медиите Вежди Рашидов бе награден днес с почетния знак „Свети Стефан“ на Българската екзархия в Истанбул, предаде БГНЕС. На церемония в залата на Екзархията председателят на  Църковното настоятелство Васил Лязе благодари на Вежди Рашидов за големите му  усилия Метохът срещу Желязната църква „Свети Стефан“ да се превърне в действащ  български музей, съобщиха от Народното събрание.  Църковните ни настоятели подчертаха, че са горди и от предложението на Рашидов България и Турция заедно да запишат този уникален храм в Списъка на световното културно наследство на ЮНЕСКО. По-рано днес Вежди Рашидов се срещна с Халюк Уста –  прочутият турски майстор, който реставрира един по един всеки елемент от Желязната  църква. Всеки ден десетки туристи от Европа и света посещават храма,  поясни генералният ни консул в Истанбул Ангел Ангелов. Той сподели с Вежди  Рашидов задоволството си, че е прието предложението спирката на метрото, която  ще бъде открита до края на годината, да носи името „Свети Стефан“.     Специално мобилно приложение ще информира  туристите за българската църква, обявена за перлата на Истанбул. Наскоро  известното турско списание „Атлас“ посвети осем страници на Желязната църква.", "date": "2019.02.26", "title": "Наградиха Вежди Рашидов с почетния знак „Свети Стефан“ в Екзархията в Истанбул"}
{"url": "https://www.faktor.bg/bg/articles/goranov-naredbata-za-kasovite-aparati-ostava-ima-ogromni-opiti-za-zloupotrebi-s-oborota", "text": "Измененията в Наредбата за регистрацията на касовите апарати към НАП няма да бъдат върнати, защото се правят огромни опити за злоупотреби с оборота. Това каза пред журналисти в Министерския съвет министърът на финансите Владислав Горанов след среща при премиера Бойко Борисов с представители на бизнеса заради регистрациите на касовите апарати към НАП, предаде Агенция „Фокус“.  „Сигурен съм, че в следващите седмици ще намерим отговори на всички въпроси, които притесняват бизнеса. Със сигурност бизнесът трябва да приеме тезата, че трябва да е коректен и ще прилага новата логика на наредбата, със сигурност не трябва да се остава с впечатления, че наредбата ще се върне назад до там, където беше изменена през лятото на 2018 г.“, обяви Владислав Горанов. „Новите правила ще трябва да се прилагат, защото констатациите на приходната администрация са, че има огромен опит за злоупотреби с оборота, независимо от ниската данъчна ставка“, уточни той.  Финансовият министър даде пример как петзвезден комплекс във Велинград отчита 500 лв. приход месечно, а възнаграждението на един готвач надвишава два-три пъти средната работна заплата. „Това, което искам да уверя стопанските субекти, че новата логика, заложена в наредбата, няма да бъде преразгледана и те трябва да продължат съвместно с нас с усилията, и да си плащат данъците“, отбеляза Горанов.  \"Срокът за прилагането на Наредбата за регистрациите на касовите апарати се отлага със 7 месеца за търговците, които използват системи за управление на продажбите\", добави министърът на финансите.  „Имахме много ползотворен диалог с представителите на Българската стопанска камара, предначертахме комуникационен модел, по какъв начин ще продължи работата по окончателното имплементиране на наредбата по различните и фази“, обясни Горанов.  „На 19 февруари анонсирах, че сроковете за прилагане на наредбата ще бъдат променени за част от търговците. За тези, които използват системи за управление на продажбите. Срокът ще се измести за 30 септември. Това са 7 месеца, за които съвместно с представителите на бизнеса ще търсим оптимални решения за тези гранични процеси и състояния, които срещат проблеми за бизнеса за имплементиране и прилагане на наредбата“, заяви Горанов.  Министърът отбеляза, че наредбата има за цел да бъдат прекратени практиките с криене на оборота.  „Има процеси, които са доста по-сложни, поставени от бизнеса и в диалог в следващите дни ще чистим тези процеси, които трудно могат да намерят решение в този вид на Наредбата“, коментира той.  „Настояваме, че реалното отчитане на всички обороти в икономиката трябва да намерят място и партньорството между държавата и бизнеса по отношения на изсветляване на процесите и стопанския оборот не трябва да остава на заден план. Голяма част от оборотите се крият, нищо че имаме малка данъчна тежест и това е философията на изменението на наредбата“, изтъкна Горанов.   Получихме уверение, че регламентите, които ни притесняват в Наредбата за регистрация на касовите апарати към НАП, ще бъдат преразгледани, коментира след срещата председателят на Българската стопанска камара Радосвет Радев.  „Българска стопанска камара категорично застава в позиция за борба със сивата икономика и от тази гледна точка усилието и целта на Наредбата 18 е нещо, което трябва да бъде приветствано“, посочи той.  „Това, което е особено удовлетворително от нашата среща, е че голяма част от притесненията, на около 60 браншови организации, членуващи в камарата, бяха чути и си казахме при премиера, че тези 7 месеца до влизането в сила на наредбата не трябва да изтекат като вода в пясъка, а да направим необходимото и двете страни Наредба 18 да бъде една модерна норма, регламентираща и фискалните процеси да бъдат коректно отразявани“, обясни Радев.  „Основната тревога, която изразяваха членовете на БСК, е по някои конкретни регламенти в наредбата. Получихме категорично и ясно съгласие да бъдат огледани прецизно едно към едно, и там където може да се намери по-добро решение, имаме увереността, че в диалог ще бъде постигнато“, обяви председателят на БСК.", "date": "2019.02.26", "title": "Горанов: Наредбата за касовите апарати остава, има огромни опити за злоупотреби с оборота"}
{"url": "https://www.faktor.bg/bg/articles/gazprom-si-izbra-ruska-kompaniya-za-stroitelstvoto-na-turski-potok-prez-balgariya", "text": "Компанията за производство на тръби на руснака Дмитрий Пумпянски е избрана от \"Газпром\" за строител на участъка през България, който трябва да свърже \"Турски поток\" със сръбски газопровод. Целта на руския газов монополист и основен участник в турската и сръбската част на този проект била да намали политическите рискове да не бъде построено нищо в България, както се случи със спрения от Русия през декември 2014 г. \"Южен поток\", и щети от около 800 млн. евро. Това съобщава деловото руско издание РБК, позоваващо се на два свои източника. \"Трубная металлургическая компания\" (ТМК) ще достави в България около 300 хиляди тона тръби, но според РБК компанията преговаря и за участие в строителството. Целият проект засега е оценен на 1.4 млрд. евро. Формално не е завършен и търгът, \"но проектът трябва да се реализира в ускорено темпо, още повече че в Сърбия (подготовката за начало на строителството от българската до унгарската граница) върви с пълна сила\", казва един от източниците. Информацията включва и твърдение, че ТМК преговаря с \"Щрабаг\" (Strabag), но от австрийската строителна компания са отрекли да участват в \"Турски поток\". От самата ТМК също казват, че не участват в българския проект, но обмислят да кандидатстват в търга на \"Булгартрансгаз\", когато той бъде подновен. Преди дни свързваната с Христо Ковачки компания \"Атоменергоремонт\" оттегли жалбата си срещу обществената поръчка и тя може да бъде продължена с удължен заради замразяването ѝ срок. Българската тръба би трябвало да е дълга 474 км и 3.5 млрд. куб.м от пренасяния по нея газ се прогнозира да останат за местно потребление. Съоръжението при всички положения ще бъде държавната \"Булгартрансгаз\", но ако в строителството се включи компания, свързана с \"Газпром\", това ще предизвика допълнителни нападки срещу проекта, коментира Алексей Гривач. Той е зам.-директор на Фонда за национална енергийна сигурност (ФНЭБ) и посочва, че в Третия енергиен пакет на ЕС няма изрична забрана изборът на главният строител да не е свързан с доставчика на газ. Мария Белова, директор на Vygon Consulting, казва, че теоретично Европейската комисия би могла да има претенции единствено към прозрачността на тръжните процедури в България. Заради установени нарушения през 2014 г. от \"Южен поток\" трябваше да излезе главният изпълнител \"Стройтрансгаз\" на Генадий Тимченко. Според нея засега \"Газпром\" се държи на дистанция от българската тръба и не обявява дори, че ще има продължение на \"Турски поток\" през България, макар че през декември и януари \"Булгартрансгаз\" проведе аукцион за запазване на бъдещ капацитет и по твърдение на московския в. \"Комерсант\" тотално доминиране в него има \"Газпром\". Сега РБК казва, че от корпорацията са потвърдили публикацията, в която се обяснява, че става дума за евентуален ангажимент за 20 години при цена на пренос $2.21 за 1000 куб.м газ при първоначални 4 млрд. куб.м годишно, доставени на българско-сръбската граница.", "date": "2019.02.26", "title": "\"Газпром\" избра руска компания за строителството на \"Турски поток\" през България"}
{"url": "https://www.faktor.bg/bg/articles/noviyat-zelen-kurs-i-nay-glupavata-energiyna-politika-v-sveta", "text": ", Единствените съмнения, които тези обезумели социалисти изглежда имат, е „дали ще можем напълно да се отървем от пръцкащите крави и от самолетите толкова бързо”, както бе изписано и после изтрито в онлайн рубриката „Често задавани въпроси”. Тези брътвежи, граничещи с налудничавото, биха могли просто да бъдат отхвърлени в този си вид, ала има поне две причини те да бъдат взети насериозно. Първо, буквално всички обявени демократични кандидати за президентските избори през 2020 г. вече ги подкрепиха. Второ, някои от тях вече са били изпробвани в развити западни икономики и резултатите са налице и всеки може да ги види. Именно тези резултати накараха редакционната колегия на Wall Street Journal наскоро да обяви германската енергийна политика под ръководството на канцлера Ангела Меркел за „най-глупавата в света”. Въпреки печалния резултат от тези политики, поради здравата лява хватка върху медиите в Европа и САЩ, повечето американци не са наясно с    И действително, в САЩ бе заявено, че тези политики трябва да се прилагат и някои щати, като Калифорния, изглежда са поели по същия път, водещ към катастрофа. Затова си струва да повторим какво всъщност се случи в Германия. Всичко започна през 1980 г. с основаването на германската зелена партия, която пламенно вярваше, че човекът не е решението, а истинската причина за проблемите на природата, както е описано в ранно-нацистката тирада от 1911 г., наречена “Човекът и природата”  на светеца-покровител на зелените в Германия, Лудвиг Клаге. Възможността Зелените да действат според техните убеждения дойде в края на 90-те години на м.в., когато се присъединиха като коалиционен партньор към правителството на левия социалдемократ Герхард Шрьодер. По-късно Шрьодер показа, че е платен лакей на Владимир Путин, и то веднага след напускането на канцлерския пост. В случая, под диктовката на Зелените, през април 2000 г. германското правителство прие първия закон за енергията от възобновяеми източници (EEG) и преференциалната тарифа, налагащи радикални субсидии и преференциално третиране на възобновяемата енергия, които трябва да бъдат финансирани от потребителя на електроенергия. Това беше първият акт на фундаменталния енергиен преход (Energiewende), който обещаваше до 2050 г. драстично да намали емисиите на парникови газове и да увеличи възобновяемата енергия до 80% от общото количество енергийни източници. Energiewende бе приветствана от левичарите в цял свят като Но през 2011 г., след бедствието във Фукушима, германското правителство реши да затвори всичките си атомни електроцентрали на идиотското основание, че подобно земетресение от 9та степен по Рихтер и 48-метрово цунами може да се случи в Германия. И както можеше да се предвиди лесно, предвидимото се случи, тъй като възобновяемата енергия не е непрекъсната, т.е. не е надеждна и все още няма икономически приемливи решения за съхранението и. Увеличаването на капацитета на възобновяемата енергия също не е решение. Когато слънцето не свети и вятърът не духа, независимо дали имате възобновяем капацитет от 10 или 1000 гигавата/час,  няма никаква разлика – продукцията ви е нула. През януари 2019 г. , при обявена от Германия възобновяема мощност от 40% от необходимата мощност, производството е 15,34%. Единственото, което неумолимо и драстично се е повишило, е цената на електроенергията, заплащана от потребителя и от отраслите, които все още не са обект на субсидии (тези, които използват повече от 1 гигават/час и харчат повече от 16% от приходите си за електричество).  Сега, при допълнителна такса от 6,4 евроцента на киловат, германците вече плащат най-високите цени за електроенергия в Европа от 33 евроцента на киловат. И това, въпреки огромната сума от 550 милиарда евро похарчена за субсидии от данъкоплатците досега. Обидата и щетата за данъкоплатеца са още по-тежки, предвид факта, че емисиите на CO2 в Германия не са спаднали от 2009 г. насам. Според организацията за защита на потребителите NAEB, се очаква цените на германската електроенергия да достигнат 40 евроцента за киловат до 2020 г., което ще ги направи четири пъти по-високи от тези в САЩ и два пъти по-високи от тези във Франция. Нещата не спират дотук. До 2023 г. 14000 мегавата инсталиран капацитет от вятърни турбини ще трябва да бъде затворени, тъй като не са икономически изгодни без субсидията, която изтича след 20 години. Германия,  прехваленият световен шампион по възобновяема енергия, очевидно върви към катастрофа. Как германската индустрия може да остане конкурентоспособна при тези условия, да не говорим за жизнения стандарт на населението, е въпрос, който търси отговор.", "date": "2019.02.26", "title": "Новият зелен курс и „най-глупавата енергийна политика в света”"}
{"url": "https://www.faktor.bg/bg/articles/novini/svyat/izvanredno-polozhenie-v-chasti-ot-krit-i-severna-gartsiya-zaradi-loshoto-vreme", "text": "Гръцкото правителство обяви извънредно положение в префектура Ханя на остров Крит и в пет префектури в Северна Гърция заради лошото време. В цялата префектура Ханя на остров Крит е обявено извънредно положение заради обилните дъждове на острова, съобщи агенция АНА-МПА. Наводненията там през последните дни нанесоха сериозни щети и отнеха човешки животи. 61-годишен мъж е загинал вчера, след като е бил повлечен от придошлите води в Крит, съобщи \"Катимерини\". Два моста рухнаха на острова под натиска на реките, нивото на които силно се повиши. На 17 февруари пак в Крит загина четиричленно семейство, след като автомобилът му се озова в придошла река. Извънредно положение е обявено и в префектурите Иматия, Килкис, Пела, Пиерия и Серес, всички в област Централна Македония, съобщава електронното издание на вестник \"Катимерини\". В община Егиалия в префектура Ахайя също е обявено извънредно положение. Мерките там се налагат за отстраняване на щетите от снеговалежите, поледиците и дъждовете през последните три дни.", "date": "2019.02.26", "title": "Извънредно положение в части от Крит и Северна Гърция заради лошото време"}
{"url": "https://www.faktor.bg/bg/articles/novini/svyat/15-ministri-na-tereza-mey-obmislyat-napuskane-na-kabineta", "text": "Трима младши министри изпратиха писмо до \"Дейли Мейл\", с което призовават британския премиер Тереза Мей да отложи Brexit  ако не успее да постигне консенсус с Брюксел. Заплахата още министри да напуснат кабинета ѝ става все по-голяма заради нейния отказ да отхвърли възможността Великобритания да напусне Европейския съюз без договор на 29 март, предаде БГНЕС. Предупреждението дойде, след като други трима министри публикуваха подобно писмо през уикенда. „Настояваме правителството да предприеме тези стъпки още тази седмица. Ние трябва да действаме, за да се убедим, че на 29 март няма да бъдем хвърлени в пропастта. Начинът да се направи това е да се търси кратко удължаване на Член 50, за да може преговорите да бъдат завършени, законът да бъде приет и паниката, в която е бизнесът, да се разсее”, написаха министрите в писмото си. То е подписано и от министъра за бизнеса Ричард Харингтън, както и от енергийния министър Клеър Пери. „Всички ние сме съгласни, че не можем да бъдем част от правителство, което позволява на страната да напусне ЕС без сделка. Докато Денят наближава аз мисля, че трябва да предприемем реални мерки да направим нещо, за да предотвратим тази катастрофа”, заяви министърът на културата и медията Маргот Джеймс пред радио Би Би Си. „Дейли мейл” съобщава, че 23-ма консервативни „дисиденти” тайно са се срещнали в понеделник, за да обсъдят плана си. Според медията поне 15 министри са заявили, че са \"готови да напуснат”.", "date": "2019.02.26", "title": "15 министри на Тереза Мей обмислят напускане на кабинета"}
{"url": "https://www.faktor.bg/bg/articles/novini/balgariya/nad-polovinata-balgari-ne-sa-poseshtavali-lichniya-si-lekar-tsyala-godina", "text": "Повече от половината българи не ходят при личния си лекар в рамките на годината. Това показват данните на ново изследване за грижата за здравето на Евростат.  Страната ни заема второто място в класацията на държавите с най-нередовни посещения при джипито. 52% от българите не са влезли в кабинета на семейния си лекар през цялата 2017 г. Преди нас е само Гърция, където процентът е над 60.  Средният процент за Европейският съюз е 24 на сто. Още по-тревожна е ситуацията с посещението при зъболекар у нас – над 80% въобще не са се преглеждали при стоматолог 2017 г. Едва 2% от българите са се грижили редовно за зъбите си и са посетили зъболекарския кабинет повече от 5 пъти за една година.", "date": "2019.02.26", "title": "Над половината българи не са посещавали личния си лекар цяла година"}
{"url": "https://www.faktor.bg/bg/articles/novini/svyat/zaloviha-nelegalen-migrant-v-bagazhnika-na-grak-na-kulata-promahon", "text": "Български гранични полицаи осуетиха опита на гръцки гражданин да прекара нелегален имигрант в багажника си. Снощи към 22 часа на съвместния граничен пункт Кулата – Промахон пристигнал за влизане в България лек автомобил „Форд“ с гръцка регистрация, съобщиха от Гранична полиция. Той бил управляван от 51-годишен грък. След проверката на документа за самоличност, българският граничен полицай, работещ на входящото трасе за леки автомобили, разпоредил на водача да слезе и да отвори багажника за извършване на физическа проверка. В този момент шофьорът потеглил с автомобила, опитвайки се да осуети проверката. Колата тръгнала към гръцкия магазин, намиращ се след ГКПП Промахон, последвана от трима български гранични полицаи. На паркинга пред магазина гъркът спрял и тръгнал към багажника на колата. В този момент пристигналите гранични полицаи установили, че в багажника има укрит мъж. Той бил без документи за самоличност, заявил, че е иракчанин.  Гръцкият шофьор и нелегалният имигрант са задържани и предадени на гръцките полицейски власти.", "date": "2019.02.26", "title": "Заловиха нелегален мигрант в багажника на грък на Кулата – Промахон"}
{"url": "https://www.faktor.bg/bg/articles/novini/balgariya/signal-za-bomba-na-garata-v-lovech-spryaha-vlakovete-i-avtobusite", "text": "Евакуация на и в района на гарата в Ловеч заради сигнал за бомба. В 12:14 часа е получен анонимен сигнал за взривно устройство на гарата, съобщават от Областната дирекция на МВР.  Веднага районът е отцепен, хората са изведени и се извършват проверки. Опразнени са и заведенията в района на гарата. Анонимният сигнал е подаден от мъж. Към момента влак е спрян преди жп гарата в Ловеч, а автобусите по междуградските линии не се допускат в района на автогарата. Гражданите могат да ги използват в района преди автогарата.", "date": "2019.02.26", "title": "Сигнал за бомба на гарата в Ловеч, спряха влаковете и автобусите"}
{"url": "https://www.faktor.bg/bg/articles/novini/balgariya/gerb-i-dps-predlagat-danachna-amnistiya-za-veroizpovedaniyata", "text": "Опрощаване на всички публични задължения на вероизповеданията до края на миналата година. Това предвижда законопроект, внесен от Цветан Цветанов и Мустафа Карадайъ. Какви са мотивите им и защо предложението предизвиква спорове? През декември парламентът отхвърля предложението за опрощаване на задълженията на вероизповеданията. В края на януари обаче лидерите на ГЕРБ и ДПС в парламента Цветан Цветанов и Мустафа Карадайъ правят втори опит за промяна в Закона за вероизповеданията.  Според Николай Панков, който е бивш главен секретар на мюфтийството, неговите задължения към държавата до края на миналата година надхвърлят 12 млн. лева, а за това има влезли в сила ревизионни актове.  Натрупаните през последните 10 години задължения на мюфтийството са от невнесен корпоративен данък, здравни и социални осигуровки. Така освен държавата, ощетени биха били и свещенослужителите.  Задълженията на Българската православна църква са далеч по-малки от порядъка на няколко хиляди лева.  Новите-стари предложения на ГЕРБ и ДПС не бяха подкрепени от коалиционния партньор през декември. Очаква се същото да се случи и сега.  Депутатите от Комисията по вероизповеданията ще обсъдят законопроекта вероятно през март.", "date": "2019.02.26", "title": "ГЕРБ и ДПС предлагат данъчна амнистия за вероизповеданията"}
{"url": "https://www.faktor.bg/bg/articles/novini/svyat/predizborno-v-turtsiya-pravitelstvoto-razporedi-prodazhba-na-hrani-s-po-niski-tseni", "text": "Държавните павилиони за храни в някои от турските големи градове започнаха от днес, наред със зеленчуци, да предлагат и ориз, нахут и леща на по-ниски цени, след като растящите пазарни цени удариха джобовете на гражданите преди местните избори в края на март, съобщава ДПА, цитиран от БТА. Състоянието на икономиката и преди всичко високата инфлация остава сериозен проблем преди изборите на 31 март. Продажбите на дребно в Турция се свиват за трети месец подред през ноември Инфлацията при цените на храните достигна до 31 процента през януари според данни на турския статистически институт. Целите количества ориз, леща и нахут бяха разпродадени за няколко часа рано сутринта, съобщи продавач в един от павилионите на истанбулския площад Таксим. При продажбата е поставено ограничение от 2 килограма на човек за лещата и нахута и от 5 килограма за ориза. И трите продукта са основни в менюто на турските домакинства. Храната заема една трета от потребителската кошница на ТюркСтат за измерване на инфлацията на потребителските стоки, която надхвърля 20 процента през последната година. Правителството започна да продава зеленчуци направо от фермите на 11 февруари, като заобикаля посредниците и се опитва да се конкурира с високите цени в супермаркетите и хранителните магазини. Повече от 2500 тона бяха продадени само в Истанбул през първата седмица, според информация на Анадолската агенция. Миналата седмица президентът Реджеп Тайип Ердоган каза, че правителството ще увеличи асортимента на предлаганите продукти, например с почистващи препарати, и ще разшири инициативата след местните избори. Той обвини търговците, че \"експлоатират\" хората.", "date": "2019.02.26", "title": "Предизборно - в Турция правителството разпореди продажба на храни с по-ниски цени"}
{"url": "https://www.faktor.bg/bg/articles/angel-dzhambazki-tsirkat-pri-patriotite-prodalzhava", "text": "За съжаление има впечатление, че циркът при патриотите продължава, призна евродепутатът Ангел Джамбазки в предаването “Лице в Лице”  на Би Ти Ви, където беше поканен да коментира раздорите сред партиите в коалиция \"Обединени патриоти\". Нищо по-демократично, честно и прозрачно не виждам от това да се проведат вътрешни избори, каза той.  Аз имам задължение към хората, които са ме избрали и 5 години биография в европейския парламент зад гърба си. Това е капитал, който трябва да се използва, заяви евродепутатът. По думите му Обединени патриоти не бива да стават заложници на вътрешно-ведомствени крамоли. Варианти за явяване на евроизборите, по думите му, има много, но всяко едно разделение означава да се откъснат от съмишлениците си. Продължваме да бъдем любезни към нашите партньори, заяви Ангел Джамбазки. Нелепо е хора, които създадоха Молембек, да ни учат на демокрация, каза той. Те се провалиха в интеграцията, каза Джамбазки. Циганизацията в България е проблем, но не белгийци и германци трябва да ни кажат как да оправим този проблем, каза евродепутатът.", "date": "2019.02.26", "title": "Ангел Джамбазки: Циркът при патриотите продължава"}
{"url": "https://www.faktor.bg/bg/articles/novini/svyat/ruski-tsarkoven-hor-pee-v-hram-pesen-za-atomna-bombardirovka-nad-sasht", "text": "На 23 февруари в дена на армията в катедралната църква Исакиевски събор в Санкт Петербург църковният хор изпълнил песен за атомна бомбардировка над САЩ, съобщава \"Фонтанка\".  Песента се нарича \"На малката подводница. Или за заплатата на военнослужещите\". В нея се казва: \"И със самолетчето пристига моят приятел Вовочка, идва на гости и то не с празни ръце. С малката подводничка с атомно моторче и с десетина атомни бомбички от по сто мегатона пресякох Атлантика и викам на мерача: \"Цели се, Петров, в град Вашингтон!\".  Песента е написана от Андрей Козловски през 1980 година. На 20 февруари президентът на Русия Владимир Путин в обръщение към горната камара на руския парламент заяви, че ако САЩ излязат от Договора за ракетите със среден и малък обсег, то Москва ще насочи раткетите си срещу САЩ и техните съюзници. Той се \"похвали\", че руските ракети могат да достигнат целта си за 5 минути, а на американските - минимум 10 минути, за да долетят до Москва.", "date": "2019.02.26", "title": "Руски църковен хор пее в храм песен за атомна бомбардировка над САЩ"}
{"url": "https://www.faktor.bg/bg/articles/novini/svyat/pri-brekzit-koga-e-posledniyat-srok-v-koyto-balgarite-na-ostrova-da-kandidatstvat-za-usednalost", "text": "Краят на 2020 година ще бъде най-ранният последен срок, в който българите във Великобритания трябва да кандидатстват за статут на уседналост, за да запазят всички използвани права в страната, съобщи пред Дарик Васил Асенов, ръководител на Службата по социални и трудови въпроси в българското посолство в Лондон.  Той посочи датата 31 декември 2020 година като краен срок, в случай на Брекзит без сделка, а ако има такава, срокът ще се удължи с 6 месеца. Процедурата по издаване на статут за уседналост вече е отворена за хората с биометричен паспорт, а гражданите с лична карта или обикновен паспорт могат да кандидатстват след края на март, като изпратят оригиналния документ по пощата до британското министерство на вътрешните работи.  От началото на тази седмица българската служба провежда информационни дни по въпросите на Брекзит за българите в Бристол, Челтнъм и Кардиф. Българите, които живеят във Великобритания поне от 5 години, трябва да кандидатстват за статут на уседналост, а останалите - за временен статут на уседналост. Процедурата е електронна за хората с биометричен паспорт, като чипът му се сканира през мобилно приложение на британското вътрешно министерство или както на място го наричат - Хоум офис. Останалите трябва да изпратят по пощата лична карта или обикновен паспорт, а срокът за издаване на статут е 14 дни, обясни Васил Асенов.", "date": "2019.02.26", "title": "При Брекзит: Кога е последният срок, в който българите на Острова да кандидатстват за уседналост?"}
{"url": "https://www.faktor.bg/bg/articles/ikonomika/ministerstvoto-na-ikonomikata-ne-ochakva-kriza-u-nas-prez-sledvashtite-3-4-g", "text": "В следващите 3-4 години в България няма да има нова икономическа криза. Това коментира по време на кръгла маса в София заместник-министърът на икономиката Лъчезар Борисов, цитиран от Нова телевизия. Той уточни, че прогнозата е направена при условието, че не настъпят извънредни форсмажорни събития по света. Борисов отбеляза, че в прогнозата е взета и становище на МВФ, който очаква спад на икономическия растеж в глобален мащаб с 0,2 процентни пункта. Същите данни идват и от Европейската комисия. „Какво означава това за нас – че се доближаваме до пика на икономическия растеж. Това означава, че след няколко години трябва да сме готови да се справим с една предстояща икономическа криза”, посочи зам.-министърът. Ще бъдат ли по-богати българите през новата 2019 г.? Като причини за евентуална криза Борисов отчита редица регистрирани трусове в китайската икономика, резки колебания в цената на златото на световните пазари, бъдещето на брекзит, отношенията Русия-Украйна; Косово-Сърбия и санкционните режими. Той подчерта, че ще бъдем много по-силни заедно в ЕС, а сред предимствата на България е икономическият растеж, като са очаквани 3,7% за тази година или даже повече. Според Борисов по отношение на кредитния рейтинг страната ни няма конкурент в ЦИЕ или сред страните, които не са членки на еврозоната. България е на трето място по стабилност в целия ЕС на базата на показателя държавен дълг/БВП. „Амбицията ни е до 2-3 години да бъдем лидер по финансова стабилност в Европа. Тези три показателя показват, че в България има устойчивост, добра бизнес среда“, категоричен бе заместник-министърът на икономиката.", "date": "2019.02.26", "title": "Министерството на икономиката:  Не се очаква криза у нас през следващите 3-4 г."}
{"url": "https://www.faktor.bg/bg/articles/ikonomika/biznes/apteki-ostavat-v-protestna-gotovnost", "text": "Аптеки остават в протестна готовност. Това каза пред журналисти Антон Вълев, председател на Национална аптечна камара след среща със заместник-министъра на здравеопазването Бойко Пенков. Вълев подчерта, че аптеките няма да затварят, но фармацевтите ще бъдат с жълти жилетки.   На срещата, по думите на Вълев, са били обсъдени краткосрочни и дългосрочни мерки за нормализиране на лекарствоснабдяването, възможността за въвеждане на Национална аптечна карта, настояването на камарата за единни държавни цени на лекарствата и др. Заместник-министър Пенков се е ангажирал да предаде настояванията на фармацевтите на министъра на здравеопазването, допълни още Вълев.   Членове на камарата изразиха тревогата си, че към момента системата за верифициране на лекарствата отнема време и дава грешки, което води до забавяне на обслужването на пациентите, както и тревога у пациентите дали медикаментите им са истински.   Вълев допълни, че не е ясно при наличието на фалшиво скъпоструващо лекарство кой ще плати на аптеката, в която е открито. От камарата отново са настояли за поетапно въвеждане на електроните системи - за верификация на лекарствата, за проследяване на движението на продуктите, новата система на НАП и електронната рецепта.   Миналата седмица са затворили за един ден над 700 аптеки, отново потвърди Велев и каза, че данните, предоставени от НЗОК за затворените аптеки се различават, тъй като не всички протестиращи са договорни партньори на Касата.   От камарата настояват за среща с министъра на здравеопазването.", "date": "2019.02.26", "title": "Аптеки остават в протестна готовност"}
{"url": "https://www.faktor.bg/bg/articles/obshtestvo/ulitsata/predstavyat-v-parlamenta-izsledvane-imali-kriza-na-evropeyskite-tsennosti", "text": "Днес от 14 часа в зала „Изток” на Народното събрание ще се проведе Кръгла маса на тема „Имали криза на европейските ценности?“ върху данните от Пета вълна на изследване на European Values Study (EVS). Организатори са  проф. д. н. Георги Фотев, EVS National Program Director и директор на Центъра за изучаване на европейките ценности при Нов български университет и доц. Румяна Коларова, ръководител на катедра Политология на СУ „СВ. Кл. Охридски“, председател на Българската асоциация за политически науки.  Особен интерес ще представляват резултатите от изследването за България, подчерта пред Faktor.bg проф. Фотев. Той открои в аванс и темите на някои от най-интересните доклади: „Има ли криза на европейските ценности?”, „Демокрацията и популизмът”, „Европейска и национална принадлежност: проблемът на идентичност”, „Доверието към институциите” и т.н. След лекторите се открояват имената на проф. Христо Тодоров, доц. Антоний Гълъбов, доц. Огнян Минчев, доц. Румяна Коларова, проф. Георги Фотев, доц. Даниел Смилов, Евгений Дайнов и др.  Нашата страна е една от първите от региона и от бившия социалистически лагер, която е включена в EVS (втора, трета, четвърта, пета вълна). Авторството на изследването е колективно. То включва теоретичния модел, хипотезите, методологията, в т.ч. извадка, стандарти за организация и провеждане на теренната работа и всичко до най-малки подробности. Изпълнението на теренната работа на Петата вълна е възложено от НБУ на Алфа-рисърч, обясни проф. Фотев.", "date": "2019.02.26", "title": "Представят в парламента изследване: „Има ли криза на европейските ценности?“"}
{"url": "https://www.faktor.bg/bg/articles/mayki-barkat-morbili-s-balhi", "text": "Майки бъркат морбили с пъпки от бълхи и всяват паника в нета. Оказва се, че родителите масово не могат да разпознаят типичния за дребната шарка обрив. Така в последните дни във форумите и групите в социалните мрежи прелива от снимки на изприщени деца. В описанията под тях, майките търсят мнението на останалите потребители дали пъпките са причинени от морбили, пише \"Телеграф\". В коментарите под фотусите останалите майки дават предположение за диагнози и методи за успокояване на симптомите. Други пък споделят, че случаите на ухапвания от бълхи в столицата са толкова чести, че граничат с бум. Броят на заразените с морбили достигнаха 45. Заболяването е доказано лабораторно са 27. Последните три случаи са на бебета от София, във възраст преди ваксинация, и едно дете от град Самоков.", "date": "2019.02.26", "title": "Майки бъркат морбили с бълхи"}
{"url": "https://www.faktor.bg/bg/articles/infarkt-sled-grip-pokosil-krasimir-uzunov", "text": "Масивен инфаркт е покосил Красимир Узунов - собственик на радио и агенция Фокус, в понеделник в 4 ч. сутринта, разкрива \"24 часа\". В събота по обед е отишъл за кратко на погребението в храма \"Света София\" на един от най-близките си приятели - бизнесмена Пламен Минчев. Предупредил мъжката компания да стои по-далече от него, за да не ги зарази с грип. Не се чувствал добре, идвал от пътуване в Плевен и смятал, че е настинал. Постоял кратко в храма и се извинил, че няма да отиде в ресторанта на Пламен Минчев, за да го споменат на чаша вино. Казал, че се прибира и ще топли леглото и в понеделник. Насрочил си среща с приятелите за днес, вторник. В неделя през нощта внезапно се е влошил, станало му е зле и в 4 сутринта е починал. Вместо среща, близките му приятели ще го изпратят в четвъртък. Поклонението пред собственика на агенция “Фокус”, когото всички наричаха Поручика, ще е на 28 февруари от 10 ч в зала “Тържествена” на Централния военен клуб. \"Отиде си един прекрасен човек, беше ми приятел. Оставил е голяма диря в съзнанието на хората, които го познаваха”, заяви премиерът Бойко Борисов. Зам.-председателят на ГЕРБ Цветан Цветанов го определи като истински патриот и родолюбец. “Ще липсва на всички, които го познаваме, защото беше честен човек, който винаги поставяше принципите и идеалите пред самоцелната печалба и успеха. Ще ми липсваш, приятелю!”, написа във фейсбук Цветанов. Йорданка Фандъкова припомни, че Краси е вдъхновител на идеята за мавзолей за почит на българите, участвали в Първата световна война. “Искаше да засадим в двора на Военната академия по едно дърво от всички места на българската бойна слава - от Завоя на Черна, от Чеган, от подножието на Каймак-Чалан, “защото дърветата се хранят от земята, а земята е пълна с кръв”, спомня си кметът на София. Сред стотиците, почели Узунов, бяха и шефката на парламента Цвета Караянчева, соцлидерката Корнелия Нинова, лидерът на “Атака” Волен Сидеров, президентите Росен Плевнелиев и Георги Първанов и други общественици и политици.", "date": "2019.02.26", "title": "Масивен инфаркт след грип покосил Красимир Узунов"}
{"url": "https://www.faktor.bg/bg/articles/balgari-v-gartsiya-panicheski-sabaryat-vilite-si-za-da-ne-gi-globyat-sas-eur150-000", "text": "Българи си премахват сами вилите в Гърция в районите на Миродато, Мандра и Авдира заради акция с непосилни глоби за незаконно строителство от гръцките власти от последните месеци на миналата година. В трите крайморски селища, които са в района на Ксанти, има около 200 имоти на българи, които са купили земеделска земя, върху която са поставили каравани и вили, съобщава \"Марица\". Властите налагат глоби от 15 000 до 150 000 евро в зависимост от големината на обекта и строителните материали.  Затова нашенците започнали да бутат сами вилите си, което сваля глобите до поносимите 500 евро. Прагматичен смолянчанин дори развъртял резачката си и прибрал дървения материал от постройката си обратно в Смолян. \"Това не е нещо избирателно към българите, налагат се и на гърци\", обясни пред \"Марица\" обясни бизнесменът от Златоград Величко Сидеров, който също има имоти в съседна Гърция. \"Това е процес, който тече в последно време в Гърция, след пожара в Атина.  Има много голямо увеличение на глобите, преди бяха 30% от 600 евро на кв. м, сега е 100% от 600 евро/кв. м. И всяка година след това плащаш 300 евро на кв. м глоба, защото продължава да ти седи на мястото незаконната къща, тъй като нямаш право на земеделската земя да сложиш и преместваем обект, само каравана или кемпер.\" Той заяви, че заедно с други собственици на такива обекти търсят съдействие чрез кметовете на общини в Смолянско от държавата ни за решаване на проблема с гръцките власти.  \"Запознат съм с проблемите на собствениците на имоти в района на Северна Гърция\", заяви кметът на община Смолян Николай Мелемов. Той посочи, че има промяна в гръцкото законодателство. \"Когато са строени обектите условията са били други и не е имало проблем. Разговарял съм с кмета на Ксанти и проблемът е поставен на ниво заместник министри. Редно е да се каже, че строителните власти не делят обектите на \"български\" и \"гръцки\" и критериите са еднакви.\"  Има подозрения, че напрежението се провокира от местни политици, които всявали съмнения, че българите ползвали имотите и правата върху тях незаконно. Българите започват да си купуват имоти край морето след отварянето на пунктовете през границата при Златоград и Маказа. Хора от Смолян, Мадан, Златоград, Рудозем, Момчилград, Кирково, Пловдив купуват парцели от по 300-400 кв. м и върху тях слагат каравани и преместваеми бунгала. Вложенията им варират от 15 до 50 000 евро в обектите. В тях много от тях започнаха през годините успешно да развиват туризъм, като отдават цяло лято стаи за български туристи. Това обаче не се харесва на гръцките хотелиери, защото им се подбиват цените. Гърците негодували, че нашенци не плащат техните разходи за данъци и осигуровки на държавата им, за разлика от тях, а ползват морето за собствен бизнес.", "date": "2019.02.26", "title": "Българи в Гърция панически събарят вилите си, за да не ги глобят със €150 000"}
{"url": "https://www.faktor.bg/bg/articles/yuzhnoamerikansko-tsunami-vrahlita-evropa", "text": "На испанското пристанище Алхесирас властите непрекъснато откриват наркотици, които пристигат най-вече от Южна Америка. Но един ден се натъкват на нещо наистина много голямо: 9 тона кокаин, укрити в контейнери с банани. Това е най-голямото количество кокаин, конфискуван някога в Европа на стойност поне половин милиард евро, по думите на испанския вътрешен министър.  Рекордното количество конфискувана дрога е показателно за един феномен, който германските митничари и полицейски служители наричат \"южноамериканско цунами\". По света биват откривани и конфискувани все по-големи количества контрабанден кокаин. И през 2018 тенденцията от последните години се потвърждава, става ясно от вътрешен доклад на Федералната криминална служба, с който разполага и обществената медия NDR. Там се казва, че до ноември 2018 в света са били конфискувани 608 тона кокаин. От службата обаче не изключват да бъде счупен предишният рекорд от 2017 година, когато бяха конфискувани 639 тона кокаин. Според Кристиан Хопе, ръководител Отдела за борба с наркотиците във Федералната криминална служба, причината за това е в свръхпроизводството на кокаин в държави като Колумбия, Перу и Боливия. Освен това днес производството на кокаин е станало по-ефикасно - от една реколта се добива много повече кокаин, отколкото преди няколко години, допълва той. От наскоро публикувано изследване на Европейския център за мониторинг на наркотиците и наркоманиите EMCDDA става ясно, че заради пренасищането с кокаин чистотата на наркотика расте, без това да се отразява на цената му. Германската митническа служба дори предполага, че цената на едро ще падне още повече. Алесандро Пирона от EMCDDA предупреждава, че растящата конкуренция може да доведе до брутални нарковойни също и в Европа. \"Ние ставаме свидетели на поръчкови убийства, отвличания, насилие срещу полицаи и опити за сплашване на пристанищни работници\", посочва той. Престъпните банди досега действаха основно в Белгия и Холандия. Двете страни със своите пристанища Ротердам и Антверпен от години са основната входна врата, през която пристига кокаинът в Европа. Кристиан Хопе съзира опасност и за Германия. Той казва, че растящата конкуренция между различните наркомрежи може да доведе до повече насилие и в Германия. \"Възможно е и насилствено отнемане на пратки с кокаин от конкурентите\", казва той. Различни престъпни мрежи контролират кокаиновия пазар в Европа. Особено силно представени в това отношение са групировките от Западните Балкани и Мароко. В началото на декември м.г. беше проведена мащабна международна полицейска акция срещу предполагаеми членове на Ндрангетата - тогава бяха конфискувани 4 тона кокаин. \"Трябва да сме наясно, че милиардните печалби от търговията с наркотици не се използват само за финансиране на луксозния начин на живот на мафиотските босове. Много по-важно е това, че търговията с наркотици е и \"катализатор\" за други престъпления, като търговия с хора, грабежи и пране на пари. Освен това печалбите от този нелегален бизнес могат да навлязат и в легалната икономика и по този начин да я подкопаят\", казва Хопе. Отдавна и в Германия кокаинът не е наркотик само за хората от по-горните прослойки на обществото - използват го и все повече студенти и строителни работници, така както и банкери и хората на изкуството. Според информации на NDR, митничарите и полицаите в Германия са конфискували през 2018 година около 5 тона кокаин, което е по-малко, отколкото година по-рано, когато беше хваната една голяма пратка. Проби от канализационните води в 10 по-големи европейска града, сред които Барселона, Антверпен, Париж и Осло, показаха, че от 2015 година насам има нарастване на количествата остатъчни продукт от кокаин в канализацията. Според Алесандро Пирола, причините за това могат да са различни, но са много индикациите, че все повече хора употребяват кокаин. Тъй като говорим за международни престъпни групи, е крайно време срещу тях да се изправи една международна мрежа от правоприлагащи органи, които да обменят информации в реално време, добавя Кристиян Хопе.", "date": "2019.02.26", "title": "\"Южноамериканско цунами\" връхлита Европа"}
{"url": "https://www.faktor.bg/bg/articles/advokatite-ne-sme-neshtatni-satrudnitsi-na-dans", "text": "Не можем да бъдем поставени в положението на нещатни сътрудници на ДАНС. Това обяви Илия Колчев, адвокат и доктор по Национална сигурност. Той е поканен от Висшия адвокатски съвет да участва в работната група, която да промени закона за мерките срещу изпирането на пари. Промяната се наложи тъй като адвокатите съзряха опасност да донасят в ДАНС срещу своите клиенти и да се наруши адвокатската тайна, предаде \"24 часа\".  Заседанието на работната група започна в 13 часа, съобщи председателят на Висшия адвокатски съвет Ралица Негенцова на брифинг, на който отчете общото събрание на адвокатурата, което се проведе в събота. Тя съобщи, че още през юни 2016 г. съветът е реагирал на промените в закона за мерките срещу изпирането на пари. Било е изпратено становище до шефа на Финансовото разузнаване в ДАНС. Адвокати, опозиционери на Негенцова, опонираха, че това не е вярно. На брифинга присъстваха и представители на фейсбук групата \"Свободните адвокати\", които призоваха за стачка и за оставката на Ралица Негенцова. \"Когато искаш стачка, трябва да целиш резултат. Точно сега отиваме на работна група, която да променя закона\", отвърна Негенцова. Други нейни противници я упрекнаха, че Висшият адвокатски съвет проспива законодателните предложения. Те настояха и за електронно гласуване, тъй като в момента адвокатурното ръководство се избира от делегати, а не от всички адвокати.", "date": "2019.02.26", "title": "Адвокатите: Не сме нещатни сътрудници на ДАНС"}
{"url": "https://www.faktor.bg/bg/articles/avstriyskata-politsiya-razkrihme-balgaro-cheshka-finansova-izmama-za-100-miliona-evro", "text": "Австрийската полиция съобщи днес, че е разкрила онлайн финансова търговска измама, която по първоначална оценка е измамила жертви в Европа с около 100 милиона евро, предаде АФП. Операцията е използвала мошенически платформи в интернет, претендиращи, че търгуват с чуждестранна и криптовалута, както и с високорискови финансови инструменти, известни като бинарни опции. Смята се, че жертвите са няколко хиляди европейци, съобщи австрийската Федерална криминална полиция. Схемата е била обект на разследване от средата на 2017 г. и се смята, че е използвала имейли, социални медии и дори собствени кол центрове, за да достигне до жертвите си. Австрийските власти са първите, които разкриват уебсайтовете, а голяма част от инфраструктурата, използвана от мрежата, е в България и в Чехия. Международен съвместен разследващ екип е координирал разследването с българската и чешката полиция. В края на януари и началото на този месец в България имаше няколко спецакции, в които бе задържан „основен заподозрян“ и бяха конфискувани 6-цифрена сума и няколко терабайта данни, според разследващите.", "date": "2019.02.26", "title": "Австрийската полиция разкри българо-чешка финансова измама за 100 млн. евро"}
{"url": "https://www.faktor.bg/bg/articles/obshtestvo/zakon-i-red/100-000-leva-garantsiya-za-advokata-na-tsvetan-vasilev-kurierite-mu-ostavat-v-aresta", "text": "100 000 лева гаранция определи Апелативният спецсъд за адвоката на Цветан Василев -  Мартин Апостолов. Останалите двама задържани - шофьорите Георги Георгиев и Здравко Босаков, за които има данни, че са пренасяли пари в Белград на банкера-беглец, остават в ареста, съобщи Канал 3.  Изненадващо в съда се появи председателят на Софийската адвокатска колегия (САК) Ивайло Данов, който имаше задачата да брани колегата си и доверен адвокат на Василев - Мартин Апостолов. Юристът е обвинен заедно с двамата довереници на банкера - Георгиев и Босаков. Те работили за мажоритарния собственик на банкрутиралата КТБ като шофьор и иконом. Тримата са клиенти на Специализираната прокуратура по дело срещу съпругата на Василев - Антоанета. Според обвинението по поръчение на престъпна група, ръководена от Цветан Василев, за фалита на КТБ на Апостолов, Георгиев и Босаков били раздадени общо 110 хил. евро. Парите били откраднати от банката чрез контролираната от Василев фирма \"Витро Инвест\". С други пари, които минавали през сметки на обвиняемите, Антоанета Василева си е купувала апартаменти в сграда срещу Южния парк. От Апелативната специализирана прокуратура поискаха арестите на тримата да бъдат потвърдени, тъй като на свобода могат да извършват престъпление. В крайна сметка съдът пусна под гаранция Апостолов, след като прецени, че при него става въпрос за еднократен акт, а не за продължаващо престъпление и остави в ареста другите двама обвиняеми.", "date": "2019.02.26", "title": "100 000 лева гаранция за адвоката на Цветан Василев, куриерите му остават в ареста"}
{"url": "https://www.faktor.bg/bg/articles/obshtestvo/zakon-i-red/ombudsmanat-osadi-toplofikatsiya-sofiya", "text": "Омбудсманът Мая Манолова осъди \"Топлофикация София“ ЕАД за отказа на изпълнителния директор на дружеството да предостави информация по ЗДОИ. Съдебната сага на омбудсмана с \"Топлофикация София“ продължи близо три години, тъй като ръководството отказваше да даде исканата информация за какво са похарчени събраните през 2015 г. юрисконсултски възнаграждения за близо 15 млн. лева чрез започнати дела срещу 21 хиляди столичани. В тези производства дружеството е поскало минимум 300 лева пред съда, 350 лева пред частен съдебен изпълнител и 300 лева по исково производство. С Решение № 1149 от 25 февруари 2019 г. Административен съд София –град отмени отказа и изпрати преписката на изпълнителния директор за предоставяне на информацията, изрично и изчерпателно посочена в заявлението на омбудсмана. Решението е окончателно и не подлежи на обжалване. (Решението на съда тук) През 2018 г. съдът отмени \"мълчаливия отказ“ на изпълнителния директор на \"Топлофикация София“ ЕАД, като преписката бе върната за произнасяне. Последва решение на столичното топлофикационно дружество, в което отново изпълнителния директор отказа да предостави исканата обществена информация. На 7 октомври 2016 г. общественият защитник поиска отговор на десет въпроса по Закона за достъп до обществена информация. В рамките на 14-дневния срок омбудсманът не получи изрично решение съгласно законовите изисквания. Вместо това, от \"Топлофикация София“ ЕАД изразиха писмено становище, в което се твърди, че поисканата информация и субекти не попадат в приложното поле на ЗДОИ. В жалбата си до Административния съд Мая Манолова подчерта, че \"топлофикационното дружество е в кръга на задължените субекти съгласно  ЗДОИ, тъй като представлява публичноправна организация по смисъла на закона“. Освен това тя е категорична, че „исканата информация е „обществена“ по смисъла на ЗДОИ;  не са спазени изискванията за форма на отказа; исканата информация не съдържа търговска тайна; налице е надделяващ обществен интерес“.           Омбудсманът поиска от монополното дружество информация по ЗДОИ след като Конституционният съд отхвърли искането за противоконституционност на разпоредби в Гражданския процесуален кодекс и Данъчно-осигурителния процесуален кодекс. Става дума именно за т.нар. \"юрисконсултски възнаграждения“, които „Топлофикация“ прибира от своите длъжници, въпреки че заплатите на юристите й са включени в цената на топлинната енергия, одобрена от КЕВР.", "date": "2019.02.26", "title": "Омбудсманът осъди \"Топлофикация София\""}
{"url": "https://www.faktor.bg/bg/articles/politika/hlyab-i-pasti/izdignete-pametnik-na-graf-ignatiev-do-tozi-na-levski-drugari-samo-film-ne-e-dostatachen", "text": "Филмът \"Руският граф на българите\" - за дипломата на Руската империя граф Николай Игнатиев, ще има премиера в Руския културно-информационен център в София на 26 февруари от 18.30 ч., съобщиха от  центъра. Днес….  От Руския център ни информираха любезно, че сред гостите на прожекцията ще са авторката на филма Олга Булле, изпълнителният директор на фонда \"История на Отечеството\" Константин Могилевски, посланикът на България в Русия (2012 -2018) Бойко Коцев, който между другото е   - почетен знак на българските русофили. И ние сме очаквали от него да защитава интересите ни в Москва…. Остава и Светлана Шаренкова, която някои медии и до днес наричат, радетелката за българо-съветска дружба №1 у нас, да назначат за посланик в Русия. Като награда за разнообразната и дейност в прокарването на интересите на руското ръководство у нас. Защото те нямат нищо общо дори с руските интереси.  Припомняме, че Шаренкова е председател на Форум България-Русия (от 2002 г.), заместник-председател на Федерацията за приятелство с народите на Русия и ОНД, издател на „Русия днес. А преди година предложи в София да се издигне паметник на въпросния граф Игнатиев в градинката на църквата „Св. Седмочисленици”, където е гробът на Петко Каравелов. Представяте ли си? Добре поне, че се намериха граждани, които да протестират срещу това. Каква гавра още трябва да си направят с нас, за да се осъзнаем?  Ще припомним, че точно преди една година, на  28 февруари 2018 г., в хотел \"Савой\" на руската столица посланик Бойко Коцев присъства на конференция, озаглавена \"Духовният подвиг на руския народ\". Той седеше на една маса с  олигарха Константин Малофеев и генерала от КГБ Леонид Решетников, двамата шефове на общество \"Двуглав орел\", което беше организатор на конференцията. Те са основните двигатели  на хибридната война срещу България, както е известно. Срещу държавата, чийто представител Бойко Коцев усмихнато си хортуваше с тях. И този филм за графа, известен и като Лъжко паша очевидно е част от  От руския център ни информираха също така, че името на граф Игнатиев влиза в списъка на 100-те велики дипломати, оставили следа в историята на човечеството. Именно той след края на Руско-турската война от 1877-1878 г. подписва Санстефанския мирен договор, освобождаващ България от петстотингодишно османско владичество, твърдят от Руския център.  Запознават ни също с факта, че след продължителни преговори с Китай на 14 ноември 1860 г. граф Игнатиев съумява да подпише договор, на базата на който са определени ясни граници в Далечния Изток. Русия получава територия, равна на четири Франции. Към страната са присъединени земите на днешния Приморски и Хабаровски край, където тогава по официални данни живеят 3399 руснаци и 1500 китайци. Очевидно за организаторите е важно да присъединяват към Русия нови Франции, нови Българии, всичко друго е бошлаф, Но каква е ролята му за българите? Ще припомним, че граф Игнатиев в качеството си на консул на Русия в Цариград оказва силен натиск на султана българските владици, борещи се за самостоятелна църква,  да бъдат заточени. Така и става. На 21 януари 1872 г. българските владици са заточени в Измир, ала българите в Цариград реагират с протестно шествие пред Високата порта,  на което отиват хиляди нашенци.  Игнатиев успява да отстрани великия везир Махмуд Недим, защото обещава на българските представители Петко Славейков и Тодор Икономов, че владиците ще бъдат освободени, дори действа в тази посока.    Граф Игнатиев, който се е разпореждал както си иска с Високата порта, дори е наричан   „вицеимператора” заради  влиянието си върху падишаха, не прави нищо за спасяването на Васил Левски. Да не говорим, че според редица историци има решаваща задкулисна роля за обесването му. Неговата концепция, че не ни трябва освободител, защото „който ни освободи, той ще ни пороби”, е трън в очите на Русия, както и национално-освободителното движение, изградено от него.   Султанът се съобразява с препоръките на граф Игнатиев за състава на комисията, която трябва осъди  Левски. Българите в нея са зависими от руския консул, на практика те са негови представители.   Запазено е и писмото-доклад на френски от 25 януари 1873 г., което граф Игнатиев пише до канцлера княз Горчаков   „Безспорно е, че щастливият изход от Софийската афера се дължи на умереността на Великия везир, който този път изглежда е последвал нашите съвети”, пише графът. Софийската афера е делото срещу Левски.  Щастлив изход, нали?… Издигнете паметник на граф Игнатиев до този на Левски , другари, само филм не е достатъчен!", "date": "2019.02.26", "title": "Издигнете паметник на граф Игнатиев до този на Левски , другари, само филм не е достатъчен"}
{"url": "https://www.faktor.bg/bg/articles/ataka-napusnaha-koalitsionniyat-savet-na-obedineni-patrioti", "text": "Започна Коалиционният съвет на \"Обединени патриоти\". Вицепремиерът и председател на ВМРО Красимир Каракачанов, по чиято покана се провежда срещата, е единственият партиен лидер на нея. \"Атака\" е представена от Десислав Чуколов и Николай Александров. Представителите на НФСБ пристигнаха със закъснение и срещата, планирана за 14 ч., започна около 14:30 ч., предаде БНР.  За Съвета съобщи третият в коалицията – Валери Симеонов, който в телевизионно интервю заяви: \"Дали ще има окончателно решение за евроизборите, е въпрос на няколко часа изчакване\".  Малко след началото на заседанието представителите на \"Атака\" напуснаха срещата. Според Десислав Чуколов причината е, че патриотите са се занимавали с дребнотемия и битовизми, с които \"Атака\" не са съгласни. Той разкри, че на срещата е било предложено бившият здравен министър Петър Москов да участва в общата листа за евроизборите, на което от \"Атака\" отвърнали, че достойни да присъстват са и Анастасия Мозер и Иван Костов.", "date": "2019.02.26", "title": "От \"Атака\" напуснаха Коалиционния съвет на \"Обединени патриоти\""}
{"url": "https://www.faktor.bg/bg/articles/moskva-kam-london-pokazhete-skripal", "text": "Британците трябва да покажат Юлия и Сергей Скрипал, каза заместник-председателят на комисията по външна политика в Съвета на федерацията (горната камара на руския парламент) Владимир Джабаров пред газета.ру. Депутатът коментира изказването на британския посланик в Москва. Лори Бристоу заяви, че бившият полковник от Главното разузнавателно управление (ГРУ) и неговата дъщеря са живи и се намират на сигурно място. \"Много ми се иска двамата Скрипал да са живи и здрави. Аз обаче не вярвам на британците. При това положение възниква един въпрос. Ако Сергей и Юлия Скрипал са живи и наистина не искат да говорят с представители на своята родина, нека тогава медиите в Обединеното кралство ги покажат. Ние само тогава ще повярваме, че двамата Скрипал са живи\", каза още законодателят. Според сенатора заради изявите на Лондон се създава впечатление, че британските служби искат да затворят устите на Скрипал.", "date": "2019.02.26", "title": "Москва към Лондон: Покажете ни Скрипал!"}
{"url": "https://www.faktor.bg/bg/articles/parvi-sluchay-na-morbili-i-vav-varna", "text": "Първи случай на морбили и във Варна. За това алармираха от Регионалната здравна инспекция.Те съобщават, че вчера за това са сигнализирали от Инфекциозната клиника към МБАЛ \"Света Марина\". Заболялата е жена на 40-годишна възраст. По информация на БНР жената се е разболяла след почивка в Банско. В момента се издирват за изследване и наблюдение всички хора, с които тя е била в контакт през последните седмици. Припомняме, вълната от морбили започна именно от Благоевградска област. Там случаите вече са 32. Други 4 случая са регистрирани в РЗИ-София, а по един е отчетен в София област и в Хасково.", "date": "2019.02.26", "title": "Първи случай на морбили и във Варна"}
{"url": "https://www.faktor.bg/bg/articles/aysberg-po-golyam-ot-nyu-york-e-na-pat-da-se-ottsepi-ot-lednika-brand", "text": "Очаква се шелфовият ледник Бранд в Антарктика да даде плод - една голяма ледена ябълка, която ще бъде по-голяма от „Голямата ябълка“ Ню Йорк Сити. Все още не е ясно какви ще бъдат последиците за научната инфраструктура, установена там през 50-те години на ХХ в., както и за хората в региона. Шелфовият ледник Бранд (Brunt Ice Shelf) заема част от крайбрежието на Източна Антарктида, край Брега Керд на Земя Котс, в акваторията на море Уедъл част от Атлантическия сектор на Южния океан. Простира се на около 150 км от залива Хали Бей на север, където се свързва с шелфовия ледник Станкомб-Уилс до залива Агуда на юг, където се свързва с континенталния ледник Доусън Ламптон. Той е открит през 1955 г., а през 1959 г. е топографски заснет от британска антарктическа експедиция начело с метеоролога Дейвид Бранд, на когото е кръстен. Ледникът се пропуква – това установяват учените през последните години. Една от пукнатините е наречена Хелоуинската пукнатина, защото се появява през месец октомври 2016 г. През 1956 г. на Бранд е изградена британската станция „Хейли“ с цел да се проучва атмосферата на Земята, а през 1985 г. учените от станцията откриват дупка в озоновия слой. В следващите години станцията е местена няколко пъти заради опасности от пропукващите се ледове. За последно „Хейли“ е преместена през 2017 г. заради пукнатини в шелфовия ледник Бранд. Една друга голяма пукнатина в региона - „Chasm 1“, която в последните 35 г. е била стабилна, е започнала също да се разраства, движейки се на север по посока на Хелоуинската пукнатина със скорост от 4 км на година. Не е ясно кога и дали двете пукнатини ще се срещнат, но ако това се случи, би довело до откъсването на огромно парче от ледниците. В опасната ситуация роля играят и „Гънките на Макдоналд“, които представляват ледени образувания, достигащи до 200 метра над иначе гладката повърхност на глетчерите. Тези образувания значително влияят на стабилността на ледниците. „Близкото бъдеще на Бранд зависи от това, накъде ще се запътят пукнатините спрямо Гънките на Макдоналд. Ако тръгнат на юг към тях, е вероятно ледникът да бъде дестабилизиран“, казва специалистът по ледниците към НАСА – Джо Макгрегър. Ако парче от Бранд се отдели, то се очаква да бъде с площ от поне 1700 кв. км (предвид че град като Ню Йорк е около 1200 кв. км), което за Антарктида не е изключително голямо, но за шелфовия ледник Бранд би било. Засега всичко, което учените и обикновените наблюдатели като нас могат да направят, е да чакат. На британската научна станция „Хейли“ също не т остава друго, освен да чака момента, в който отново ще трябва да смени локацията си.", "date": "2019.02.26", "title": "Айсберг, по-голям от Ню Йорк, е на път да се отцепи от ледника Бранд"}
{"url": "https://www.faktor.bg/bg/articles/pentegonat-sasht-sa-raztrevozheni-ot-ruskata-namesa-na-zapadnite-balkani", "text": "Говорителят на Министерството на отбраната на САЩ Ерик Пахън заяви, че САЩ са разтревожени от „руската намеса в евроатлантическите аспирации на Западните Балкани“, предава белградското радио „Б92“. „Русия иска да дерайлира евроатлантическата перспектива на страни, като Северна Македония и Черна гора чрез агресивен подход и разубеждаване“, заяви той пред черногорското издание Pobjeda. Пахън добави, че САЩ „виждат, че Северна Македония и Черна гора искат да изберат свободата и успеха и всичко, което Западът може да предложи“. Попитан, „какво представляват Балканите за САЩ и дали той мисли, че като най-силният член на НАТО, САЩ трябва да бъдат по фокусирани в този регион“, говорителят на Пентагона отговори, че ангажираността на Вашингтон към Западните Балкани е „непоколебима от дълго време“. „Това е нещо, което често не се изтъква, докато Русия направи всичко, за да намали приноса ни в миналото“, заяви той", "date": "2019.02.26", "title": "Пентагонът: САЩ са разтревожени от руската намеса на Западните Балкани"}
{"url": "https://www.faktor.bg/bg/articles/moskva-sasht-gotvyat-voenna-ofanziva-vav-venetsuela", "text": "САЩ готвят военна офанзива във Венецуела с прехвърлянето на военни в Пуерто Рико и в Колумбия. Това предупреди шефът на Съвета за сигурност на Русия Николай Патрушев, цитиран от РИА Новости, цитирана от БНР. „Проявявайки сарказъм и високомерие по отношение на венецуелския народ, САЩ готвят военна офанзива в независима държава. Прехвърлянето на територията на Пуерто Рико на американски спецчасти, разполагането на подразделения на армията на САЩ в Колумбия и други факти еднозначно говорят, че Пентагонът засилва групировката на войските си в региона с цел задействането им в операция по свалянето на законно избрания действащ президент Николас Мадуро“, заяви Патрушев в интервю за в. „Аргументи и факти“. Той обвини за тежкото икономическо положение във Венецуела американските санкции и ембарго. И подчерта, че именно заради намерението на Вашингтон да свали Мадуро, Каракас се е отказал от налаганата й от САЩ хуманитарна помощ.", "date": "2019.02.26", "title": "Москва: САЩ готвят военна офанзива във Венецуела"}
{"url": "https://www.faktor.bg/bg/articles/anton-todorov-balgariya-e-kato-sled-voyna-zashtoto-ot-tam-sa-minali-sotsialistite-sled-tyah-treva-ne-nikne-video", "text": "„България изглежда като след война, ако минете през българските села! Каква е причината?”, попита днес многозначително по Bulgaria on air червеният депутат Елена Йончева, опитвайки се да прехвърли вината  за това върху управляващите. Думите й предизвикаха реакцията на политолога Антон Тодоров, който определи твърдението на Йончева като „нечувано безсрамие, гьонсуратлък и наглост”. Антон Тодоров предлага на страницата си във фейсбук нагледен пример – кой и как е разграбил и съсипал България. Той публикува две интересни снимки, на които наистина се виждат само руини и останки от бетонни площадки и срутени сгради. Първата снимка показва как изглежда днес и какво е останало от някогашния завод с 1200 работници \"Истър-ССМ\" в гр. Тутракан.  На втората снимка са показани останките от предприятие, приватизирано на 4 септември 2000 г. от дружество \"Компласт Трейдинг\" ООД- София. Става дума за някогашния химически гигант \"Ком\"-Берковица. Общото между двете предприятия е, че са приватизиран и са станали собственост на червения бизнесмен Манол Велев, съпруг на настоящата депутатка от БСП Весела Лечева. Във второто дружество Велев е притежавал  70%. Веднага след като Манол Велев приватизира завода „Ком” - Берковица, започва бързият упадък на дружеството и източването на средства и имущество, изтъква Тодоров. Според политолога днес и двете предприятия изглеждат като след война, защото от там са минали социалистите, а след тях трева не никне. Като башибозук са, казва Тодоров. Подобен пример са и над 100 приватизирани и съсипани предприятия от друг социалист и виден евразиец Николай Банев. Тодоров е категоричен, че точно този разбойнически капитализъм, практикуван от свързани с БКП-БСП другари е отвратил българите от демокрацията и пазарната икономика. Очаквам Елена Милиончева да направи филм-разследване - как след всяка приватизация от социалисти, заводите приватизирани от тях изглеждат като след война. Готов съм да й помогна безкористно, няма нужда да прави нова офшорка, добавя с ирония Товдоров.", "date": "2019.02.26", "title": "Антон Тодоров: България е като след война, защото от там са минали социалистите, след тях трева не никне(видео)"}
{"url": "https://www.faktor.bg/bg/articles/peskov-dashterya-mi-e-na-studentska-praktika-v-evroparlamenta", "text": "Прессекретарят на руския президент Дмитрий Песков каза, че стажа на дъщеря му Елисавета е Европейския парламент е обикновена студентска практика, предава РИА Новости. „Не искам да коментирам повече, това се касае до моята дъщеря, а не до моите служебни задължения, моята работа“, заяви той. Руската агенция отбелязва, че Пескова е на стаж в екипа на евродепутата от Франция Емерик Шопрад. По-рано на това обърнаха внимание евродепутати от Латвия и Литва. Освен това по темата писаха базираното в Брюксел издание EU Observer и френското издание France Soir. На сайта на депутата действително фигурира името Елисавета Пескова. Ситуацията коментира самият Шопард пред РИА Новости. По неговите думи, дъщерята на прессекретаря на руския лидер работи в Европарламента от ноември. Той отбеляза, че тя има напълно законно право за това, тъй като е студентка във Франция. Депутатът подчерта, че Пескова има договор с Европейския парламент, а не с него лично и добави, че споразумението е потвърдено и продължено през януари. По думите на Шопард, „заявленията на някои русофобски настроени депутати в ЕП, че това представлява някаква опасност са абсолютна лъжа и целят да дестабилизрат“ него. Също така той разказа за задълженията на стажантите в Европарламента и увери обществеността, че Пескова няма достъп до стратегически данни и не посещава закрити заседания. По неговите думи, Елисавета прави обзори на пресата.", "date": "2019.02.26", "title": "Песков: Дъщеря ми е на обикновена студентска практика в Европарламента"}
{"url": "https://www.faktor.bg/bg/articles/nastimir-ananiev-partiya-volt-se-finansira-kato-kampaniyata-na-barni-sandars-v-sasht", "text": "Европейската партия \"Волт\" първа обяви листата си за европейските избори. Искаме да приближим България до средноевропейските доходи. Това заявиха в студиото на \"12+3\" на БНР водачът на листата Настимир Ананиев, лидер на \"Волт\" за България, и Дани ван Сантен, холандец, който живее у нас и също ще се състезава за Европарламента. \"Изборите ще бъдат точно след три месеца, а още не знаем какви ще бъдат правилата\", подчерта Ананиев и допълни: \"Машинното гласуване, от което се бяга, е ключово. Оставаме с усещането, че се търси служебна победа. Не е важно кой гласува, а кой брои\". На въпрос как се финансира партията той отговори, че имат граждански кампании за набиране на фондове като кампанията на Бърни Сандърс в САЩ и събират по 28 лева, колкото са страните в Европа. \"Всички казват, че искат алтернатива. Хората трябва да разберат, че от тях зависят нещата в България. При нас има много млади хора. Искаме да дадем възможност и на жените да се включат в политиката\", каза още Ананиев. Дани ван Сантен изрази мнение, че партиите в България не правят достатъчно, за да се подобри достатъчно животът на българите. Той работи във финансовия отдел на международна компания. \"Ако живея тук, работя тук и създавам семейство тук, искам да подобря живота в България, защото ще остана тук. Борисов се опитва да привлича медийното внимание върху себе си и да слезе на нивото на хората. Всъщност, партиите, които управляват в момента, са забравили българите и не се интересуват от тях\", смята Ван Сантен. \"Мисля, че езиковата бариера няма да е проблем. Убедих се, че младите хора говорят английски, а някои знаят два-три чужди езика. Ще бъде предизвикателство, но трябва да покажем, че сме паневропейска партия\", каза още холандецът.", "date": "2019.02.26", "title": "Настимир Ананиев: Партия \"Волт\" се финансира по модела на кампанията на Бърни Сандърс в САЩ"}
{"url": "https://www.faktor.bg/bg/articles/tereza-mey-krayniyat-srok-za-brekzit-mozhe-da-bade-edinstveno-do-kraya-na-yuni", "text": "Министър-председателят на Обединеното кралство Тереза Мей ще позволи на парламента да гласува на 14 март дали излизането на страната от структурите на Европейския съюз, ако депутатите отхвърлят както нейната сделка, така и перспективата за Брекзит без споразумение, предава AFP. Ако тези две възможности бъдат отхвърлени, \"на 14 март правителството ще внесе предложение за това дали парламентът иска ограничено удължаване на член 50\", подчерта Мей и добави, че крайният срок може да бъде единствено до края на юни.", "date": "2019.02.26", "title": "Тереза Мей: Крайният срок за Брекзит може да бъде единствено до края на юни"}
{"url": "https://www.faktor.bg/bg/articles/bivsh-poslanik-vav-venetsuela-sasht-ne-sa-sklonni-na-voenna-operatsiya", "text": "Николас Мадуро е готов на всичко, за да запази властта си, включително и използването на насилие. Да не говорим, че да палиш храни и лекарства е просто варварско. Това коментира в сутрешния блок на БНТ проф. Лазар Копринаров, бивш посланик на България във Венецуела. Армията запази лоялността си към Мадуро и точно в това е неговата сила. Друго забележително нещо е това, че Мадуро използва т.нар. колективи, които представляват паравоенни формирования. Те досега действаха главно в Каракас, но бяха преместени на границите с Бразилия и Колумбия, посочи той. Според проф. Копринаров едва ли САЩ ще извърши някаква военна операция на територията на южноамериканската държава. Едва ли ще има такава военна операция от страна на САЩ, защото против намеса е ЕС и вероятно голяма част от латиноамериканските държави. Мисля, че и самите САЩ не са склонни на военни действия, защото никому не е изгодно да има около себе си горящ двор, завърши бившият ни посланик.", "date": "2019.02.26", "title": "Проф. Лазар Копринаров: САЩ не са склонни на военна операция във Венецуела"}
{"url": "https://www.faktor.bg/bg/articles/bivsh-deputat-na-dps-na-sad-za-kupuvane-na-glasove", "text": "Бившият депутат от ДПС Илия Илиев отива на съд за купуване на гласове, съобщи Нова телевизия. От Софийската градска прокуратура съобщиха, че са приключили разследването и са внесли в съда обвинителния акт срещу Илия Илиев и съучастника му Иван Тодоров. Според обвинението двамата са купували гласове в ромския квартал в Ямбол преди парламентарните избори от есента на 2014 г. Тогава Илиев и Тодоров бяха кандидати за депутати от ДПС. Илиев има три обвинения за купуване на гласове и ако вината му се докаже, може да бъде осъден на от 1 до 6 години затвор. Същото наказание грози и съучастника му Тодоров.", "date": "2019.02.26", "title": "Бивш депутат на ДПС на съд за купуване на гласове"}
{"url": "https://www.faktor.bg/bg/articles/gonyat-amerikanski-zhurnalisti-ot-hotel-zaradi-vizitata-na-kim-chen-un-vav-vietnam", "text": "На журналистите от САЩ, отразяващи посещението на американския президент Доналд Тръмп във Виетнам, тази сутрин в последната минута беше наредено да напуснат хотела си в Ханой заради друг виден гост, предаде ДПА. Часове преди севернокорейският лидер Ким Чен-ун да пристигне в \"Мелия Ханой\" - същия хотел, където са настанени американските журналисти, на новинарите от САЩ беше казано да се изнесат. Това предизвика объркване сред журналистите, които трябваше спешно да си търсят нова база, откъдето да предават за срещата на върха. Решението за преместване на американските журналисти бе обявено от виетнамското министерство на външните работи. Това накара главния кореспондент на Си Ен Ен за Белия дом Джим Акоста да напише в Туитър: \"Изритват американската преса от хотела, където в продължение на дни организирахме мястото си за работа.\" Неговият колега от Си Ен Ен Уил Рипли се оплака: \"Ким Чен-ун продължава да командва, независимо дали в Северна Корея, или във Виетнам. САЩ искаха срещата на върха да е в Дананг, където тайните служби вече бяха дали разрешение във връзка с форума на АТИС, Ким искаше Ханой.\" Рипли добави, че ако Ким бе летял със самолет, е щяло да има много по-малко железопътни и сухопътни проблеми, но той е настоял да пътува с влак. \"Сега и това...\", каза журналистът и обяснява, че журналистите са разполагали само с час, за да изнесат техниката и личните си вещи. Репортерът на в. \"Вашингтон пост\" Джон Хъдсън също обвини за преместването им в последната минута Ким, който очевидно не желае американската преса да е в неговия хотел. Американските журналисти бяха прехвърлени на няколко пресечки от хотела в международния медиен център. Около 3000 чуждестранни журналисти са се регистрирали за отразяване на срещата на върха, съобщи виетнамското външно ведомство.", "date": "2019.02.26", "title": "Гонят американски журналисти от хотел заради визитата на Ким Чен-ун във Виетнам"}
{"url": "https://www.faktor.bg/bg/articles/borisov-kam-targovtsite-na-goriva-izsvetlete-biznesa-si", "text": "Доста се направи последните години и това води до стотици милиони повече в бюджета. Работим безапелационно. Всички тези милиони отиват за увеличение на заплатите на учители, в здравеопазването, пенсии. Това каза премиерът Бойко Борисов по време на представянето на тенденциите и нивата на незаконната търговия с цигари от проучването на празните опаковки. \"Освен стотиците милиони повече в бюджета захарните изделия, месата и другите акцизни стоки. За периода 2014-2019 година приходите в бюджета са с 50% повече. За горивата - 2008-2013 година, финансов министър и после премиер, признава на едни компаниите загуби и следващите години няма данъци. Не искам да говоря за политика тук, но вие това го знаете много добре. Утре имаме съвещание с областните дирекции на МВР, защото те вече дават справка на Терзийски колко нелегални цигари, тютюн, алкохол са задържани. По същия начин действаме и с горивата. Всяка една Икономическа полиция ще се отчита. Сега ще излезе и наредбата за видеонаблюденията и много почнаха да \"скърцат\". Искам всички да се обединим и всяко едно добре предложение да бъде реализирано. Целта ми е човешкият фактор да бъде сведен до минимум и да имаме нулева контрабанда на горива\", обяви Борисов. \"Тези, които не се съобразиха от цигарения и алкохолния бизнес, са в арестите. Моят най-колегиален съвет е всички от сектора с горива да си приведат бизнеса в \"бяло\". Има огромна съпротива срещу нововъведенията. Не искат да си плащат данъците, но излизат и викат: искаме държавата да ни направи пътища, да ни направи осветление, искаме увеличение на пенсии и заплати. Съпротивата е голяма. Приходите от бюджета дават възможност да се случи всичко това. Призовавам всички от бизнеса с горива да си го легализират. Видяхте в другите браншове какво става - по арестите са. И тях преди 2-3 години ги предупредих колегиално. Прокурорите, митниците, данъчните, полицаите работят активно по места и резултатите са видни. Всички работим да се изсветли бизнесът. Ето и сега отложихме касовите апарати до септември. Трябва ли да се краде от ДДС? Истински се надявам гражданският сектор да ни помогне. Вие, журналистите, също трябва да говорите и да обяснявате\", призова министър-председателят. \"За нас е ежедневие да следим тези теми. Не е хубаво само ние да говорим, че има спад на контрабандата, защото ще излезе, че се хвалим, а може и резултатите да не са верни. Когато обаче тук Безлов и Ганев казват, че има спад, резултатите се засичат. Всичко при горивата ще се снима, ако трябва и с ръчна камера. Ето, идва Безлов при мен и ми казва: В пристанището е влязал танкер. Има ли го на видео, няма го. Тогава шефът на Митниците, на Гранична полиция си хващат куфурчето и си заминават. Ако го има, ще помоля Безлов да се извини за невярната информация\", завърши Бойко Борисов.", "date": "2019.02.26", "title": "Борисов към търговците на горива: Изсветлете бизнеса си, за да няма арести"}
{"url": "https://www.faktor.bg/bg/articles/kubintsite-odobriha-na-referendum-novata-konstitutsiya", "text": "Кубинските граждани са одобрили на състоялия се в неделя референдум новата конституция на страната, която предвижда запазване на еднопартийната социалистическа система и някои скромни икономически и социални промени, като частично възстановяване на правото на частна собственост, съобщиха световните агенции, цитирани от БТА.  Председателката на Националната избирателна комисия Алина Балсейро, цитирана от ТАСС, съобщи на пресконференция в Хавана вчера, че за приемането на новата конституция за гласували 6,81 млн. души, което е 73,3 процента от всички записани в избирателните списъци. Против са гласували 706 000 избиратели.  В списъците са фигурирали 8,6 млн. кубинци (при население на страната 11,6 млн. души). От тях в референдума са участвали 7,84 млн., или като цяло избирателната активност е била 84,4 процента. Новата Конституция включва множество промени - въпреки че икономиката остава централно планирана и управлявана единствено от Комунистическата партия, за първи път се признава частната собственост и се проправя пътя към отделен референдум за легализиране на еднополовите бракове. Въвежда се и длъжността премиер редом до тази на президента и се налагат ограничения за възрастта и мандата на държавния глава. Това е първата промяна в кубинската Конституция от 1976 година и след близо 60-годишното управление на братята Фидел и Раул Кастро.  Според анализатори, вотът е ключов, защото ще послужи като лакмус за настроенията в обществото.", "date": "2019.02.26", "title": "След 60 г. комунистическа диктатура кубинците казаха \"да\" на частната собственост и длъжността \"премиер\""}
{"url": "https://www.faktor.bg/bg/articles/novini/balgariya/valeri-simeonov-negramotnoto-veto-na-radev-e-kato-uchenichesko-pishtovche-koeto-dori-ne-beshe-chel", "text": "„Президентското вето трябва задължително да бъде отхвърлено. ГЕРБ имаха непоследователна линия в парламента и трябваше да се намеси Бойко Борисов. Дали ще съберем достатъчно мнозинство, не знам. Има и плаващи мнозинства в Народното събрание“. Това заяви в предаването „Свободна зона“ по ТВ Европа Валери Симеонов.  „Виждате, че в момента ВМРО и „Атака“ подкрепа ветото на Радев, което е неграмотно. Някой си го е написал и го е дал да го прочете пилотът Румен Радев. Пада всякакво ниво на компетентност, включително и в президентството. Държавният глава прочете едно ученическо пищовче, което дори не си направил труда да провери и да се запознае с него предварително“, каза още лидерът на НФСБ.  „В нашата коалиция няма водонепромокаемост, а водконепромокаемост“, констатира Сименов и намекна за симпатиите на свои партньори към Русия. Той не можа категорично да отговори дали е стабилна коалицията на „Обединените патриоти“.  \"Днес имаме среща в малката коалиция за това, дали ще се явяваме заедно на евроизборите. Това очевидно става все по-невъзможно, след като вече има билбордове с образа на Ангел Джамбазки. Приказките на Красимир Каракачанов за общо участие са мимикрия. Той започна кампанията си още миналата година. Моето издигане за водач на листите от общинските структури на НФСБ бяха отговор на ВМРО. В същото време Волен Сидеров се заигра с Николай Бареков и искаха да вкарват четирима евродепутати. Реакцията на НФСБ беше естествен ход. Дори нашият отговор закъсня\", каза още Симеонов.  \"В момента стоим в управлението, защото няма алтернатива. БСП не може да са алтернатива. Освен това, те са много прегладнели. Тяхното управление е свързано винаги с финансово облагодетелстване\", коментира бившият вицепремиер.", "date": "2019.02.26", "title": "Валери Симеонов: Неграмотното вето на Радев е като ученическо пищовче, което дори не беше чел"}
{"url": "https://www.faktor.bg/bg/articles/zaplati-deputati", "text": "Бойкотът на БСП и отсъствието им от пленарните заседания в Народното събрание предизвикаха дебата колко пари трябва да получават депутатите, когато не ходят на работа. Народните представители от левицата казват, че няма да взимат пари. По думите на председателя на  парламента Цвета Караянчева обаче по закон те ще получат 1/3 от възнагражденията си. Правилникът на Народното събрание не фиксира точна сума, има правила, по които се изчислява на всеки три месеца. След ръста на заплатите в обществения сектор, депутатите също получиха увеличение на възнагражденията си, съобщи БТВ.  1269 лв. е средната заплата в страната през последното тримесечие. Това е и сумата, която се взима като изходна за изчисляването на депутатската заплата, тя се умножава по три. Така основното възнаграждение на един народен представител става 3807 лв. Към тези сметки се прибавят и парите, които те получават, когато участват в парламентарни комисии или – 15% от основното му възнаграждение. Всеки депутат участва в една или повече комисии. Третата част, която формира заплатата на един народен представител е прослуженото време. За всяка година трудов стаж се начислява 1% от основната му заплата. Така сумата става 4416 лв. Но това не е всичко – депутатите получават още 2538 лв. познати като т.н. „безотчетни 2/3”. Това са пари за консултанти, сътрудници и съветници. Средно един депутат струва месечно на данъкоплатеца по 6954 лв. Средната заплата за страната е определяща и за заплатите на министрите, президента и председателя на Народното събрание. Ако депутатът не отиде на три поредни пленарни заседания или на повече от пет за целия месец, той бива санкциониран финансово. Справка в Народното събрание показва, че ако един народен представител не е присъствал на нито едно пленарно заседание и на комисия – той ще получи в края на месеца 69,33лв. Тези данни противоречат на информацията, изнесена от Цвета Караянчева. Ако депутат не ходи на работа, получава 1/3 от безотчетните пари, което е 846 лв.", "date": "2019.02.26", "title": "Депутатите на Нинова компенсират загубите от заплатите с безотчетни пари в парламента"}
{"url": "https://www.faktor.bg/bg/articles/tramp-kam-es-shte-vi-sasipem-s-mitnicheski-taksi", "text": "Президентът на САЩ Донлад Тръмп отправи нови заплахи към Брюксел, че Европейският съюз трябва да се съобрази с исканията на Вашингтон, или „ще ви съсипем с митнически такси“, пише европейската редакция на Politico, цитирана от Агенция \"Фокус\".  „Европейският съюз е много, много труден. Много, много труден. Те не пускат нашите стоки. Те не пуснат нашите селскостопански стоки“, заяви Тръмп по време на среща с американски губернатори, съгласно запис, публикуван от Белия дом. Той добави, че „може би за някои неща“ ЕС е „по-труден от Китай“.  Освен това Тръмп обвини Брюксел, че налага „много високи мита“ на американските автомобили, „докато ние почти не ги таксуваме, когато изпращат своите автомобили тук“.  Изданието посочва, че европейските мита върху автомобилите са 10%, докато тези на САЩ са 2,5%. „Политико“ посочва, че Брюксел е готов да преговаря по този въпрос в рамките на разговорите за нова търговска сделка, но САЩ засега отхвърлят възможността да се разговаря само по този въпрос.  Вашингтон, както отбелязва медията, натиска ЕС да включи в преговорите селскостопанската продукция, на което обаче Брюксел не е съгласен. До средата на месец май Тръмп трябва да реши дали ще увеличи вносните мита върху автомобилите на 25% в името на националната сигурност, което в ЕС смятат, че ще бъде използвано по време на преговорите.  „Ние ще се погрижим за това“, заяви американският президент. „Имам предвид, ние ги информирахме за това, вижте... ако вие не – ако вие не искате да играете на топка...“  Въпреки че първоначално той не довърши изречението си, по-късно Тръмп добави: „Те трябва да се съобразят. Казахме им го: \"Трябва да се съобразите, съжаляваме. А ако не се съобразите, ние ще ви съсипем от мита.\" И те ще се съобразят“.", "date": "2019.02.26", "title": "Тръмп към ЕС: Ще ви съсипем с митнически такси!"}
{"url": "https://www.faktor.bg/bg/articles/tsvetan-tsvetanov-stara-zagora", "text": "\"Стара Загора е една от емблемите за развитието на българските градове, управлявани от кметове на ГЕРБ. Благодарение на Живко Тодоров и неговия екип, Градът на липите се преобразява с всеки изминал ден и става все по-добро място за живеене и бизнес\". Това написа във Фейсбук зам.-председателят на ГЕРБ Цветан Цветанов по повод интервю на старозагорския кмет Живко Тодоров пред \"Капитал\". В него градоначалникът посочва приоритети пред общината и изпълнените задачи, които си е поставил.  \"С 1.5 млн. лв. собствени средства на общината центърът на града ще бъде променен изцяло. От есента ще заработи и новата индустриална зона на града и в нея ще се привличат високотехнологични производства\", категоричен е Цветанов.", "date": "2019.02.26", "title": "Цветанов: Стара Загора е една от емблемите за развитието на градовете, управлявани от кметове на ГЕРБ"}
{"url": "https://www.faktor.bg/bg/articles/novini/balgariya/-pravosadie-za-vseki-s-pozitsiya-do-balgarskite-evrodeputati-ne-podminavayte-prinosa-na-laura-kyoveshi-za-pravoto-i-spravedlivostta", "text": "Гражданска инициатива „Правосъдие за всеки” са изпратили своя позиция до  българските евродепутати в Комисията по правосъдие, гражданско общество и човешки права – LIBE. В нея те изтъкват приноса на  Лаура Кьовеши в защита на Правото и справедливостта и призовават приносът й да бъде взет предвид при избора европейски прокурор, който ще е определящ за бъдещето на Европа! Ето и пълния текст на позицията:", "date": "2019.02.26", "title": "„Правосъдие за всеки” с позиция до българските евродепутати: Не подминавайте приноса на Лаура Кьовеши за правото и справедливостта"}
{"url": "https://www.faktor.bg/bg/articles/london-obyavi-che-sergey-i-yuliya-skripal-sa-zhivi", "text": "Посланикът на Великобритания в Русия Лори Бристоу заяви в публикувано днес интервю за руската агенция Интерфакс, че Сергей и Юлия Скрипал са живи. „Мога да потвърдя, че те са живи. И мога да потвърдя, че искането на руското посолство за среща с тях им е било предадено“, заяви сър Бристоу.  Той допълни, че Скрипал не искат да се срещат с руски дипломати и подчерта, че „е ясно, защо не желаят това“. Британският посланик посочи, че двамата се намират на сигурно място и задължение на Лондон е да ги защити. Но Великобритания не е заинтересована от съвместно разследване с Русия, предаде БНР. „Имаме много повече информация по делото „Скрипал“, отколкото се появява в медиите“, каза още Бристоу.  На 4 март 2018 г. британските власти съобщиха, че бившият двоен агент Сергей Скрипал и дъщеря му Юлия са открити на пейка в безсъзнание в английския град Солсбъри. По-късно бе обявено, че са били отровени с бойно отровно вещество „Новичок“, като за инцидента, от който те се възстановиха след седмици, Лондон обвини Москва. Кремъл категорично отрича връзка със случилото се.", "date": "2019.02.26", "title": "Британският посланик в Русия: Сергей и Юлия Скрипал са живи"}
{"url": "https://www.faktor.bg/bg/articles/novini/balgariya/ds-rabotila-v-evropeyskiya-parlament-oshte-prez-1983-g", "text": "Държавната сигурност е имала тайно присъствие в Европейския парламент още през 1983 г., стремейки се чрез активни мероприятия да инициира събития в него, които да устройват политиката на комунистическия режим и на Москва. Това разкрива документ от архивите на ДС, който   публикува онлайн. Той представлява строго секретна справка относно: Сътрудничеството със съветските другари за 1982-1983 г. по направление САЩ и НАТО. Той е на отдела „Активни мероприятия” (АМ) в Първо главно управление на ДС и е от есента на 1983 г. Ползвайки съветския опит ДС е осъществявала различни активни мероприятия в страните от Западна Европа, с които е целяла да всее разединяване и недоверие между отделните страни на тогавашната Европейска икономическа общност, както и между членовете на НАТО и отделно между САЩ и европейските западни страни. Нещо, което е сегашната политика на Путинова Русия. Освен изброяването на различните активни мероприятия, които са правени със знанието и координацията на КГБ комунистическата държавна сигурност е посочила, че чрез своя оперативна връзка под псевдонима „ДИК” се е опитала да осъществи операция „ДИАНА” за организиране на дискусия в Европейския парламент с тема за безядрените зони и по-специално за такава зона на Балканите. ДС се е „скрила” за тогавашната „Група за мир” в ЕП, съставена предимно от евродепутати пацифисти. От документа става ясно, че евродепутата, с който предтавители на ДС контактуват без той да знае, че те го ползват като оперативна връзка под псевдонима „ДИК” най-вероятно е средите на лейбъристите в Англия. От документа се разбира още, че пред ДС и КГБ се е открила за негласна възможност да влияние върху партия в Испания, която се формира на принципа на „зелените” във ФРГ. Целта е била да се използват тези възможности за създаване на антиамерикански настроения. Документът е включен в сборника „ПГУ-ДС и Варшавският пакт срещу НАТО 1959-1991” на Комисията по досиетата, 2015 г.", "date": "2019.02.26", "title": "ДС „работила” в Европейския парламент още през 1983 г."}
{"url": "https://www.faktor.bg/bg/articles/delhi-udari-pakistan-desetki-sa-ubiti", "text": "Десетки души бяха убити при индийски въздушен удар в Пакистан, предаде Би Би Си. Според информацията на военното министерство в Индия операцията бе извършена тази сутрин българско време срещу лагер на паравоенната групировка \"Джаиш е Мохамед\" в североизточния пакистански  град Балакот. \"Ние разрушихме напълно обекта и предотвратихме терористични нападения срещу нашата страна\", заявиха от Делхи. Напрежението между двете азиатски ядрени сили нарасна след като \"Джаиш е Мохамед\" на 14 февруари нападна индийски военни. Това бе най-смъртоносната атака от началото на бунта в оспорвания между Карачи и Делхи район Кашмир през 1989 г. Индия и Пакистан от десетилетия претендират за суверенитета на цялата област Кашмир, която е поделена между тях. Мнозинството от местното население подкрепя искането на бунтовниците областта да бъде обединена или като независима или като част от Пакистан.", "date": "2019.02.26", "title": "Делхи удари Пакистан, десетки са убити"}
{"url": "https://www.faktor.bg/bg/articles/temperaturite-predpazlivo-varvyat-nagore", "text": "Днес над страната ще има разкъсана средна и висока облачност, която по-късно през деня ще започне да се увеличава и вплътнява. Вятърът от запад-северозапад ще се усили и ще е умерен, на места в Северна България временно до силен. Дневните температури ще се повишат и максималните ще бъдат 6° и 11°, в София около 6°.  Атмосферното налягане ще продължи да се понижава, но ще остане по-високо от средното за месеца, съобщи „Фокус“. По Черноморието ще има разкъсана средна и висока облачност, която в следобедните часове ще се увеличи. Ще духа умерен, временно до силен северозападен вятър. Максималните температури ще бъдат между 7° и 9°. Температурата на морската вода е 5-6°. Вълнението на морето ще бъде 2-3 бала.  Над планините също ще има разкъсана облачност, по-значителна след обяд и на отделни места ще превали слаб сняг. Ще духа умерен и силен северозападен вятър. Максималната температура на височина 1200 метра ще е около 4°, на 2000 метра – около минус 3°.", "date": "2019.02.26", "title": "Температурите предпазливо вървят нагоре"}
{"url": "https://www.faktor.bg/bg/articles/novini/balgariya/yavor-notev-opisa-parlamentarnata-kriza-zaradi-nomerata-na-bsp-ot-nachaloto-na-ns", "text": "„Партия „Атака“ ще подкрепи частично президентското вето в точката за решаването на машинното гласуване. Това е наша стара идея, с която да се премахнат изборните манипулации. Ветото на президента тепърва ще бъде обсъждано в пленарната зала. Въпреки критиките към закона, БСП отказва да се върне в Народното събрание. Мястото на опозицията не е извън залата, а там, където са я изпратил избирателите“. Това каза пред БТВ зам.-председателят на парламента Явор Нотев.  „Всяка една от тезите на опозициите има основание, но тя трябва да бъде защитена в парламента. Не разбирам защо БСП още не изпраща зам.-председател на мястото на Валери Жаблянов, червените депутати усложняват работата на комисиите, като не се явяват, а сега ги няма на работа. Това в общи линии е парламентарната криза в момента. Президентът посочи верния път на левицата и тя трябва да го послуша и да се върне в парламента. Като цяло обаче позицията на Румен Радев не е балансирана и тя е в полза на опозицията. Борисов правилно заяви вчера, че не иска да коментира президентското вето, защото в противен случай щеше да наруши правото на друга институция да вземе отношение, каквото има по конституция. БСП можеше да се възползва от хода на президента и да излезе от неприятната ситуация, в която се постави“, каза още депутатът от „Атака“.", "date": "2019.02.26", "title": "Явор Нотев описа парламентарната \"криза\" заради номерата на БСП от началото на НС"}
{"url": "https://www.faktor.bg/bg/articles/samolet-na-british-airways-edva-ne-padna-nad-gibraltar-zaradi-silen-vyatar", "text": "Силни пориви на вятъра едва не свалиха пътнически самолет над Гибралтар. Служител на пристанището заснема как машината се бори със стихията. На любителските кадри се вижда как машината се накланя ту на едната, ту на другата страна, борейки се със силните пориви. Самолетът успява да обърне и да кацне в испанския град Малага, съобщава БТВ. Пътниците са в шок от преживяното, a от авиопревзовача „Бритиш еъруейз” обясняват, че ситуацията е била под контрол и не е имало риск за живота на пасажерите. Ураганни ветрове в Малта пък нанесоха много щети. Бурята в Средиземно море предизвика и феномен – дъжд от риби. Минувачите започнаха да ги събират в торби, чували и кофи. Властите обаче конфискуват „улова” от тези, които се опитаха да го продадат, защото така събраната риба може да е опасна.", "date": "2019.02.26", "title": "Силен вятър хвърли в ужас пасажери на British Airways в небето над Гибралтар"}
{"url": "https://www.faktor.bg/bg/articles/novini/balgariya/yoncheva-vadi-novi-dokumenti-sreshtu-boil-banov", "text": "„Промените в Избирателния кодекс се правеха буквално на тъмно, за да не се вдига медиен шум. ГЕРБ дадоха назад, защото БСП излезе от пленарната зала“. Това разконспирира депутатката от БСП Елена Йончева пред BGonAir.  „Искаме да се спазва законът за машинното гласуване от 2014 г., защото се дава гаранция, че няма да има манипулации на изборите. В Европа машинно гласуване и преброяване има в отделни части във Франция и в Дания. То е заложено в Изборния кодекс. От неговото спазване всички имат интерес, дори, извънпарламентарната десницата“, каза още Йончева. „Излизането от парламента е крайна форма на политически протест. Първия път напуснахме, когато искахме оставката на Димитър Главчев, а след това заради обидите на Валери Симеонов към майките на деца с увреждания. Нашите искания са да се спази законът и да има машинно гласуване, както и публичен регистър на избирателите“, каза още Йончева.  „Румен Радев е лидер на България“. Водещите попитаха Йончева за сравнението, след което тя се поправи, че президентът всъщност е „обединител“ на всички граждани и именно затова налага вето над Изборния кодекс. Червената депутатка иззе функциите на водещите и няколко пъти настоятелно ги пита като журналисти дали имат приятели в чужбина и нямало ли право да проверяват в регистър, дали не се гласува от тяхно име. Те обаче запазиха хладнокръвие и успяха да овладеят разговора.  Йончева допълни, че с нея не са водени разговори да оглавява листите за евровота. „Разполагам с нови документи за „Ало Банов съм“. Ще ги оповестя на допълнителна пресконференция. Може би на следващата, която БСП ще направи“, каза още социалистката и допълни, че щяла да изнесе нова информация как Банов е влияел на администрацията си.", "date": "2019.02.26", "title": "Йончева вади нови документи срещу Боил Банов"}
{"url": "https://www.faktor.bg/bg/articles/novini/balgariya/tatyana-burudzhieva-dokato-ostanalite-pravyat-predizborni-kampanii-bsp-se-zanimava-s-neshta-koito-ne-interesuvat-horata", "text": "„Журналистите трябва да се поинтересуват на какви пътешествия и изложения ходят депутатите, когато не са на работа. Корнелия Нинова показа, че може да се отложи нещо, което е планирано. Тя не отиде в Лисабон, когато трябваше да подкрепи Сергей Станишев за президент на ПЕС. Нинова обаче няколко часа преди това реши да се среща с избиратели, за които не намерила време преди това“. Това заяви пред БТВ политологът Татяна Буруджиева. „Напускането на парламента трябва да се използва в крайни ситуации. Обикновено се прави знаково за няколко дни и се бойкотира определен закон. Сега БСП се опитва да покаже, че Народното събрание трябва да се разпусне, защото не работи. Кворум обаче и без левицата, както виждаме, има. След като не послушаха президента Румен Радев, вече не е ясно защо БСП е извън парламента. Явно иска да реализира цели, които обществото не приема“, коментира Буруджиева. „Машинното гласуване се въвежда, за да могат в големите секции да гласуват повече хора. Няма смисъл за малките секции с по 30 души да се дават пари. Всички вече започнаха предизборна кампания, а БСП се занимава с разни други неща и до края на април сигурно ще се кара за листите“, каза още политологът.", "date": "2019.02.26", "title": "Татяна Буруджиева: Докато останалите правят предизборни кампании, БСП се занимава с неща, които не интересуват хората"}
{"url": "https://www.faktor.bg/bg/articles/desislava-atanasova-veroyatno-shte-priemem-vetoto-na-prezidenta-v-chastta-za-vrashtane-na-staroto-polozhenie-s-preferentsiite", "text": "При всички положения ново обсъждане на Изборния кодекс ще покаже позициите на политическите сили в парламента. Дебатът по президентското вето и останалите теми върху Изборния кодекс ще бъдат полезни. Ние имаме свой вариант и вероятно ще приемем ветото на президента само върху частта за връщане на старото положение с преференциите. Това каза в сутрешния блок на Нова телевизия депутатът от ГЕРБ Десислава Атанасова. \"БСП не е извън парламента заради ГЕРБ. В парламента и в момента има опозиция. Не мога да нарека ДПС удобна опозиция, тъй като това не е факт\", опроверга Атанасова думите на другия гост в студиото - депутата от БСП Георги Свиленски. \"В три поредни дни стана възможно започване на заседанието без регистрация на ДПС. За мен по-важният въпрос е кого представляват БСП в момента. Ако искат да бъдат извънпарламентарна опозиция, може би трябва да поканят и останалите колеги като \"Да, България\". Но те са избрани да бъдат в парламента\", подчерта Десислава Атанасова. Тя обясни, че и в момента съществуват възможности за обжалване на актове на секционни или районии избирателни комисии, обясни тя. Свиленски повтори едно от условията на БСП да се върне в парламента - машинното гласуване. \"У нас трябва да бъде въведено машинното гласуване, защото ГЕРБ си служи с изборни манипулации и купуване на гласове\", продължи той с мантрата на левицата, но беще репликиран от Десислава Атанасова: \"Не знам откъде идва самочувствието на г-н Свиленски да говори за купен вот, след като има техен депутат, който е обвинен за купуване на гласове.\" \"Честността на изборите не се гарантира с машинно гласуване. В противен случай може би трябва да се каже, че президентът Радев е избран по нечестен начин\", добави тя. „Законът, приет през 2014 г., за въвеждането на този тип упражняване на вот трябваше да се спази и да се осигурят тези машини, но това е ангажимент на ЦИК, а не на парламента. А през 2018 г. ЦИК написаха доклад, в който се казваше, че не може да се осигурят 12 000 машини. Това създава риск от манипулиране на вота. Затова сега се търси вариант за поетапно въвеждане на машинното гласуване”, обясни още Десислава Атанасова. Депутатът от БСП се оплака, че \"никой не говори за отнетите права на българските граждани, а за заплатите на депутатите на БСП\". Той коментира призива на президента Румен Радев БСП да се върне в парламента. \"Може би виждането на президента, който олицетворява единството на нацията, е такова, такава е неговата позиция. Само че 10 часа в комисия и 16 часа в пленарназала не се чуха никакви аргументи за промените. И вчера г-н Цветанов каза, че ГЕРБ ще приемат своя вариант за Изборния кодекс. Тази политика нанапук не води до добро на никой. В последните седмици ГЕРБ открито се конфронтират. Цветанов каза: \"Нас без БСП ни е удобно, не ни трябват в парламента, трябват ни послушни партии, които да натискат бутоните както ние кажем\", направи свободно съчинение социалистът.", "date": "2019.02.26", "title": "Десислава Атанасова: Вероятно ще приемем ветото на президента в частта за преференциите"}
{"url": "https://www.faktor.bg/bg/articles/toma-bikov-prizovavam-i-prezidenta-i-bsp-da-ne-obvinyavat-sektsionnite-izbiratelni-komisii-che-shte-falshifitsirat-izborite", "text": "\"Президентът даде възможност на депутатите от БСП да се завърнат по що-годе достоен начин в парламента, но донякъде останахме изненадани от решението им. Ако те целят да ни стреснат, дълбоко се съмнявам, че това ще се случи\". Това каза депутатът от ГЕРБ Тома Биков пред БНТ. ,,Ние имахме едно прагматично предложение и то беше първо да минат изборите, а не да правим промени два месеца преди тях'', посочи той и призова опозицията да спре да гледа на машинното гласуване като някаква абсолютна панацея. \"3000 машини ще има на тези избори, 6000 на местните избори. Трябва да се направи поетапно, има технически въпрос. Парламентът е заложил да има машинно гласуване, ЦИК казва \"не може\", ние казваме \"нека го направим поетапно\", каза той. \"Призовавам и президента, и БСП да не обвиняват секционните избирателни комисии, че ще фалшифицират изборите\", добави Биков. ,,По този начин обвинявате хиляди невинни български граждани, застъпници и дори членове на БСП'', заяви депутатът от ГЕРБ. \"Ние обявихме къде ще оттеглим нашето предложение и това е в частта за преференциите. Той предлага вето върху всичко. Ветото бихме могли да го отхвърлим и след това да приемем частта с преференциите\", коментира депутатът от ГЕРБ ветото върху Изборния кодекс, наложено от президента Румен Радев.", "date": "2019.02.26", "title": "Тома Биков: Президентът и БСП да не обвиняват избирателните комисии, че ще фалшифицират изборите"}
{"url": "https://www.faktor.bg/bg/articles/novini/balgariya/georgi-koritarov-s-otkaza-da-poslusha-prezidenta-bsp-se-opitva-da-pokazhe-che-ne-e-na-podchinenie-na-gen-reshetnikov", "text": "\"Очакваното вето на Румен Радев върху промените в Изборния кодекс опита да отвори две перспективи. Едната е насочена към динамиката на управляващото мнозинство и връщането му назад към първоначалния вид на закона. Вече имаме анонс, че ГЕРБ може да отхвърли ветото на държавния глава и пак да направи измененията. Вторият аспект в изказването на Радев беше предложението му към депутатите на БСП да се възползват от ветото и да се върнат в пленарната зала. Вместо отговори след ветото на президента обаче изникнаха още въпроси\". Това заяви в предаването си \"Свободна зона\" по ТВ Европа Георги Коритаров.  \"Мнозинството е изправено пред сложен избор – толкова сложен, че е трудно да се изчисли колко народни представители ще подкрепят или ще отхвърлят президентското вето.  От ДПС няма как да не са обидени, тъй като ГЕРБ направи обратен завой и се върна към първоначалния закон за преференциите. Т.е., не е устойчиво да се разчита на депутатите на Мустафа Карадайъ да се преодолее президентския акт. На Обединените патриоти също не може да се разчита, защото все още самите те не знаят дали ще се явят заедно на Еропейските избори. За да покажат, че има разлика между предстоящото състезание за вота и вътрешната политика, те би трябвало да се обединят срещу ветото на Радев. Това изглежда по-възможно, отколкото депутатите на БСП достойно да се върнат в парламента. Отхвърляйки призива на Румен Радев, БСП излъчва сигнали, че не е на подчинение на президента и на ген. Леонид Решетников. Поддържайки четири абсурдни условия, които няма как да се изпълнят, социалистите по-добре да да подават оставки и директно да напускат парламента. Ние ще се радваме от журналистическа гледна точка, защото това са теми за анализи\", коментира журналистът.", "date": "2019.02.26", "title": "Георги Коритаров: С отказа да послуша президента, БСП се опитва да покаже, че не е на подчинение на ген. Решетников"}
{"url": "https://www.faktor.bg/bg/articles/daniel-smilov-bsp-se-radikalizira-iznese-se-ot-tsentara-i-prilicha-na-drug-tip-partii", "text": "\"Големият проблем не е дали в депутатите от БСП взимат или не пари, докато бойкотират заседанията на парламента, това е допълнителен аспект – проблемът е защо го правят\". Това заяви пред БТВ  политологът Даниел Смилов.  \"БСП имаха аргумент с преференцията, но сега покрай ветото на президента това стана ясно, че ще бъде оттеглено, отбелязаха си червена точка и нормално беше да влязат обратно в парламента\", добави той. \"Какво целят сега с този продължаващ бойкот не е ясно\", каза още политологът. \"Това, което аз мисля е, че целят някакъв тип постигане на революционна ситуация, в която да може да се свали правителството, по-радикална, по-екстремна позиция на партията\", каза още Смилов. \"Проблемът е, че БСП от центъра се изнесе на една по-радикална, по-екстремна позиция и започна да прилича на друг тип партия\", добави той.", "date": "2019.02.26", "title": "Даниел Смилов: БСП се радикализира, изнесе се от центъра и заприлича на друг тип партии"}
{"url": "https://www.faktor.bg/bg/articles/maduro-prekasna-intervyu-s-amerikanski-zhurnalisti-i-gi-zadarzha-za-dva-chasa", "text": "Американският испаноезичен телевизионен канал \"Унивисион\" (Univision) съобщи снощи, че негов журналистически екип начело с авторитетния водещ Хорхе Рамос е бил задържан вчера по време на интервю с венецуелския президент Николас Мадуро в президентския дворец \"Мирафлорес\" в Каракас, предадоха Ройтерс и Асошиейтед прес.  \"На държавния глава не се понравиха въпросите на интервюиращия и той нареди записът да бъде спрян, да се конфискува техническото оборудване на екипа и да бъдат задържани шестимата журналисти в двореца \"Мирафлорес\" в Каракас\", се казва в съобщението. По-късно стана ясно, че най-много Мадуро са ядосали кадрите, които един от журналистите му е показал. На тях се вижда как млад венецуелец яде отпадъци.", "date": "2019.02.26", "title": "Мадуро прекъсна интервю с американски журналисти и ги задържа"}
{"url": "https://www.faktor.bg/bg/articles/novini/svyat/kardinal-prizna-za-vinoven-ot-sad-v-avstraliya-za-bludstvo-s-detsa", "text": "Най-високопоставен досега служител на Ватикана е бил признат за виновен за сексуални посегателства срещу деца в Австралия, съобщиха австралийски медии, цитирани от световните агенции.  Кардинал Джордж Пел, на 77 години, е единодушно обвинен от съдебното жури в Мелбърн, че е блудствал през 1996 г. с две 13-годишни момчета в задна стаичка в мелбърнската катедрала \"Св. Патрик\", когато е бил архиепископ, след като ги заварил да пият вино от църковната посуда, предаде Асошиейтед прес.  Съдът на щата Виктория е признал кардинала за виновен на 11 декември м.г., но до днес е имало съдебна забрана да се публикуват каквито и да са подробности по процеса.  Бел е икономически министър и главен финансов съветник на папа Франциск. Той е номер три в йерархията на Римокатолическата църква.  Кардиналът категорично отхвърли всички обвинения, наричайки ги \"абсолютна лъжа\". Показанията на свидетелите на процеса обаче, подложени на кръстосан разпит, не можаха да помогнат на Пел да си намери алиби и да избегне обвинението. Грози го максимална присъда от 50 години затвор. Тя ще бъде определена на започващо в сряда заседание на съдебния състав.", "date": "2019.02.26", "title": "Кардинал бе признат за виновен от съд в Австралия за блудство с деца"}
{"url": "https://www.faktor.bg/bg/articles/kim-chen-un-pristigna-vav-vietnam-sled-kato-prekosi-tsyal-kitay-s-broniraniya-si-vlak", "text": "Севернокорейският лидер Ким Чен-ун пристигна във Виетнам рано тази сутрин за втората си среща на върха с президента на САЩ Доналд Тръмп, на която двамата ще продължат диалога, започнат в Сингапур през юни м.г., предаде Ройтерс.  Бронираният влак на Ким, потеглил преди два дни от Пхенян и прекосил цял Китай по 4000-километровия маршрут към Ханой, пристигна на граничната виетнамска гара Дон Дан.  Прекосявайки виетнамската граница, севернокорейският президент слезе от влака и премина по червен килим, за да поздрави виетнамския почетен караул, строен на гарата, край който се вееха знамената на двете страни. После той седна в очакващия го мерцедес и се отправи на 170-километрово пътуване по шосе към виетнамската столица Ханой, където ще се състои срещата му с Тръмп.", "date": "2019.02.26", "title": "Ким Чен-ун пристигна във Виетнам, след като прекоси цял Китай с бронирания си влак"}
