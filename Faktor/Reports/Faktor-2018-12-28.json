{"url": "https://www.faktor.bg/bg/articles/novini/svyat/rekordni-zhegi-za-nova-godina-v-avstraliya-zhestok-stud-skova-sasht", "text": "С рекордни жеги ще посрещнат Новата година в Австралия, и със студ и сняг в много райони на САЩ. На Нюйоркското летище Ла Гуардия работата за кратко беше нарушена не от зимни бури, а от липса на ток заради авария в електроподаването, която предизвика и необичайно небесно явление. Рекордните 49,3 градусадостигна живакът в Марбъл Бар в северозападната част на Австралия. Горещата вълна с 40-градусови температури се пренася и на югоизток към големите градове Сидни и Мелбърн. Следващите дни там ще е средно с 16 градуса над обичайното за това време на годината. Предупреждението за Сидни е от най-високата степен за изключителна жега. В Канзас, Минесота и Северна Каролина в САЩ извънредно положение създават зимни бури със сняг и силен вятър. Някои райони в тези щати са буквално заровени в преспи. Пътни участъци са затворени, отменени бяха хиляди полети. В Ню Йорк внезапно озарено в синьо небе накара не малко хора да си помислят за какви ли не свръхестествени причини, дори за извънземни. Властите успокоиха нюйоркчани със съвсем земно обяснение - избухване на трафопост в електрическа подстанция в Куинз. Сиянието се образува от влиянието на преминаващото през въздуха електричество върху атомите на съдържащите се в него газове. Аварията предизвика и трусове, които изкараха някои хора на улицата, а прекъсването на тока наруши за кратко работата на летище Ла Гуардия.", "date": "2018.12.28", "title": "Рекордни жеги за Нова година в Австралия, жесток студ скова САЩ"}
{"url": "https://www.faktor.bg/bg/articles/novini/svyat/stalbat-bez-koyto-demokratsiya-nyama", "text": "Ограничаването на свободата на пресата е проблем не само в автократичните страни. Свободата на пресата е застрашена и във все повече демокрации. А това е заплаха за самата демокрация, пише в коментар за \"Дойче веле\" Инес Пол. Правото на свободно изразяване на мненията не е някакъв лукс. Неограничената свобода на пресата не е нещо, от което една демокрация може и да се откаже, а нещо, което трябва да бъде защитавано с всички сили. Защото тя е основен стълб на демокрацията - на държавната форма, която предлага най-голямата възможна свобода на индивида и най-добрата закрила на всички малцинства. Само когато човек има възможност да изразява свободно мнението си, да критикува действията на политиците, необезпокоявано да разследва и да публикува своите информации, само тогава съществува и възможността за разкриване на корупцията и на пороците в управлението. Важността на независимата информация Това познание не е ново. Именно германците научиха не на последно място и от Адолф Хитлер колко е важна независимата информация. Хитлер си беше направил точна сметка, когато в началото на своето ужасяващо господство задуши независимата преса. Какво обаче означава това познание днес? На първо място то означава, че не бива да преставаме да информираме за подтискането на журналистите, че трябва постоянно да настояваме за освобождаването на колегите от затворите. Трябва да търсим отговорност и от онези управници, които се опитват да ограничат свободата на мненията. Означава, че трябва да настояваме пред собствените си правителства и опозиции да се застъпват за свободата на пресата. ЕС трябва да си зададе въпроса как ще подхожда към онези страни-членки, които постоянно ограничават свободата на пресата, променят законите си, уволняват критичните съдии и запушват устата на противниците на режима. При бъдещите присъединителни преговори трябва да бъде ясно, че без свободен печат не може и дума да става за пълноправно членство. Фриволният подход към новите страни-членки през изминалите години междувременно горчиво си отмъщава. Развитията, които наблюдаваме днес в Европа, са всичко друго, но не и банални. Ситуацията в страни като Полша, Унгария и Румъния се изостря сериозно. Ситуацията на блогърите и журналистите, които често са единствените източници на независима информация, става все по-лоша и опасна за живота. Само тази година по света са били убити 13 журналисти - почти двойно повече в сравнение с 2017 година. Тръмп напада свободната преса При това отявленото насилие срещу журналисти не е единствената заплаха. Политици като Доналд Тръмп и Владимир Путин разбраха къде е най-чувстителното място за атаки срещу журналистиката - в нейната достоверност. И когато американският президент обявява медиите за лъжлива преса, той иска не само да отклони вниманието от собствените си лъжи. Тръмп преследва дългосрочна стратегия за подкопаване на доверието в своите най-опасни критици. Затова жерналистите и медийните концерни трябва още по-внимателно да проучват, да се отнасят още по-критично и към своите колеги, открито да сочат грешките. Защото всяко съзнателно закононарушение и всяко едностранчиво представяне на информацията дава козове в ръцете на онези, които не искат гражданите да бъдат добре информирани, за да си съставят собствено, независимо мнение.  А именно то в крайна сметка е предпоставката за свободни демократични избори.", "date": "2018.12.28", "title": "Стълбът, без който демокрация няма"}
{"url": "https://www.faktor.bg/bg/articles/novini/svyat/eksploziya-v-avtobus-s-turisti-v-egipet-ima-zhertvi", "text": "Експлозия в автобус с туристи близо до пирамидите в Гиза, Египет, има жертви и ранени, съобщават световните агенции.   Двама туристи от Виетнам са загинали, а още 10 други пътуващи в автобуса са ранени при терористично нападение над автобус близо до пирамидите в Гиза, съобщи Министерството на вътрешните работи на Египет, цитирано от Sky news.   Взривното устройство било самоделно.", "date": "2018.12.28", "title": "Експлозия в автобус с туристи в Египет, има жертви"}
{"url": "https://www.faktor.bg/bg/articles/novini/svyat/gartsiya-shte-zapochne-prez-yanuari-protsedurata-za-ratifikatsiya-na-prespanskiya-dogovor", "text": "Гърция най-вероятно ще започне процеса по ратифирация на Преспанския договор в парламента през януари. Дотогава процедурата трябва да е получила одобрение в Народното събрание на съседната страна, разкриха гръцки дипломатически източници, цитирани от в. „Елефтерос типос“. „Промените в конституцията им ни удовлетворяват“, казали същите неназовани източници от гръцкото външно министерство.  Помолени да коментират спекулациите, че правителството на Алексис Ципрас планира да остави отговорността за ратификацията на Преспанския договор на следващото правителство, източниците са отговорили: „Не, няма да оставим висящи въпроси“. Те изразили сигурност, че правителството има мнозинство за ратификацията на ключовото споразумение с Македония и при евентуален вот на недоверие.  Министърът на отбраната Панос Каменос, който е и лидер на по-малкия коалиционен партньор в правителството – „Независими гърци“, отново заяви, че ще подаде оставка и ще напусне коалицията с Ципрас, ако и когато Преспанският договор бъде внесен в гръцкия парламент.", "date": "2018.12.28", "title": "Гърция ще започне през януари процедурата за ратификация на Преспанския договор"}
{"url": "https://www.faktor.bg/bg/articles/novini/balgariya/ts-tsvetanov-radev-se-darzhi-v-obshtestveniya-debat-kato-politicheski-lider", "text": "\"Президентът Румен Радев през цялата година се държеше като ментор. Той пръв атакуваше дейността на управляващите. След това ние трябваше да взимаме отношение, защото той се държеше не като държавен глава, а като президент на БСП\", коментира пред телевизия \"Европа\" председателят на ПГ на ГЕРБ Цветан Цветанов. По думите му, Румен Радев се е държал в обществения дебат като политически лидер.  \"Смятам, че това е недопустимо и ако направим съпоставка на всеки следващ президент, който трябва да бъде избиран в страната и всеки президент, който е избиран до настоящият момент, историята ще е тази, която ще каже кой е бил прав и кой е бил крив. Президентът Радев вече прави две години, от неговото реално участие в политиката, нито веднъж не е посетил парламента. В края на предишния парламент той се обърна към народните представители с думите: Остава ви много малко. Оказва се, че не остава много малко, защото България е парламентарна република и парламент ще има и сега, и след него, и след нас. Страната ни е избрала своя конституционен път\", отбеляза Цветанов. Председателят на ПГ на ГЕРБ коментира и изборът на нов тип изтребител за бойната ни авиация. Според него процедурата, започнала по време на служебното правителство, назначено от Румен Радев, е била опорочена, затова се е забавило и решението за модернизацията на ВВС. \"Аз знам слабостта на г-н Радев към \"Грипен\" и защо той държи толкова много. След посещението си в Унгария през 2012-2013 г. той видя, че Унгария и Чехия са единствените държави-членки на ЕС в НАТО, които имат \"Грипен\", всички останали държави и съседите ни Гърция, Турция и Румъния, имат на въоръжение F-16. Това което наблюдавахме много внимателно в Чехия и Унгария бяха скандали и съмнения за корупция. Задаваме си въпроса дали това беше най-обективното решение, което взе кабинетът, назначен от Румен Радев или това, което взе като решение българското правителство днес\", попита Цветанов. \"Мога да заявя категорично, че сблъсъкът, който Радев направи спрямо българският парламент, ГЕРБ, премиерът, мен персонално и всички останали, е този интерес, който той има, може би, за да се финализира сделката по начин, по който той смята, че трябва да бъде финализирана\", предположи той. \"С изборът на F-16 се защитават националните интереси, България остава част от взимането на важните геополитически решения и страната ни е заедно с останалите ни съседи-членки на НАТО\", каза още той.", "date": "2018.12.28", "title": "Ц. Цветанов: Радев се държи в обществения дебат като политически лидер"}
{"url": "https://www.faktor.bg/bg/articles/novini/svyat/rusiya-zagrazhda-aneksiraniya-krim-s-bodliva-ograda-ot-ukrayna", "text": "Русия завърши високотехнологичната ограда по границата между анексирания Крим и Украйна.  Съоръжението е с дължина над 60 км. Оборудвано е със стотици сензори и мониторна система, която работи при всякакви метеорологични условия.  Руски гранични служители патрулират покрай оградата в кримския Армянски регион.  Според руската служба за сигурност, оградата е необходима, за да предпазва от \"опити за навлизане на саботьори\" и ще бъде преграда за трафиканти на нелегално оръжие,наркотици и алкохол. Напрежението между Москва и Киев ескалира от задържането на трите украински кораба, като то се използва за пропагандни цели, отбелязват световните агенции.", "date": "2018.12.28", "title": "Русия загражда анексирания Крим с бодлива ограда от Украйна"}
{"url": "https://www.faktor.bg/bg/articles/novini/balgariya/nachalnikat-na-otbranata-prez-2019-i-2020-godina-shte-ima-novi-povisheniya-na-zaplatite-v-armiyata", "text": "\"Парите за армията не са достатъчни, до 2017 година разходите за отбрана бяха по-малко. Но след срещата на НАТО, когато се взе решение да се достигне 2% от БВП, правителството изработи национален план и започна да увеличава бюджета за отбрана\", заяви пред БНТ началникът на отбраната ген. Ангел Боцев. Той припомни, че са повишени заплатите на военните, а през 2019 и 2020 година ще има нови повишения, предвидени в бюджета. По думите на ген. Боцев продължава да е проблем недокомплекта на армията, около 20% от личния състав, въпреки по-добрата тенденция през 2018 г. Той призна, че проблем на бойните ни мисии са техниката и екипировката.", "date": "2018.12.28", "title": "Началникът на отбраната: През 2019 и 2020 година ще има нови повишения на заплатите в армията"}
{"url": "https://www.faktor.bg/bg/articles/novini/svyat/nevena-boneva-amerikanskoto-pravitelstvo-ostava-zatvoreno-i-sled-1-yanuari", "text": "Частичното затваряне на американското правителство ще продължи и в Новата година. Конгресът тази нощ се разпусна без решение и ще се събере отново на 3-ти януари, когато в Камарата на представителите вече ще има ново мнозинство на демократите. Причината за блокадата е искането на президента Доналд Тръмп да се осигурят пет милиарда за стената на границата с Мексико, срещу което са и някои негови съпартийци. Според последните сондажи, повечето американци смятат, че за спирането на работата на правителството е виновен по-скоро той, отколкото демократите.", "date": "2018.12.28", "title": "Американското правителство остава затворено и след 1 януари"}
{"url": "https://www.faktor.bg/bg/articles/novini/svyat/turtsiya-i-rusiya-shte-dogovaryat-koy-shte-kontrolira-osvobodenite-ot-amerikantsite-teritorii-v-siriya", "text": "Турското правителство ще изпрати екип на високо равнище в Русия на 29 декември, за да обсъди и координира последиците от изтеглянето на САЩ от Сирия, паралелно с контактите на Анкара и Вашингтон по същата тема, съобщава вестник \"Хуриет\", цитиран от агенция \"Фокус\". В екипа ще бъдат включени външният министър Мевлут Чавушоглу, министърът на отбраната Хулуси Акар, директорът на разузнаването Хакан Фидан и съветникът на президента Ибрахим Калън. „Делегацията ще пътува в Русия в събота. Тя ще проведе разговори за Сирия. В съответствие с резултатите от тези разговори може да се проведе телефонен разговор между президента Реджеп Тайип Ердоган и руския президент Владимир Путин. Ще бъде планирана и друга програма за лична среща с Путин”, заяви говорителят на управляващата „Партия на справедливостта и развитието“ Йомер Челик. На пресконференция на 25 декември Чавушоглу говори за намерението на Анкара да се координира с Русия по нареждане на Ердоган, след като президентът на САЩ Доналд Тръмп внезапно реши да изтегли всички американски войски от Сирия. Турция изрази своята загриженост по отношение на проникването на – според Анкара - което терористични групировки като „Ислямска държава“ и „Отряди за народна самоотбрана“ (YPG) в райони, които трябва да бъдат евакуирани от американските войски. Тя също така потвърди решимостта си да победи YPG чрез военни операции в Източна Сирия, въпреки че обяви отлагането й заради решението за изтегляне на САЩ.   Един от най-важните въпроси, които турската делегация ще обсъди с колегите си в Русия, ще бъде кой ще контролира зоните в Сирия, от които САЩ ще се изтеглят. YPG, под чадъра на „Сирийските демократични сили“, понастоящем контролира цяла Източна Сирия, една трета от разкъсваната от война държава. Русия заяви, че тези области трябва да бъдат контролирани от сирийския режим. „Възниква съществен въпрос: кой ще наследи контрола над териториите, освободени от американците? Очевидно е, че това трябва да бъде сирийското правителство, в съответствие с международното право”, заяви говорителят на руското външно министерство Мария Захарова на пресконференция в Москва.„Ние стриктно координираме нашите виждания и осъществяването на конкретна политика в Сирия с нашите турски колеги”, добави Захарова. Междувременно Турция и САЩ засилват диалога за гладко и координирано изтегляне на американските войски от Сирия. Очаква се военна делегация да бъде в Турция през следващите дни, а съветникът по националната сигурност на Тръмп Джон Болтън ще посети турската столица след Нова година. Турция-северноамериканските работните групи ще се срещнат във Вашингтон на 8 януари и ще обсъдят всички аспекти на двустранните връзки, включително и по отношение на Сирия. Междувременно стана известно, че руският президент Владимир Путин не планира среща с турската правителствена делегация.", "date": "2018.12.28", "title": "Турция и Русия ще договарят кой ще контролира освободените от американците територии в Сирия?"}
{"url": "https://www.faktor.bg/bg/articles/novini/svyat/zalozhnicheska-kriza-v-chehiya-zavarshi-bez-zhertvi", "text": "Полицията задържа въоръжен мъж, който взе 8 души за заложници в банка в централния чешки град Пршибрам.  Никой от похитените не е пострадал.  \"Специална полицейска част е влязла в клона на банка \"Уникредит\" и е задържала мъжа\", заяви говорителят на полицията в Прибрам Моника Шиндлова пред обществената телевизия.  Въоръженият с огнестрелно оръжие мъж е бил задържан около два часа и половина след началото на обира и заложническата криза. Мъжът взе заложници след неуспешен опит да ограби банка в град Пршибрам. Първоначално похитил девет заложници, но след това освободил един от тях.", "date": "2018.12.28", "title": "Заложническа криза в Чехия завърши без жертви"}
{"url": "https://www.faktor.bg/bg/articles/obshtestvo/doncho-barbalov-vinetki-za-severnata-chast-na-okolovrastniya-pat-nyama-da-se-iziskvat", "text": "Винетки за северната част на околовръстния път няма да се изискват. Това каза по време на брифинг зам.-кметът на София Дончо, предаде Фокус. „Проведохме разговор от гледна точка на напрежението, което възникна в някои райони на града. Това, което се разбрахме до момент,а е за северната част на околовръстния път да не се изискват винетки. За южната, знаете, че и до сега не се изискват. Търсим начин до всяко населено място на територията на Столична община да има път, по който хората да могат да пътуват без да е необходимо да се закупуват винетки“, коментира той.  Относно обсъждането, дали да се въведе пътна такса за ползването на Северната скоростна тангента, която е свързваща пътна артерия за транзитния трафик от автомагистралите „Хемус“, „Тракия“, „Струма“ и ГКПП \"Калотина\", той отговори: \"За Северната скоростна тангента ще продължим да говорим с колегите от АПИ, имаме много добра комуникация и търсим приемливо в рамките на закона решение.\"", "date": "2018.12.28", "title": "Дончо Барбалов: Винетки за северната част на околовръстния път няма да се изискват"}
{"url": "https://www.faktor.bg/bg/articles/ikonomika/kevr-reshava-s-kolko-shte-poskapnat-vodata-i-prirodniyat-gaz-protestirashti-blokirat-sgradata-na-komisiyata", "text": "Днес Комисията за енергийно и водно регулиране /КЕВР/ решава с колко ще поскъпнат водата и природният газ от 1 януари. Според разчетите в 27 населени места цената ще скочи средно с между 5 и 20 стотинки. Най- сериозното увеличение е в Бургас и София, а Кърджали е единственото населено място без поскъпване. Природният газ пък се очаква да поскъпне с 3,5 %, но това няма да се отрази на сметките за парно. Очакват се протести пред комисията. Граждани се заканиха, че няма да пуснат в сградата служителите на КЕВР.", "date": "2018.12.28", "title": "КЕВР решава с колко ще поскъпнат водата и природният газ, протестиращи блокират сградата на комисията"}
{"url": "https://www.faktor.bg/bg/articles/nameriha-bronzovata-statuya-na-apolon-do-tsentralnata-banya", "text": "Откриха статуята на Аполон, открадната от Централна баня. Това потвърдиха за NOVA от СДВР. Статуята е намерена в двор близо до банята.  Все още не е ясно дали тя е повредена по време на кражбата. От полицията уточниха, че е открита по сигнал на граждани. Бронзовата статуя на Аполон Медикус изчезна на 19 декември. Освен нея, липсваха и почти всички месингови чучури от чешмите на бившата минерална баня. Кражбата беше заснета от видеокамери.  Статуята на Аполон Медикус е дело на скулптора Георги Чапкънов. Тя бе поставена след реконструкцията на площад \"Бански\" през 2003 година. Тогава бяха направени 42 каменни чешми, кръгли пейки от камък, водна площ със скулптура на Аполон Медикус, вградено ефектно осветление, рампа за хора с увреждания и зелени площи, като част от елементите на цялостното пространствено художествено решение и реконструкцията триъгълната градинка.", "date": "2018.12.28", "title": "Намериха бронзовата статуя на Аполон до Централната баня"}
{"url": "https://www.faktor.bg/bg/articles/sport/yasna-e-troykata-koyato-shte-se-sastezava-za-futbolist-na-godinata", "text": "Тримата най-добри футболиусти на България за изминаващата 2018 година са Кирил Десподов (ЦСКА-София), Тодор Неделев (Ботев Пловдив) и Георги Петков (Славия). Така са решили българските спортни журналисти, които имат право на глас в ежегодната анкета, твърди вестник “Тема спорт”. Гласуването приключи на 21 декември, а официалното обявяване на победителя ще е на 6 януари.  Все още не е ясен редът на подреждането, но и тримата играчи са от родната Първа лига. Това значи, че за първи път от 2014 година най-добрият играч на България ще е от българското първенство. За последно това беше вратарят на Лудогорец Владислав Стоянов. През последните три години неизменно номер 1 беше Ивелин Попов, който тази година ще бъде извън призовата тройка, според изданието.", "date": "2018.12.28", "title": "Ясна е тройката, която ще се състезава за \"Футболист на годината\""}
{"url": "https://www.faktor.bg/bg/articles/sport/koi-sa-nay-yarkite-sportni-sabitiya-na-godinata", "text": "2018 г. не бе така успешна за Григор Димитров, каквато бе предходната 2017 г., когато той завърши с титла от финалния Мастърс в Лондон и под номер 3 в световната ранглиста, но последваха не така успешни изяви. През отиващата си година българският тенисист съумя да достигне финал в Ротердам и полуфинал в Монте Карло. Отскоро в щаба му е легендата Андре Агаси, което ни дава надежда за по-добри дни. Осемкратният носител на титли от Големия шлем ще придружи Григор на Откритото първенство на Австралия през януари. „Светлина в тунела е, че сега Андре Агаси е в щаба му. Надяваме се легендарният тенисист да промени нещо. Той ще го придружи и като част от щаба му и на Откритото първенство на Австралия по тенис през януари”, коментира в ефира на \"Здравей, България\" водещата на спортните новини на NOVA Йоана Гочева.   Най-големите български спортни успехи през отиващата си година са с женско лице. Мирела Демирева спечели сребърен медал в скока на височина на Европейското първенство по лека атлетика в Берлин с резултат 2 метра. Тя грабна първото място от Диамантената лига в Рабат, а в Стокхолм остана втора. Друга дама, която представя Царицата на спортовете - Александра Начева, извоюва световната титла в тройния скок за девойки до 20-ет години в Тампере и постави национален рекорд от 14, 18 метра. Младата българка триумфира със златото на Младежките олимпийски игри в Буенос Айрес и взе среброто от Европейското първенство за девойки в Дьор. Дама оглави и класацията спортист на годината. Тайбе Юсеин, която не загуби нито един двубой през 2018 г., спечели златни медали в категория до 62 килограма от Световното първенство по борба в Будапеща и от шампионата на Стария континент в Каспийск. Силното представяне на женския национален отбор по борба донесе титлата треньор на годината на Петър Касабов. Ансамбълът ни по художествена гимнастика също изпраща прекрасна година. Момичетата на Весела Димитрова триумфираха във финала на пет обръча на Световното първенство в София и взеха квота за олимпиадата в Токио през 2020. И още от най-запомнящите се спортни постижения за 2018 г. Петър Стойчев спечели първия в историята плувен маратон в ледените води на Антарктида. След година и половина извън ринга Кубрат Пулев победи Хюи Фюри пред невероятната публика в  зала „Арена Армеец” и стана задължителен претендент за пояса на IBF, притежание на Антъни Джошуа. В последните години българските фенове на футбола нямаха много поводи за радост. Тази есен обаче националният отбор се представи добре в новия формат – Лигата на нациите. Момчетата на Петър Хубчев завършиха трети в своята група, а с това увеличава шансовете ни за плейоф в турнира, който пък ни дава допълнителна възможност за класиране на европейското първенство през 2020. Иначе квалификациите започват през март, а наши съперници са Англия, Чехия, Черна гора и Косово. \"Лудогорец\" триумфира със седма титла, а в момента води в класирането с 6 точки пред ЦСКА. Шампионатът е оспорван, мачовете се подновяват през февруари, а Диема Екстра ще ви направи съпричастни към всички мачове, с коментарни студиа и отзиви. Световните футболни теми в последните месеци, както и в последните години, са доминирани от Кристияно Роналдо. Голямата звезда на \"Реал Мадрид\" премина в \"Ювентус\", но трансферът отстъпи място в информационния поток на обвиненията към португалеца в изнасилване. То е отправено от американката Катрин Майорга. Влиянието на този скандал тепърва ще се усеща, макар че към момента Роналдо се представя чудесно в Юве. За първи път от 10 години носителят на Златната топка не е нито Роналдо, нито Меси. Най-престижното отличие във футбола грабна хърватинът Лука Модрич, който игра финал на Мондиала в Русия. Въпреки че шампион стана Франция, Модрич спечели благодарение на добрите си изяви в Русия, а освен това заедно с \"Реал Мадрид\" спечели Шампионската лига.", "date": "2018.12.28", "title": "Кои са най-ярките спортни събития на годината?"}
{"url": "https://www.faktor.bg/bg/articles/sport/oshte-edna-firma-poiska-levski-da-bade-obyaven-v-nesastoyatelnost", "text": "Нови проблеми за \"Левски\". Фирмата на известния футболен мениджър Николай Жейнов - \"Глобъл Мениджмънт\" ЕООД се е обърнала към Софийски градски съд с иск, с който настоява футболен клуб \"Левски\" да бъде обявен в несъстоятелност. Жейнов претендира, че има просрочени вземания от \"сините\" в размер на над 100 хиляди лева. Мениджърът напомнял на \"Левски\" с уведомителни писма, настоявайки сумата да му бъде изплатена. Това обаче така и не се случило. Жейнов е с основна заслуга за идването на \"Герена\" на не един или двама класни чужденци, сред които Габриел Обертан и Серджиу Буш. Преди около месец и \"Титан 77\" също внесе молба за обявяване на \"сините\" в несъстоятелност, която впоследствие оттегли.", "date": "2018.12.28", "title": "Още една фирма поиска \"Левски\" да бъде обявен в несъстоятелност"}
{"url": "https://www.faktor.bg/bg/articles/layf-stayl/klyuki/izchisliha-pechalbite-na-kim-kardashiyan-za-2018-g", "text": "Модният бранд \"Hypebae\" изчисли състоянието, което е натрупала риалити звездата Ким Кардашиян през отминаващата 2018 година - около 350 милиона долара. Козметичната марка на 38-годишната Кардашиян KKW Beauty ѝ е донесла приходи от 100 милиона долара. Мобилното приложение на звездата - \"Ким Кардашиян Холивуд\" също се е оказало доста доходоносно, като е увеличило авоарите ѝ през 2018 г. с 45 милиона долара. От участия в семейното ѝ телевизионно ѝ риалити шоу тя е закръглила сметките си с допълнителни 20 милиона долара. През годината Кардашиян е сключила и няколко успешни сделки с недвижимости, като продаде частния си дом в Лос Анджелис за 9 милиона долара. Всеки рекламен пост в страницата в Инстаграм на телевизионната прима ѝ носи 1 милион долара. Допълнителни приходи Кардашиян си докарва от участия в рекламни клипове на големи компании и други проекти.", "date": "2018.12.28", "title": "Изчислиха печалбите на Ким Кардашиян за 2018 г."}
{"url": "https://www.faktor.bg/bg/articles/kultura/pochina-amos-oz", "text": "Израелският писател Амос Оз почина на 79 години от рак, съобщи Ройтерс. \"Благодаря на всички, които го обичат\", написа дъщеря му Фаня Оз-Залцбергер в Туитър. Амос Оз е роден на 4 май 1939 г. Рождената му фамилия е Клаузнер. Той е написал 18 книги и над 450 есета, преведени на почти 50 езика. Сред тях са \"Черната кутия\", \"История за любов и мрак\", \"Познание за жена\", \"Юда\", \"Как да излекуваме фанатик\". Той е роден на 4 май 1939 г. в йерусалимското предградие Керем Авраам, в семейството емигранти от Източна Европа. През 1954 г., две години след самоубийството на майка си, се преселва в кибуца Хулда, където живее и работи до 1986 г. Там той променя фамилията си от Клаузнер на Оз („сила“). Следва философия и литература в Еврейския университет в Йерусалим (1960 г. – 1963 г.). По време на своето следване, през 1961 г., публикува и първите си разкази, последвани от серия статии и есета за арабско-израелския конфликт. Оз участва през 1967 г. в шестдневната война в Синай и във войната от Йом Кипур от 1973 г. След шестдневната война се застъпва активно за мирно решение на палестинския проблем, като един от основателите на антивоенното движение „Мир сега“. Той подкрепя идеята за две отделни държави – Израел и Палестина, с две отделни столици в разделения Йерусалим. От средата на 80-те години преподава в Оксфордския и Еврейския университет. През 1986 г. Амос Оз заедно със своето семейство напуска кибуца Хулда и се преселва в Арад в пустинята Негев.  Амос Оз е един от най-популярните еврейски писатели, наричан е еврейския Толстой. Носител е на многобройни награди и през последните години бе сред най-сериозните кандидати за Нобелова награда за литература. През 90-те години издава романа си \"Същото море\". В него разказва за житейските и любовните истории на семейство български евреи, емигрирали в Ерусалим. Присъства и техният спомен за родната им България.", "date": "2018.12.28", "title": "Почина Амос Оз"}
{"url": "https://www.faktor.bg/bg/articles/novini/svyat/gruzinskata-tsarkva-priznava-avtokefaliyata-na-ukrainskata-pravoslavna-tsarkva", "text": "Грузинската православна църква подкрепя украинската автокефалия, тази позиция ще бъде \"официално оформена\" през януари, стана ясно след заседание на Синода на ГРЦ, съобщава \"Взгляд\". След края на заседанието архиепископ Зосима Цилкански съобщил, че ще бъде изчакано обнародванетго на томоса на Вселенсикя патриарх. Припомняме, че на 15 декември в Киев беше проведен обединителен събор, чиято задача беше да създаде поместна украниска православна църква и да избере предстоятел. Вселенсикят патриарх призна резултатите от събора и покани новоизбраният предстоятел Епифаний на 6 януари 2019 година, за да му връзи томос за автокефалия.", "date": "2018.12.28", "title": "Грузинската църква признава автокефалията на Украинската православна църква"}
{"url": "https://www.faktor.bg/bg/articles/novini/svyat/etna-prodalzhava-da-balva-pepel-i-vulkanichni-kamani", "text": "Наблюдението на вулкана Етна продължава. Италианските пожарни служби разпространиха кадри от изграждането на лагер край Ачи-реале, близо до Катания. След сериозната активност на Етна през седмицата, съпроводена от земетресение, при което бяха ранени 10 души, властите искат да имат готовност за реакция. Идеята на лагера да осигури адекватна оперативна и логистична подкрепа в случай на нужда. Етна - най-големият от трите действащи вулкана в Италия, е особено активен от юли месец насам. Вулканолози потвърдиха, че се е отворил още един кратер, от който се стича лава по необитаем склон на Етна. Той продължава да бълва пепел и вулканична маса.", "date": "2018.12.28", "title": "Етна продължава да бълва пепел и вулканични камъни"}
{"url": "https://www.faktor.bg/bg/articles/novini/svyat/izostaveni-ot-sasht-siriyskite-kyurdski-lideri-se-obrashtat-kam-rusiya-i-asad", "text": "Кюрдите в Сирия се страхуват, че след изтеглянето на американските войски от Сирия, обявено от президента Доналд Тръмп, може да последва турска инвазия в региона. Вестник „Зюддойче цайтунг\", нарича опасенията им „основателни“. Присъствието на кюрдски бойци в сирийския регион, западно от Ефрат, отдавна е трън в очите на Турция и президента Ердоган. Още през юни т.г. Анкара се споразумя с Вашингтон кюрдските бойци да се изтеглят от град Манбидж, но тогава това така и не се осъществи. Манбидж съвсем очевидно е една от целите на турските военни части в региона: преди няколко дни президентът Реджеп Тайип Ердоган обяви, че турската армия се подготвя за изтласкването на сирийските кюрдски милиции YPG от града и от границата с Турция. Първоначално Анкара отложи офанзивата, но едва ли може да има съмнения, че тя е решена да осъществи тази си цел. От години Турция прави всичко възможно да предотврати създаването на автономна или полуавтономна кюрдска област край границите си. Анкара разглежда кюрдските бойци от YPG като въоръжено крило на сепаратистите от ПКК –  тоест ги приравнява с терористи. За САЩ обаче кюрдските бойци бяха през последните години важен съюзник в битката им срещу джихадистите от т.нар. \"Ислямска държава\" (ИД). Изтеглянето на американците от района сега е златен шанс за Турция. С оглед на очакваната турска офанзива в Северна Сирия, кюрдите в региона поискаха помощ от президента Башар Асад и явно вече я получават. Войски на Асад са навлезли в град Манбидж в Северна Сирия, в който кюрдите досега патрулираха съвместно с американски войници. Не е ясно кога точно ще завърши изтеглянето на американските войски от Сирия и кога ще започне турската офанзива срещу кюрдите. Турски медии прогнозират, че това ще стане през следващите 100 дни, а редица наблюдатели смятат, че Ердоган ще се опита да постигне военни успехи още преди местните избори през март - за да подобри шансовете на своята Партия на справедливостта и развитието (ПСР). В бъдеще Турция ще разширява влиянието си в Сирия, прогнозира наскоро една журналистка от вестник „Сабах“. Според нея Турция е единствената сила, която поддържа еднакво силни и добри отношения както със Запада, така и с Русия. Очаква се Русия, САЩ и Турция да се разберат по въпроса за Сирия. В тази връзка много издания пишат, че пред перспективата за турска военна офанзива кюрдите предпочитат по-малкото зло: сирийските войски на Асад да си възвърнат контрола над региона. Турция – окупационна сила? \"Зюддойче цайтунг\" припомня, че предвидената офанзива на Ердоган в Северна Сирия няма да е първата подобна акция в региона: през 2016 година турските въоръжени сили навлязоха в Сирия, където проведоха операцията \"Щитът на Ефрат\", а през януари т.г. турски сухопътни части проникнаха до Африн в Северна Сирия, за да се бият срещу кюрдските милиции от YPG.  Научна експертиза, поръчана от парламентарната фракция на германската Левица, определя Турция като окупационна сила в Сирия. Досега германското правителство не се е произнесло окончателно по това дали действията на Сирия в региона на Африн са допустими от гледна точка на международното право.", "date": "2018.12.28", "title": "Изоставени от САЩ, сирийските кюрдски лидери се обръщат към Русия и Асад"}
{"url": "https://www.faktor.bg/bg/articles/novini/svyat/izzeha-kartini-za-nad-4-mln-dolara-ot-doma-na-bivshata-arzhentinska-prezidentka", "text": "Аржентинската полиция иззе 31 картини от дома на сенатора и бивш президент на страната Кристина Фернандес де Киршнер в Буенос Айрес в рамките на разследването по случая за подкуп, съобщи информационният портал Infobae. Общата стойност на произведенията на изкуството е 4 млн. долара, а изземането е постановил съдия Клаудио Бонадио. Оперативните работи са продължили около два часа. През август тази година полицията проведе обиски и в трите жилища на Кристина Фернандес де Киршнер, след като горната камара на парламента на Аржентина одобри единодушно съдебния иск за претърсване на домовете на бившия държавен глава. Те бяха претърсени за доказателства за подкупи от няколко милиона долара, платени от бизнесмени в замяна на обществени поръчки за строителство по време на управлението й. Разследването по случая за подкуп стартира през ноември миналата година, след като бившата съпруга на заместник-министъра по планирането Роберто Барат призна пред полицията, че е видяла съпруга си да носи чанти с пари. Според прокуратурата тези пари са подкупи от строителни и енергийни компании. По време на претърсването в дома на политика бяха намерени преносими компютри и бележници, в които е записвал операциите си.", "date": "2018.12.28", "title": "Иззеха картини за над 4 млн. долара от дома на бившата аржентинска президентка"}
{"url": "https://www.faktor.bg/bg/articles/novini/svyat/merkel-i-makron-rusiya-da-osvobodi-plenenite-ukrainski-moryatsi-predi-praznitsite", "text": "Канцлерът на Германия Ангела Меркел и президентът на Франция Еманюел Макрон призоваха Кремъл да освободи пленените украински моряци преди празниците и да осигури свобода на корабоплаването в Керченския пролив, става ясно от  , публикувано на сайта на нерманското правителство. \"Ситуацията с правата на човека в Крим, който беше анексиран от Русия, използването на военна сила то Русия в Керченския пролив и контролът установен над Азовско море предизвиква сероозна тревога. Ние настояваме за безопасен, свободен и безпрепятствен транзит за всички кораби през керченския пролем и незабавно и безусловно освобождаване на всички незаконно задържани украински моряци. Те също трябва да имат възможността да посрещнат предстоящите празници със семесйтвата си\", се казва в изявлението.", "date": "2018.12.28", "title": "Меркел и Макрон: Русия да освободи пленените украински моряци преди празниците"}
{"url": "https://www.faktor.bg/bg/articles/novini/balgariya/vodata-poskapva-ot-1-yanuari", "text": "Комисията на енергийно и водно регулиране е приела окончателно решение за изменение на цени на ВиК услугите за 2019 г. С решението актуализираните цени влизат в сила от 1 януари 2019 г., съобщиха от КЕВР. В София цената на ВиК услугите ще поскъпне с 9,68 процента, като от 2,354 лв. от Нова година столичани ще плащат по 2,582 лв. за куб. м. с ДДС, посочиха от регулатора. Най-голямо увеличение на цената на ВиК услугите се предвижда в Бургас - 9,71 процента, където цената от 2,729 лв. за куб. метър с ДДС ще стане 2,994 лв. Във Варна ВиК услугите ще се повишат с 4,03 на сто - до 3,904 лв. за кубик. С 0,63 процента ще е повишението на ВиК услугите в Пловдив. Там потребителите от 1 януари ще плащат по 2,214 лева за куб. метър /при 2,200 лв. досега/. Увеличение на ВиК услугите ще има и в Монтана и Враца. Там обаче цената ще достигне до социално поносимия праг, който съответно е 2,967 лв. за куб. м. в Монтана и 3,171 лв. във Враца, изтъкнаха от КЕВР. Единствено в Кърджали се предвижда намаление на цените на ВиК услугите с 1,59 процента. Там цената от 2,422 лв. на кубик ще стане 2,384 лв. В края на всяка календарна година КЕВР е нормативно задължена да актуализира утвърдените с 5-годишните бизнес планове на ВиК дружествата цени на услуги за всяка следваща година. Досега Комисията е одобрила с отделни процедури бизнес плановете на общо 27 ВиК дружества в цялата страна. Съгласно нормативните изисквания, актуализацията на цените се извършва на основата на одобрената с бизнес плановете цена на услугите за 2019 г., с отчитане на размера на натрупана инфлация и прилагане на индивидуален коефициент за ефективност за всяко едно дружество, уточниха от регулатора.", "date": "2018.12.28", "title": "Водата поскъпва от 1 януари"}
{"url": "https://www.faktor.bg/bg/articles/novini/svyat/kremal-zaselva-rusnatsi-v-krim-predimno-voennosluzheshti-i-bivshi-ofitseri-ot-fss", "text": "\"За времето, през което Крим е анексиран, Кремъл е заселил там близо 1 милион руснаци\", съобщи кримският депутат Мустафа Джемилев, цитиран от УНИАН. \"В Москва имат планове за рязко \"увеличаване на населението\" в Керч и Севастопол и те дори се преизпълняват\", коментирал той. По думите на Джемилев, на първо място там биват преселвани военнослужещи, служители от Министерството на вътрешните  работи, бивши офицери от ФСС. Те получават сертификати за придобиване на жилища, като най-много се строи за заселниците в Севастопол, Симферопол и Евпатория.", "date": "2018.12.28", "title": "Кремъл заселва руснаци в Крим - предимно военнослужещи и бивши офицери от ФСС"}
{"url": "https://www.faktor.bg/bg/articles/novini/balgariya/stiga-ste-palzyali-i-hlencheli-che-publikatsiya-na-proputinski-chernodroben-metil-sazdavala-predpostavki-za-antiruski-nastroeniya", "text": "Вчера следобед, а и днес във всички български информационни издания може да срещнете заглавие, което съобщава, че представител на българското външно министерство е изразил пред руски дипломат позиция, че България е разочарована от публикация във фейсбук страницата на руското посолство, която съдържа обидни за българския народ определения и квалификации. Обидни думи като \"олигофрени\" и всякакви други, производни на тази, са срещу хора, които протестират във връзка с подхвърлената от руснаците елха, сложена пред църквата \"Света Неделя\". Всъщност това, което четем като заглавия, изисква един анализ и той не е никак приятен, защото всъщност обозначава една степен на самоунижение от българска страна и на нелепост, и неадекватност в реакциите на българската дипломация, които може би трябва да бъдат неутрализирани по някакъв начин и подобна практика да бъде преустановена. Да бъде изведен принципът,  Руснаците се подиграха с България и то по един класически начин, без дори да е необходимо да подчертаваме колко са опитни и каква натрупана практика в иронизирането на свои опоненти имат те. Подигравката идва от обстоятелството, че всъщност въпросната публикация на фейсбук страницата на руското посолство не е авторски текст на руски дипломат, а е препечатка на публикация с авторство български руски петоколонник, т.е. представител на петата руска колона - пропутински \"чернодробен метил\" - така да го нарека, който е решил да привлече внимание към себе си и наистина съумява да го направи. В този смисъл руснаците просто се превръщат в едно огледало. Те не са автори, те просто са онова огледало на българската петоколонна пропутинска сервилност, отглеждана от десетилетия, зачената още от времената на Съветския съюз и трансформираща се като българско подложничество на Русия, независимо каква идеология управлява в Кремъл. Това означава, че подобни публикации просто отразяват не толкова руска недобронамереност към България, колкото руската подигравка с нещо, което започва със стария руски израз \"Курица не птица и Болгария не за граница\", \"кокошката не е птица и България не е чужбина\", за да достигне до тази публикация на чернодробния метил, който е представител на петата руска колона в България. Това са тези  тутакси или когато и да е пред руски интереси само и само, защото имат някаква изгода от това. От тази гледна точка най-унизителното е в израза \"разочаровани сме от публикацията във фейсбук страницата на руското посолство, защото тя създава благоприятни условия за антируски настроения\". А бе, български дипломати, вие сте български дипломати. Не можете да се грижите за това, че една мерзка публикация била повод за антируски настроения. За антируските настроения да мислят руските дипломати. Българската дипломация трябва да мисли за българския интерес. След като нямахте достойнството, когато западния свят гонеше руски шпиони, да изгоните поне един, сега стига сте пълзяли и хленчели за това, че някаква публикация на руски петоколонник в България създавала предпоставки за антируски настроения. Оставете ги руснаците да мислят и да се грижат за своите настроения. Вие помислете как да се самообразовате!", "date": "2018.12.28", "title": "Стига сте пълзяли и хленчели, че публикация на пропутински \"чернодробен метил\" създавала предпоставки за антируски настроения"}
{"url": "https://www.faktor.bg/bg/articles/novini/svyat/kosovo-razshiri-obhvata-na-mitata", "text": "Косово увеличи стопроцентовите мита на търговия със сръбски стоки. Те вече важат и за всички стоки, идващи от Сърбия, включително и такива, които са собственост на световни марки, които имат базирано производство в страната. На 21 ноември Косово вече наложи 100% мита върху стоки от Сърбия и Босна и Херцеговина. Вучич проведе извънредни срещи с посланиците на Русия, Китай, САЩ, Великобритания, Франция, Германия и Италия, както и извънредно заседание на Съвета за сигурност на страната. Министър-председателят на Босна и Херцеговина Денис Звиздич заяви, че подобно решение на Косово е погрешно и унищожава Споразумението на страните от Централна Европа за свободна търговия.  Решението на Прищина веднага предизвика реакция у Белград и ръководителят на сръбската правителствена служба за Косово и Метохия Марко Джурич заяви днес, че с решението да се разширят 100%-те мита за чуждестранни компании, които имат производствени предприятия в Сърбия, Косово обявява война на големите световни марки. Джурич добави, че подобно решение показва, че косовските албанци не са искрени, когато заявяват, че искат нормализиране на отношенията и постигане на споразумение със Сърбия, а по-скоро целят точно това, за което предупреди сръбския президент Александър Вучич - допълнителна ескалация. „Прищина потъва все по-дълбоко в плаващите пясъци на своите луди решения и ако всичко това не беше жалко, щеше да е нелепо“, каза Джурич. Той подчерта, че международната общност не е реагирала навреме на стъпките на Прищина и че е наляла масло в огъня и е създала политически предпоставки за война със световни компании. „Ние сме за свободна търговия, нормални отношения и равни възможности за всички. Това, което правят те, е чиста лудост“, каза Джурич, цитиран от Плусинфо. На въпрос относно твърдението на медиите, че представители на косовските институции на среща с посланици на петте най-влиятелни страни са изразили мнението, че Сърбия трябва да сложи край на кампанията, с която от страните се изисква оттеглянето от признаването на независимостта на Косово, Джурич заяви, че именно Прищина от подписването Брюкселското споразумение с подкуп и различни нечестни методи е накарала 19 държави да признаят едностранно обявената независимост на Косово. Също днес стана ясно, че премиерът на Косово Хашим Тачи е подписал пакет от закони, с които официално се предвижда създаването на армия на страната.", "date": "2018.12.28", "title": "Косово разшири обхвата на митата"}
{"url": "https://www.faktor.bg/bg/articles/novini/svyat/na-letishte-v-london-zadarzhaha-mazh-po-podozrenie-v-podgotovka-na-atentati", "text": "Британската полиция задържа на лондонското летище Лутън 32-годишен мъж, заподозрян в подготовка на атентати, предаде БТА. \"В четвъртък, 27 декември, около 20:30 ч. местно време сътрудници на антитерористичния отдел на лондонската полиция задържаха 32-годишен мъж, пристигнал с полет на летище Лутън. Той е задържан по подозрение за подготовка на атентати \", се казва в изявлението.  Арестуваният в отведен в полицейски участък и се намира под стража. Разследването продължава. \"Задържането е свързано със Сирия, а не с нарушения, извършени на летището\", се уточнява в изявлението на Скотланд ярд.", "date": "2018.12.28", "title": "На летище в Лондон задържаха мъж по подозрение в подготовка на атентати"}
{"url": "https://www.faktor.bg/bg/articles/kultura/banksi-mozhe-da-bade-saden-za-samounishtozhilata-se-kartina", "text": "Банкси е извършил престъпление, когато неговата творба се самоунищожи на търг в Лондон, защото това стана, след като тя вече беше продадена, съобщи в. \"Дейли мейл\". Правни експерти твърдят, че той престъпно е причинил имуществена щета, когато е включил устройството, нарязващо картината \"Момиче с балон\". Купувачът плати 1,04 милион британски лири за картината. Според експерти нейната стойност може да се е увеличила заради зрелищния номер. Саломе Верел, адвокат и преподавател в Юридическия университет, каза, че художникът може да очаква на вратата му да позвъни полиция, за да го арестува, стига да бъде установена самоличността му. \"Изглежда Банкси ще продължи да се измъква от закона и да го нарушава в името на изкуството - каза Верел. - Хареса ми художествената стойност на нарязването на картината, но е интересно, че Банкси използва чужда собственост, за да внушава художествените си идеи\". \"Не мисля, че други хора биха останали ненаказани за подобно поведение\" - добави Верел. \"Момиче с балон\" е една от най-известните творби на Банкси. Нарисувана е през 2002 г. на стена в Източен Лондон. Момичето е сирийско бежанче - образ, използван често от художника. Текстът към нея е \"Винаги има надежда\". Миналата година тя беше избрана за любимата картина на британците.", "date": "2018.12.28", "title": "Банкси може да бъде съден за самоунищожилата се картина"}
{"url": "https://www.faktor.bg/bg/articles/ikonomika/biznes/harchim-s-500-mln-lv-poveche-po-praznitsite-spryamo-minalata-godina", "text": "\"Миналата година сме похарчили 1,5 млрд. лв. по празниците, а тази се очакват парите, които ще отделим, да бъдат близо 2 млрд. лв. Това изобщо не е малко, като последните дни преди Коледа и Нова година на ден се харчат по 250-300 млн. лева за подаръци за посрещане на празниците\". Това коментира финансистът Стойне Василев пред БНТ. \"Трябват ни 10 минути, за да си направим финансова равносметка на това, колко пари сме изхарчили, колко ни остават и как да разпределим наличните, за да не се стигне до тежки финансови положения. За да си спестим тревогите през януари, можем да планираме всички коледни и новогодишни празници.За хората с по-ниски доходи е още по-важно да харчат разумно по празниците. Ние така сме свикнали, че цяла година се стискаме и по празниците или на почивка сe отпускаме финансово\", каза още Василев. \"От тези 2 млрд. лв., които споменах, около 20% ще дойдат от бързи кредити, потребителски кредити и кредитни карти. Очаква се сумата от тях да е 400 млн. лв. Хората, които не могат да си позволят, прибягват до тегленето на кредити\", каза още специалистът. Стойне Василев съветва да прибягваме до бързи кредити само в краен случай. На първо място да се обърнем към приятели за заем, ако това не е възможно - да се обърнем към банкова институция. Най-добрият вариант е оувърдрафт към нашата заплата, защото той може да се погаси веднага със следващата ни заплата и да не е нужно разпределение по вноски за период от време.", "date": "2018.12.28", "title": "Харчим с 500 млн. лв. повече по празниците спрямо миналата година"}
{"url": "https://www.faktor.bg/bg/articles/obshtestvo/zakon-i-red/katastrofa-zatrudnyava-dvizhenieto-na-magistrala-trakiya", "text": "Движението при 182-ри км в посока Бургас на АМ \"Тракия\" е в активната и аварийната лента заради катастрофа, съобщава пресцентърът на агенцията \"Пътна инфраструктура\". Шофьорите да се движат с повишено внимание и съобразена скорост, като спазват указанията на \"Пътна полиция\", препоръчват от АПИ.", "date": "2018.12.28", "title": "Катастрофа затруднява движението на магистрала \"Тракия\""}
{"url": "https://www.faktor.bg/bg/articles/obshtestvo/zakon-i-red/stolichani-shte-tryabva-da-si-kupuvat-vinetki-za-severnata-skorostna-tangenta", "text": "Ако софиянци искат да използват Северната скоростна тангента през новата година, ще трябва да си купят винетки. Това стана ясно след среща между Столична община и Агенция „Пътна инфраструктура”. Пътят е свързваща артерия за транзитния трафик от автомагистралите „Хемус“, „Тракия“, „Струма“ и ГКПП „Калотина”. Казусът се появи, след като пътната отсечка попадна в границите на новата АМ „Европа”. Решението обаче не е окончателно.  Директорът на Националното ТОЛ управление в АПИ Антон Антонов обясни, че ще се търсят законова промяна, която да извади от винетната система републиканските пътища на общините. Проблемът засяга 14 софийски села. Отсрочка за закупуване на стикери няма да бъде направена, защото Пътната агенция няма технически средства да проверява кои автомобили са регистрирани на територията на София. Пътна такса обаче няма да се изисква за северната част на Околовръстния път.  „Разбрахме се северната част на Околовръстния път да не се изискват винетки. За южната, и до сега не се изискват. Търсим начин до всяко населено място на територията на Столична община да има път, по който хората да могат да пътуват, без да е необходимо да се закупуват винетки“, заяви зам.-кметът на Столична община Дончо Барбалов. От втори януари диалогът между АПИ и Столична община продължава.", "date": "2018.12.28", "title": "Столичани ще трябва да си купуват винетки за Северната скоростна тангента"}
{"url": "https://www.faktor.bg/bg/articles/obshtestvo/zakon-i-red/200-advokati-iskat-ot-glavniya-prokuror-proverka-zaradi-obiski-po-kantori", "text": "Близо 200 адвокати искат от главния прокурор проверка заради обиски по кантори. Това става ясно от писмо, под което защитниците са се подписали. То е изпратено и до председателя на Висшия адвокатски съвет, министъра на правосъдието, Висшия съдебен съвет, Омбудсмана и Съюза на юристите в България. През последните дни станахме свидетели на груби и незаконосъобразни посегателства срещу адвокатската независимост и неприкосновеността на адвокатските книжа и кореспонденция, пише в писмото, като в него се разказват действията на разследващите и обиските по канторите. От Висшия съдебен съвет адвокатите искат проверка на действията на Прокуратурата и Съда, както и да изиска съдебните актове, с който същите действия са разрешени в адвокатска кантора, за да прецени има ли нарушение на Закона и от съдиите, издали съдебните актове. Адвокатите искат от Мая Манолова да назначи също проверка. Срокът, който адвокатите дават за резултати от проверката е един месец и поставят условие, че ако това не се случи ще излязат на протест.", "date": "2018.12.28", "title": "200 адвокати искат от главния прокурор проверка заради обиски по кантори"}
{"url": "https://www.faktor.bg/bg/articles/politika/hlyab-i-pasti/skandalno-radev-i-radeva-sabirat-pari-za-balgarskata-koledaa-no-ne-sa-darili-i-stotinka-lichni-pari", "text": "Като човек, който е участвал лично и организирал благотворителни акции, за стотици хиляди лева, имам проблем с логиката и философията на \"Българската Коледа\" като официално мероприятие.  То няма много общо с истинската благотворителност в християнския дух /всички религии го правят/. Когато организирахме благотворителност, моято съпруга и аз, винаги сме давали от себе си, за да имаме право да каним други да даряват. Тогава има смисъл и имам моралното основание да призовавам други да даряват. Погледнах в списъка на дарителите - нито президентът Радев, нито неговата съпруга, а не виждам и много от администрацията на президента да са дарили ЛИЧНИ средства. Без личния елемент,  Като в класическата ни поговорка - с чужда пита помен. Дано греша - вижте и вие в  . Дано намерите Румен Радев и Десислава Радева? Защото много ми се иска този път да съм сгрешил и да поднеса извинения за черногледството. Благотворителността на държавните мъже е къса дреха, под която   Кой от тях е известен с личната си благотворителност? Кой от толерираните от властта олигарси? Иначе тези два милиона лева със сигурност ще отидат при добри хора, за важни нужди. Но истинската мисия на държавници е да направят така, че да няма \"дупки\" в държавата, които благотворителността трябва да попълва. Не, със сигурност това не е моята благотворителност, тази която изисква не само лично участие, но и дискретност и съпреживяване. Иначе е поредната илюзия, подмяна на ценности. Съжалявам, че развалям представата - но ми идва в много. Помня на един благотворителен търг се наложи да купувам с неголемите си лични средства няколко картини, защото нямаше интерес. Така и не станах милионер или много заможен, но съхраних усета и нуждата от истинност. Не искам кампанията или идеята да паднат, нито обезкуражавам хората да даряват - настоявам да няма \"пътници\" в инициативата - да започнем с това   Това с егидата звучи кухо. Тези два милиона, в сравнение със средствата, които държавата заделя за медицина и социални нжуди, са \"прашинка\". Достатъчно е да управляват добре и да не крадат, за да се произведе многократно по-голям ефект.  А вие продължавайте да дарявате, да забелязвате болката и несправедливостта, без да ви организират \"от горе\", скромно и тихо, както го правят много хора. Това е моята мяра за човека в нас.", "date": "2018.12.28", "title": "Скандално! Радеви събират пари за „Българската Коледа\", но не са дарили и стотинка"}
{"url": "https://www.faktor.bg/bg/articles/novini/balgariya/-mond-publikuva-obshirna-statiya-za-za-prodazhbata-na-balgarski-pasporti-u-nas", "text": "Френският всекидневник \"Монд\" публикува обширна статия за продажбата на български паспорти у нас. \"Около 115 000 души са се възползвали от натурализация за десетина години и са получили български паспорти. Между 150 и 200 заявления са подавани всеки ден от чужденци. Те са плащали между 500 и 1500 евро за разглеждане на техните документи\", пише изданието и подрбно описва показанията в Брюксел на бившия ръководил на Дирекцията за гражданство в Министерството на правосъдието Катя Матева. \"Матева лично е спряла няколко хиляди заявления. Тя е блокирала натурализациите, когато е открила, че около 60 чуждестранни престъпници са се възползвали от обикновена декларация, за „принадлежност“ към България. Тези удостоверения се търсят от македонци, молдовци, украинци или албанци. Те може да се получат срещу няколко стотин или няколко хиляди евро\", пише още френското издание. \"Монд\" припомня и скандала от преди няколко месеца когато в САЩ бяха задържани етнически албанци с български паспорти заподозрени в терористична дейност. Вестникът обръща внимание и на друг международен скандал свързан с трафика на български паспорти -задържането през октомври 2017 г. в Гърция на двамата бивши ръководители на македонските спецслужби Горан Груевски и Никола Бошковски. Те се издирват в Република Македония за незаконно подслушване. Двамата бяха задържани на летището в Солун след близо три месечно бягство от македонското правосъдие. Те се опитаха да напуснат Гърция с български паспорти с фалшиви имена.  Изданието съобщава и за ареста на директора на Държавната агенция за българите в чужбина Петър Харалампиев, който е разследван за участие в организирана престъпна група. \"Монд\" припомня, че в сейфа на главния секретар на агенцията са открити 265 000 евро в брой. \"Монд\" обръща внимание и на публикацията в специализирания брюкселски сайт Euractiv, според която министър от правителството на Борисов е замесен в трафика.", "date": "2018.12.28", "title": "\"Монд\" публикува обширна статия за продажбата на български паспорти у нас"}
{"url": "https://www.faktor.bg/bg/articles/novini/balgariya/iznesoha-opasniya-trihloretan-ot-zavod-polimeri", "text": "Цялото количество трихлоретан е вече транспортирано от територията на бившия завод „Полимери“ в Девня и няма опасност за околната среда, съобщи областният управител на Варна Стоян Пасев, предава БНР.  Той обясни и в какво ще се превърне бившият завод, след като опасното вещество вече е изнесено. „Има две инвестиционни намерения, от които по-голямото е да се произвежда метал от скрап. Не е опасен за околната среда. Плюсът при тях е, че теренът е със сменено предназначение, тоест няма да имат никакви проблеми за комплексно разрешително. Може би чисто времево, до шест месеца ще започнат инвестициите“, каза Стоян Пасев. Операцията по преместването на веществото бе предприета след няколко регистрирани случая на изтичане на трихлоретан, заради което в общината бе обявявано частично бедствено положение.", "date": "2018.12.28", "title": "Изнесоха опасния трихлоретан от завод \"Полимери\""}
{"url": "https://www.faktor.bg/bg/articles/novini/balgariya/rumen-radev-udostoi-balgarski-voennosluzheshti-s-visshe-ofitsersko-zvanie", "text": "Държавният глава и върховен главнокомандващ на Въоръжените сили Румен Радев удостои български военнослужещи с висше офицерско звание. Със свой указ президентът назначи полковник Здравко Пехливанов на длъжността заместник-директор на дирекция \"Операции и планиране\" в Международния военен секретариат на НАТО в Брюксел, Кралство Белгия, считано от 1 януари 2019 г. Държавният глава го удостои с висше офицерско звание бригаден генерал. Президентът назначи полковник Стайко Прокопиев на длъжността директор на дирекция \"Стратегическо планиране\" на Министерството на отбраната, считано от 1 януари 2019 г., и го удостои с висше офицерско звание \"бригаден генерал\". С друг свой указ държавният глава освобождава бригаден генерал Красимир Кънев от длъжността директор на дирекция \"Стратегическо планиране\" в МО, назначава го на длъжността директор на Щаба на отбраната, считано от 1 януари 2019 г., и го удостоява с висше офицерско звание генерал-майор. Румен Радев им пожела да продължават да работят все така отговорно за развитието на въоръжените ни сили, за разширяване на спектъра от техни способности и за издигане на авторитета им. От името на новопроизведените висши офицери генерал-майор Красимир Кънев отбеляза, че предизвикателствата са много. Ще отдадем силите и сърцата си за подпомагане на държавното и политическото ръководство на МО при вземане на правилните решения за Република България, декларира той.", "date": "2018.12.28", "title": "Румен Радев удостои български военнослужещи с висше офицерско звание"}
{"url": "https://www.faktor.bg/bg/articles/novini/balgariya/kevr-reshi-prirodniyat-gaz-poskapva-s-3-5-ot-1-yanuari-2019-g", "text": "Комисията за енергийно и водно регулиране прие решение във връзка с подаденото от „Булгаргаз” ЕАД заявление за утвърждаване на цена за I-то тримесечие на 2019 г., по която общественият доставчик продава природен газ на крайните снабдители на природен газ и на клиенти, присъединени към газопреносната мрежа. Това съобщиха от пресцентъра на КЕВР. Утвърдената от Комисията цена на природния газ за първото тримесечие е в размер на 44,80 лв./MWh лв. (без акциз и ДДС). Тя е с 3,51 % по-висока от цената за ІV-то тримесечие на 2018 г. В утвърдената цена на природния газ от 44,80 лв./MWh лв. (без акциз и ДДС) са включени компонента „цена на природния газ на входа на газопреносните мрежи“ в размер на 44,08 лв./MWh, компонента за дейността „обществена доставка“ по чл. 17, ал. 6 от НРЦПГ в размер на 0,59 лв./MWh и компонента за компенсиране на разходи, произтичащи от наложени задължения към обществото по чл. 11а, ал. 2 от НРЦПГ от 0,13 лв./MWh, покриваща разходите на \"Булгаргаз\" ЕАД за съхранение на количества в газохранилището Чирен в изпълнение на задължения по Плана за действие при извънредни ситуации, съгласно Регламент на ЕС № 994/2010. В цената на природния газ не са включени цени за достъп и пренос през газопреносната мрежа и клиентите следва да ги заплащат на крайните снабдители по реда на Методиката за определяне на цени за достъп и пренос на природен газ през газопреносните мрежи, собственост на \"Булгартрансгаз\" ЕАД. Компонентата „цена на природния газ на входа на газопреносните мрежи“ се образува от обществения доставчик като среднопретеглена стойност при отчитане на последно заявените прогнозни количества природен газ от внос за вътрешния пазар, от местни добивни предприятия и от запаси природен газ с цел продажба през следващия период, условията по договорите за доставка и за достъп и пренос на природен газ до българската граница и осреднен валутен курс на Българската народна банка на лева спрямо чуждестранната валута, в която се заплаща внасяният в страната природен газ за период от четиридесет и пет дни, предхождащи месеца на внасяне на предложението за утвърждаване на цени и при отчитане движението на цената на петрола и на алтернативните на природния газ горива на световните пазари за последните 9 месеца. В правомощията на КЕВР е да установи единствено дали заявлението на обществения доставчик \"Булгаргаз\" ЕАД отговаря на изискванията на Наредба № 2 за определяне цените на природния газ и на договора за доставка между \"Булгаргаз\" ЕАД и ООО \"Газпром Експорт\". Независимо от повишението с 3,51%, реалното увеличение за битовите и за стопанските клиенти, ползващи природен газ, ще бъде под 2%, тъй като цените за достъп, пренос, разпределение и снабдяване, не се променят. Промяната на цената на природния газ няма да се отрази на цените на топлинната енергия. Без промяна остават и цените на електрическата енергия за битовите и небитовите потребители на регулиран пазар.  Решението на КЕВР за утвърждаване на цената на природния газ за І-то тримесечие на 2019 г. е публикувано на интернет страницата на регулатора.", "date": "2018.12.28", "title": "КЕВР реши: Природният газ поскъпва с 3,5% от 1 януари 2019 г."}
{"url": "https://www.faktor.bg/bg/articles/za-da-ne-zhiveem-v-lazha-mladite-tryabva-da-poznavat-tapoto-propilyano-vreme-na-nrb", "text": "По-младите не познават онова тъпо, скучно, лъжливо и пропиляно време от \"зрялата\" НРБ, когато времето сякаш бе спряло. И каква всъщност бе НРБ? Днешна България трябва да знае това, за да не продължава да живее в лъжа. Един млад човек, на когото наскоро показвах прочутата снимка с Тодор Живков, охраняван от тогавашния си бодигард Бойко Борисов, объркано зададе шокиращия въпрос: „А кой е този до Борисов?\"                                                                         През настъпващата 2019 година се навършват три десетилетия от земетръсните промени в тогавашния съветски лагер, включително и в България. За десетилетията на така наречения „социализъм\" и за самите промени вече са изписани безчет книги, а личните спомени и историческите интерпретации покриват целия спектър от „Осанна!\" до „Разпни го!\" И въпреки това постсоциалистическите поколения тънат в масово незнание за онези времена, задоволяват се с черно-бели клишета, пък и всъщност не се интересуват много от въпросното минало. А трябва ли да се интересуват? – питам се често. И каква е ползата от познаването на историята? И се сещам за Оруеловото „Който контролира миналото, контролира бъдещето\". Дали наистина трябва да имат сетива за онова тъпо, скучно, лъжливо, пропиляно време в „зрялата фаза\" на НРБ? Не знам…                                                                         В навечерието на 2019 аз лично си спомням какво беше усещането да живееш в НРБ преди 30 и повече години. Усещането за някаква тиха меланхолия в едно спряло време. Усещането, че живееш в периферията, дори отвъд нея - и съответно копнееш по онзи голям и вълнуващ свят, вратите към който са ти заключени. Усещането, че нищо не се случва – както в онзи малък град от естрадната песен. Усещането, че всъщност живееш именно в една сладникава естрадна песен по текст на Недялко Йорданов или Миряна Башева, където Поморие е на 30 километра от Бургас, а булевард „Руски\" е по-вълнуващ от Шанз-Елизе. Усещането за спарения и застоял въздух в читалищния салон с прашните портрети на Левски, Ботев и Вазов, за лющещата се жълтеникава мазилка и за тримата старци, седнали на припек отпред.                                                                        А ето и една съвсем различна гледна точка за случилото се преди трийсетина години. В книгата си „Хомо деус\" нашумелият израелски историк Юнал Харари описва по отрезвяващ начин „революцията\" в Румъния. В това описание мнозина сигурно ще разпознаят и България: „Когато се изплъзва от ръцете на непохватния организатор на балкона, властта обаче не преминава в ръцете на масите на площада. Тълпата е многобройна и ентусиазирана, но не знае как да се организира. Затова (…) властта преминава в ръцете на малка група политически играчи (…) Партийни функционери от среден ранг (…) се превъплъщават в демократични политици, тръбят по всички микрофони, че те са ръководителите на революцията, а после използват дългия си опит и мрежата от свои приближени, за да поставят под контрол страната и да заграбят ресурсите ѝ. Демократична Румъния бързо приватизира активите и ги разпродава на безценица на бившите комунисти, които единствени разбират какво се случва (…) Правителствени компании, които са контролирали националната инфраструктура и природните ресурси, се продават на бивши комунистически функционери на разпродажни цени (…) Новият румънски елит, който контролира страната до ден-днешен, е съставен предимно от бивши комунисти и техните семейства. И така: Каква беше НРБ? Какво се случи преди 30-ина години? Какъв свят наследиха днешните българи от предишните поколения? Лесни отговори няма. Не удовлетворяват нито опростената перспектива на иначе забележителния автор Юнал Харари, нито оперетните въздишки по светлото минало на бузлуджанските пилигрими, нито болезнените напъни на едно ново поколение патриоти, което се мъчи да запълни историческата и морална дупка в България с героични легенди, с измишльотини и кумири. Днешна България има нужда от онова, което германците наричат с доста уродливата дума „Vergangenheitsbewältigung\", тоест – да седне и да се замисли за миналото си, да се вглъби, да го огледа критично, да го обсъди със старите и с младите, със съседите и с великите сили, а накрая някак да го надмогне. Защото иначе ще продължи да живее в лъжа за себе си.", "date": "2018.12.28", "title": "За да не живеем в лъжа, младите трябва да познават тъпото пропиляно време в НРБ"}
{"url": "https://www.faktor.bg/bg/articles/novini/balgariya/v-ns-napraviha-ravnosmetka-za-godina-sa-prieti-284-zakona-i-resheniya-ministrite-sa-otgovorili-na-375-vaprosa", "text": "През 2018 г. Народното събрание е приело 146 закона и 138 решения. Това сочи справка, подготвена от парламентарния пресцентър и дирекция „Пленарни заседания, парламентарен контрол и финални текстове” на Народното събрание. От 1 януари до 21 декември 2018 г. в Народното събрание са постъпили 177 законопроекта, като 91 от тях са внесени от народни представители. Предложените проекти за решения са 161, от които 134 са на депутати. През годината 44-ото Народно събрание е провело 131 пленарни заседания, седем от които извънредни. През петата си сесия 44-тото Народно събрание е приело 55 закона и 59 решения. Парламентът е имал 45 редовни и 3 извънредни пленарни заседания. За периода от 1 септември до 21 декември 2018 г. в парламента са внесени 54 законопроекта, като 22 от тях са на народни представители. Постъпили са 44 проекта за решения, от тях 37 са от депутати. Сред приетите от Народното събрание нови закони са: Закон за хората с увреждания, Закон за личната помощ, Закон за предприятията на социалната и солидарна икономика, Закон за киберсигурност, Закон за физическото възпитание и спорта, Закон за държавния бюджет на Република България за 2019 г. и др. Парламентът е гласувал промени в Административнопроцесуалния кодекс, в Закона за пътищата, в Закона за устройство на територията, в Закона за държавната собственост, в Закона за семейни помощи за деца и др. Използваното време за осъществяване на контролната функция на парламента през петата сесия на 44-тото Народно събрание е 39 часа и 45 минути. Парламентарен контрол е провеждан в 15 пленарни заседания. В Народното събрание от 1 септември до 21 декември 2018 г. са постъпили 440 въпроса и 18 питания. В този период е имало изслушване на министъра на енергетиката Теменужка Петкова за предоставяне на информация във връзка с Процедурата по избор на стратегически инвеститор/и за изграждането на АЕЦ „Белене“ и възможности за структуриране на проекта. На извънредно заседание на 21 август 2018 г. Народното събрание е изслушало министър-председателя Бойко Борисов за сигурността на електронните бази данни, съхранявани от Агенцията по вписванията и Министерството на правосъдието. По време на петата сесия на 44-ото Народно събрание беше отхвърлен и един вот на недоверие към Министерския съвет за провал в областта на здравеопазването. Членовете на правителството са отговорили на 375 въпроса и 10 питания. На най-много въпроси и питания са отговорили министърът на земеделието, храните и горите Румен Порожанов – 68, министърът на регионалното развитие и благоустройството Петя Аврамова – 67, министърът на околната среда и водите Нено Димов – 34, министърът на вътрешните работи Младен Маринов – 32, министърът на здравеопазването Кирил Ананиев – 30, вицепремиерът по обществения ред и сигурността и министър на отбраната Красимир Каракачанов – 22, министърът на образованието и науката Красимир Вълчев – 19, министърът на културата Боил Банов – 16, министърът на финансите Владислав Горанов – 15, министърът на труда и социалната политика Бисер Петков – 13, министърът на икономиката Емил Караниколов - 13 и т.н. Най-много въпроси и питания са отправили народните представители Георги Стоилов – 41, Иван Димов Иванов – 35, Николай Цонков – 34, Георги Гьоков – 31, Любомир Бонев – 31, Светла Бъчварова – 23, Надя Клисурска-Жекова – 18, Пенчо Милков – 16, Георги Йорданов – 15, Кристиан Вигенин – 13, Иван Валентинов Иванов – 12 и т.н. От ПГ „БСП за България” са внесли най-много въпроси и питания - 354 въпроса и 15 питания. От ПГ на ПП ГЕРБ са отправили 42 въпроса и 2 питания, от ПГ „Обединени патриоти” - 15 въпроса, от ПГ на ДПС - 12 въпроса и едно питане и от ПГ на ПП ВОЛЯ – 6 въпроса.", "date": "2018.12.28", "title": "В НС направиха равносметка: За година са приети 284 закона и решения, министрите са отговорили на 375 въпроса"}
{"url": "https://www.faktor.bg/bg/articles/novini/svyat/novi-pravila-za-rabota-na-shengenskata-informatsionna-sistema-vavezhda-es-ot-dnes", "text": "От днес в ЕС влизат в сила нови правила за работата на Шенгенската информационна система, съобщи Европейската комисия. Промените предвиждат държавите от ЕС да въвеждат задължително в системата данни за извършителите на престъпления, свързани с тероризъм. До края на 2019 г. ще бъде въведено задължението държавите да съобщават на Европол, когато системата е засякла терористи. В следващите три години в Шенгенската система постепенно ще започне подаването на данни за престъпления, чиито извършители са неизвестни. Ще бъдат въвеждани решенията на държавите от ЕС за прогонването на чужденци без право на законен престой. Държавите ще бъдат задължени да подават към системата данни за граждани на държави извън ЕС, на които е било забранено да влизат в Шенгенското пространство. ЕК отбелязва, че с промените ще бъдат запълнени празнотите при проследяването и предотвратяването на дейността на престъпниците. Уточнява се, че миналата година в Шенгенската система европейските служби за сигурност са извършили над пет милиарда проверки, пише БТА.", "date": "2018.12.28", "title": "Нови правила за работа на Шенгенската информационна система въвежда ЕС от днес"}
{"url": "https://www.faktor.bg/bg/articles/novini/balgariya/izbirame-evrodeputati-prez-golyamata-mayska-vakantsiya-partiite-pritesneni-za-aktivnostta", "text": "В последния ден от дългия празничен майски уикенд - 24 - 26 май са изборите за Европейски парламент през 2019-та година. Всички членове на ЕС гласуватн за своите депутати в седмицата - 20-26 май, но у нас вотът ще е традиционно в неделя. Това притеснява партиите, които смятат, че активността за вота няма да е голяма. По традиция българите нямат голям интерес към гласуването за Европарламент, а сега то съвпада и с празничните дни. В края на май много наши сънародници пътуват в страната и чужбина. Точно през пет месеца ще са двата вота догодина. След този за Европейски парламент следва местният вот. Макар датата да не е уточнена официално, активно се говори за последната неделя на октомври - или 27-ми. Така вторият тур ще е  на 3 ноември. Според сроковете в действащия изборен кодекс президентът Румен Радев трябва да издаде указ и да назначи нов състав на ЦИК най-късно до края на март. Всяка партия в НС и ЕП има право да излъчи свои представители.", "date": "2018.12.28", "title": "Избираме евродепутати през голямата майска ваканция, партиите притеснени за активността"}
{"url": "https://www.faktor.bg/bg/articles/novini/svyat/desetki-aresti-na-dzhihadisti-v-turtsiya", "text": "Турските власти задържаха десетки заподозрени за предполагаеми връзки с „Ислямска държава“ (ИДИЛ) при операции в Анкара и провинция Сансун. В столицата са били арестувани 52 души, след като от градската прокуратура бяха издадени 64 заповеди за арест. Продължават действията по издирването на тези 12 души, които не са били открити при първоначалните действия. По време на операцията полицаи са открили оръжия и муниции в домовете на заподозрени в Анкара, съобщава Анадолската агенция. В северната провинция Самсун са били задържани 10 иракчани, също подозирани за връзки с ИДИЛ. Турските власти редовно извършват такива операции, включително в столицата на страната. През юни, само няколко дни преди парламентарните избори, бяха арестувани 14 предполагаеми членове на ИД, подготвяли извършване на атентати в изборния ден.", "date": "2018.12.28", "title": "Десетки арести на джихадисти в Турция"}
{"url": "https://www.faktor.bg/bg/articles/novini/svyat/118-423-migranti-sa-doshli-v-evropa-ot-afrika-2241-sa-zaginali-po-patya", "text": "От началото на годината в Средиземно море са загинали общо 2241 мигранти, съобщи Испанската комисия за подпомагане на бежанци(CEAR), която е организация с идеална цел. В изявление CEAR заяви, че броят на незаконните мигранти, които са починали в Средиземно море, е много висок през 2018 г., въпреки намалението в сравнение с предходните години.  Броят на незаконните мигранти, загинали по маршрута за Европа, е 3319 през 2017 г., 5 096 през 2016 г. и 3 771 през 2015 г.  Също така през 2018 г. общо 118 423 души са пристигнали в Европа от Африка по море. Това число е 172 301 през 2017 г., 362 753 през 2016 г. и над 1 милион през 2015 г. Междувременно през 2018 г. Испания се превърна в основен път към Европа за незаконни мигранти от Африка. Почти 56 480 души са пристигнали на бреговете на Испания, а 769 незаконни мигранти са починали по същия маршрут от началото на годината.  Проблемът с незаконните мигранти не може да бъде решен с двустранни споразумения, защото един затворен маршрут ще бъде заменен от друг, се казва в доклада. CEAR призова европейските политици да сложат край на \"беседите за страха и омразата\".", "date": "2018.12.28", "title": "118 423 мигранти са дошли в Европа от Африка, 2241 са загинали по пътя"}
{"url": "https://www.faktor.bg/bg/articles/novini/svyat/poluchi-li-putin-futuristichen-podarak-za-nova-godina", "text": "Новата руска ракетна система „Авангард“ подхранва надпреварата в развитието на свръхзвукови оръжия, която така или иначе се намира в правен вакуум. Швейцарското издание Die Neue Zeurcher Zetung публикува статия, в която поставя под съмнение истинността на данните, представени от официална Москва за системата, и припомня, че все пак Русия е само един от играчите в надпреварата за хиперзвуковите оръжия. Когато става въпрос за нови оръжейни системи, Владимир Путин, иначе винаги сдържан и дори хладен, бързо омеква. Прекрасен подарък за Нова година е новата бойна система „Авангард“, която руската армия е изпитала успешно в сряда. Ракетната система е голяма победа за Русия и гаранция за сигурността й за десетилетия напред, увери лидерът на Кремъл. Системата, която може да бъде оборудвана и с ядрени оръжия, е толкова бърза, че никоя отбранителна система в света не може да я прихване, обяви Путин в най-модерния команден център на Министерството на отбраната в Москва. Това незабавно добавиха държавни медии и експерти: сега Русия изпреварва конкурентите си в областта на свръхзвуковите оръжия. Но подаръкът, опакован с медийно внимание, остава някак съмнителен. Според руското министерство на отбраната „Авангард“ е тестван в орбита от база в Урал. Обявно бе, че бойната глава се е отделила и след това отново е навлязла в атмосферата. Според Министерството на отбраната тя се е движила със скорост, 27 пъти по-бърза от тази на звука, преди да порази целята си си в Далечния изток на Русия – на 6 000 мили от началната й точка.  Дали обаче трябва да се доверяваме? Независимите наблюдатели, потвърдили твърденията, със сигурност не са били там, за да наблюдават какво се случва със системата; почти цялата налична информация идва от официални източници. В допълнение, властите пуснаха само кратък видеоклип, който не показва никакви подробности за бойната глава. Подобни изображения бяха показани по-рано тази година. Също така, тестът от 26 декември очевидно не е първият: според съобщения в медиите от 2015 г. са в ход опити, които са били частично успешни. Досега компютърните анимации за „Авангард“ са показали, че при повторно влизане в атмосферата тя се разпада на части, които са добре управляеми и не може да бъдат засечени от спътникови системи. Когато през март Путин представи „Авангард“ като едно от шестте футуристични, хиперзвукови оръжия, компютърните изображения предизвикаха известна подигравка сред публиката. Международните експерти не се съмняват, че Русия работи по разработването на свръхзвукови оръжия. Не е ясно докъде е стигнала в начинанието. И все пак Русия е само един от играчите в ускоряваща се надпревара в развитието на хиперзвуковите оръжия. Китай изпробва редица системи, включително и такива, които работят аналогично на „Авангард“. Пентагонът също наскоро ускори темпото. През април тогавашният министър на отбраната Джеймс Матис заяви, че развитието на хиперзвуковото оръжие е основен приоритет на страната. Армията, Военновъздушните сили и Военноморските сили сега разработват свръхзвукови ракетни системи заедно, които трябва да започнат да влязат на въоръжение до 2021 година.", "date": "2018.12.28", "title": "Получи ли Путин футуристичен подарък за Нова година?"}
{"url": "https://www.faktor.bg/bg/articles/novini/svyat/mishel-obama-izprevari-opra-uinfri-i-hilari-klintan-po-doverie-v-sasht", "text": "Бившата първа дама на Съединените щати Хилари Клинтън беше изместена от друга бивша първа дама - Мишел Обама, като жената, на която американците се възхищават най-много, според ново проучване. 15% процента от всички американци, участвали в годишното допитване, са заявили, че Мишел Обама е жената, достойна най-много за пример. На второ място с 5% е телевизионната водеща Опра Уинфри, следвана от Хилари Клинтън и настоящата първа дама Мелания Тръмп с 4 на сто. Така Мишел Обама измества от първата позиция Клинтън, която 22 пъти, включително предишните 17 години, е била жената, будеща най-голямо възхищение сред американците. Според същото проучване бившият президент Барак Обама за 11-та поредна година е мъжът, на когото американците се възхищават най-много. Доналд Тръмп е втори.", "date": "2018.12.28", "title": "Мишел Обама изпревари Опра Уинфри и Хилари Клинтън в престижна класация"}
{"url": "https://www.faktor.bg/bg/articles/novini/svyat/marokanskata-bregova-ohrana-spasi-nad-360-nelegalni-migranti-v-sredizemno-more", "text": "Подразделения на бреговата охрана на Мароко, патрулиращи по средиземноморското крайбрежие, спасиха вчера 367 нелегални мигранти. Това предаде агенция Магреб араб прес, като се позова на свои източници, предаде ТАСС. Мнозинството от спасените са мигранти от субсахарска Африка, които възнамерявали да се доберат до Европа с лодки. Сред мигрантите, на които моряците от мароканските кораби оказали помощ, имало жени и деца, отбелязват източниците. Лодките, с които се опитали да стигнат европейския бряг, били в лошо състояние. \"Всички спасени мигранти са транспортирани от Кралския морски флот на Мароко невредими до най-близките марокански пристанища\", се казва в съобщението на МАП. Мароко, което е отделено от Европа от Гибралтарския проток, вече много години е транзитна страна за нелегалните мигранти, опитващи се да се прехвърлят от страните от Северна и тропическа Африка към ЕС. По мнение на мароканските власти активността на престъпните мрежи, занимаващи се с превоз на нелегални мигранти от кралството към ЕС, през 2018 г. съществено е нараснала. Потокът е насочен главно към Испания.     Подразделенията на Кралския морски флот на Мароко носят усилено дежурство, за да възпрепятстват прехвърлянето в Европа на нелегални мигранти, а също така им оказват и помощ, ако това се налага от ситуацията.", "date": "2018.12.28", "title": "Мароканската брегова охрана спаси над 360 нелегални мигранти в Средиземно море"}
{"url": "https://www.faktor.bg/bg/articles/novini/balgariya/vliza-v-obrashtenie-novata-banknota-ot-100-lv", "text": "Новата банкнота от 100 лв. от днес е в обращение. Визуално тя почти не се различава, но е по-защитена, обясниха от БНБ. Общият дизайн и основните елементи се запазват без съществени изменения, столевката отново е зелена и с лика на Алеко Константинов, но има въведени нови защитни елементи.  Банкнотата има холограмна лента с шахматен ефект и промяна на цвета от зелено към синьо. За незрящите пък има допълнителни релефни линии. От новите банкноти вече са отпечатани 8 милиона броя. Старите столевки ще се подменят поетапно, след като се изхабят.", "date": "2018.12.28", "title": "Влиза в обращение новата банкнота от 100 лв."}
{"url": "https://www.faktor.bg/bg/articles/novini/balgariya/rodolyubivi-balgari-spasiha-pametnika-na-benkovski-v-koprivshtitsa", "text": "Стотици българи се отзоваха на призива за спасяването на паметника на Георги Бенковски в Копривщица. Монументът се руши, а парите за укрепването му не са малко. Преди 3 месеца стана ясно, че един от символите на Копривщица паметникът на Георги Бенковски – не само се руши, но е и опасен за хората, решили да се поклонят пред него. „Всичко се разпада. Паметникът е опасен, защото се посещава от много хора”, каза Генчо Герданов, кмет на Копривщица. Скулптурата на Георги Бенковски е издигната над Копривщица по случай 100 години от обявяването на Априлското въстание. Заради обилните валежи през  пролетта на 1976 г., строителите не успяват да осъществят първоначалния замисъл – отделните части да бъдат свързани със скоби, налети с олово. Вместо разтопен метал – наливат смола. Затова 40 години по-късно – паметникът е опасен. „Проектът е на архитект Петко Татаров, а скулпторът е Христо Танев, който преди 2 години алармира, че паметникът се нуждае от спешна реставрация. Това наистина е така, тъй като за 42 години вече паметникът не е реставриран нито веднъж”, посочи Кунка Неделева , „Дирекция на музеите”, гр. Копривщица. За спешното укрепване и реставрация на паметника стартира дарителска кампания. В началото на октомври кметът на Копривщица Генчо Герданив призна пред bTV, че сумата, с която разполагат не е достатъчна. 3 месеца по-късно сумата е събрана с помощта на много родолюбиви българи. Още в началото на 2019 г. ще започне работата по спасяването на паметника на Георги Бенковски. Към момента са събрани близо 70 хил. лв.", "date": "2018.12.28", "title": "Родолюбиви българи спасиха паметника на Бенковски в Копривщица"}
{"url": "https://www.faktor.bg/bg/articles/novini/svyat/zimna-burya-otmeni-hilyadi-poleti-v-sasht", "text": "Зимна буря причини отлагането или отмяната на хиляди полети в Съединените щати. Стихията доведе и до раняването на пътник и член на екипажа на пътнически самолет над района на Далас. В някои щати е натрупала снежна покривка от 30 см.   Части от американския Среден Запад и Югоизток бяха обхванати от обилни снеговалежи, като студеният фронт ще се придвижи и към централната част на страната през уикенда.   Пасажер и стюард са получили наранявания в коляното и гърба, след като полет на авиокомпанията „Американ Еърлайнс“ е попаднал в зона на турбуленция над летище Далас-Форт Уърт. Самолетът Бомбардие СиАрДжей-900, който е летял от Мексико със 75 пътници и 4 членове на екипажа, е бил отклонен към Остин, Тексас. Той се е приземил безопасно и пострадалите хора са били отведени в болница.   Националната метеорологична служба е издала предупреждения за виелици и снегонавявания за части на Канзас, Небраска, Северна Дакота, Южна Дакота и Минесота.   Бурята доведе до отмяната на над 1000 полета и отлагането на други 4200. Най-засегнато е международното летище Далас-Форт Уърт, където са анулирани почти 400 полета. В някои райони на Луизиана и Тексас е било наблюдавано торнадо.", "date": "2018.12.28", "title": "Зимна буря отмени хиляди полети в САЩ"}
{"url": "https://www.faktor.bg/bg/articles/novini/balgariya/tsvetanov-pred-gerb-bansko-stoim-tvardo-zad-kmeta-georgi-ikonomov", "text": "\"Ръководството на ГЕРБ стои твърдо зад кмета на Банско Георги Икономов. Сигурен съм, че структурата на партията в Банско ще продължи да бъде една от първите в страната и ще спечели отличен резултат на местния и европейския вот догодина\". Това заяви пред над 200 представители на ГЕРБ-Банско председателят на ПГ на ГЕРБ и зам.-председател на партията Цветан Цветанов по време на празнична вечер, с която заедно изпратиха изключително успешната 2018 година, съобщиха от пресцентъра на ГЕРБ.  \"Вярвам, че разумът ще надделее и проблемите в ски зона Банско ще бъдат решени, защото това е в интерес не само на любителите на зимните спортове, но и на децата, които трябва да имат пълноценен достъп до природата\", посочи Цветанов пред актива на партията в Банско. Той изрази удовлетвореността си от най-новата придобивка на града - детска градина за близо 100 деца.  Кметът на Банско Георги Икономов благодари на Цветанов и на премиера Бойко Борисов за подкрепата през годините и за всичките проекти, които бяха реализирани на територията на общината. По думите му средствата, които получава общината от правителството, допринасят както за подобряването на средата за живот, така и за развитието на туризма. \"Изпращаме изключително успешна 2018 година и за нас е голяма чест да го направим с един голям приятел на Банско - Цветан Цветанов\", заяви Икономов и припомни, че общинската организация на ГЕРБ в Банско до този момент все още няма загубени избори.", "date": "2018.12.28", "title": "Цветанов пред ГЕРБ-Банско: Стоим твърдо зад кмета Георги Икономов"}
{"url": "https://www.faktor.bg/bg/articles/novini/svyat/the-daily-express-britantsite-ne-sa-nay-golemite-skeptitsi-v-evrosayuza", "text": "Най-евроскептичната страна в ЕС е съставена от антиевропейски настроени групи от целия политически спектър, пише The Daily Express. Това е Чешката република, по думите на експерта по въпросите на ЕС Петрж Краточвил. В разговор с редакцията на изданието чешкият автор твърди, че политическата класа в страната обхваща всички евроскептични потоци, които могат да се открият и в Евросъюза, а чешкият електорат е „много по-евроскептичен от британския“. „Ситуацията при нас е уникална“, твърди той.  “Примерът на чешкия президент Земан е модел на социалдемократ, формално погледнато, който се смята за популист, който обаче не е сред критиците на ЕС, чиито глас се чува най-често и най-силно. “Той например обича да повтаря, че е за европейска федерация, но в същото време е много критично настроен по въпросите на миграцията. Десните евроскептици в Чехия са много близки до британските консерватори.“  През миналия месец чешките лидери се присъединиха към все по-увеличаващия се списък от правителства в ЕС, които не подкрепиха Пакта на ООН за миграцията. По този повод вицепремиерът на страната Ричард Брабец заяви, че „Чешката република от дълго време се придържа към принципа за разделяне на законната от незаконната миграция“.Според него окончателният му текст неотразява тези възгледи.", "date": "2018.12.28", "title": "The Daily Express: Британците не са най-големите скептици в Евросъюза"}
{"url": "https://www.faktor.bg/bg/articles/novini/balgariya/naglost-vmesto-da-se-izvini-za-oligofreni-ruskoto-posolstvo-ni-pouchava-za-svobodata-na-slovoto", "text": "Руското посолство продължава да се подиграва със страната ни. Вместо дипломатите на Кремъл да потърсят начин да се извинят за коледния \"подарък\", който ни спретнаха, \"братушките\" продължават да ни се подиграват. Руската мисия вече дори заговори за свободно изразяване на мнение.   Припомняме, че страницата във Фейсбук на Руското посолство у нас беше публикуван коментар, в който се казва, че \"По-големи олигофрени и малоумници от платените жълтопаветни русофоби няма\". Тя действително се поддържа от дипломатическата мисия в България. Оттам обаче казват, че това не е официална позиция на Русия. На страницата на посолството на руската федерация в България е публикуван линк от сайта Classa.bg на лидера на партия \"Възраждане\" Костадин Костадинов по повод недоволните столичани от дарената от Русия коледна елха в центъра. От руското посолство коментираха пред Bulgaria ON AIR, че публикуваният коментар не е официална позиция на Москва. Въпреки това действията на руските дипломати предизвикаха недоволство. На въпрос дали са съгласни с твърденията в материала от посолството обясниха, че авторът има право да изразява своето мнение, без да бъдат напълно съгласни с него. Авторът на материала обясни, че не вижда проблем в случая и твърдо застава зад думите си. Остава обаче въпросът за какво тогава имаме Руско посолство, след като дипломатите в него твърдят, че не представляват официалната позиция на Москва.", "date": "2018.12.28", "title": "Наглост: Вместо да се извини за \"олигофрени\", Руското посолство ни поучава за свободата на словото"}
{"url": "https://www.faktor.bg/bg/articles/novini/balgariya/shte-duha-slab-do-umeren-vyatar-ot-zapad-yugozapad-i-shte-prodalzhi-da-se-zatoplya", "text": "Днес ще духа слаб до умерен вятър от запад-югозапад и ще продължи да се затопля. Преди обяд над по-голямата част от страната ще е предимно слънчево, на отделни места в низините ще има ниска слоеста облачност. От север облачността ще се увеличава и вечерта на места в Североизточна България ще превали дъжд. Максималните температури ще са между 5° и 10°.  По Черноморието преди обяд ще е предимно слънчево, в отделни райони с намалена видимост. В следобедните часове облачността ще се увеличава и вечерта на отделни места по северното крайбрежие ще превали. Ще духа слаб до умерен западен вятър. Максималните температури ще са от 6° до 9°. Температурата на морската вода е около 7°. Вълнението на морето ще е 1-2 бала. Над планините преди обяд ще е слънчево, но в следобедните часове облачността ще се увеличи. На отделни места ще прехвърчи сняг. Ще духа умерен и силен северозападен вятър. Максималната температура на височина 1200 метра ще е около 4°, на 2000 метра – около минус 2°.", "date": "2018.12.28", "title": "Ще духа слаб до умерен вятър от запад-югозапад и ще продължи да се затопля"}
