{"url": "https://www.faktor.bg/bg/articles/novini/svyat/nad-700-sa-veche-arestuvanite-na-protesta-v-moskva", "text": "Над 700 души бяха арестувани от полицията в Москва, за да бъде предотвратен и провален планирания днес протест за свободни местни избори в руската столица.  Миналата седмица бяха арестуваха близо 1400 души. Руските власти предупредиха участниците в планираната, но неразрешена демонстрация в Москва, да очакват сурови мерки. През целия ден органите на реда извършват масови проверки и издигнаха бариери по пътя на шествието.  Любов Собол, една от кандидатките за местния вот, чиято регистрация беше отказана, беше задържана, докато се опитваше да отиде на протеста и беше откарана в неизвестна посока с полицейски микробус. Протестите са срещу отказа на властите да допуснат някои популярни кандидати на опозицията до изборите за градски парламент в столицата през следващия месец. Предстоящият вот прерасна в един от най-тежките политически конфликти през последните години с митинги с десетки хиляди участници, съпътствани от засилени мерки за сигурност и често полицейско насилие срещу демонстранти. Президентът Владимир Путин все още не е коментирал вълната от протести преди местния вот в Москва на 8 септември.", "date": "2019.08.03", "title": "Над 700 са вече арестуваните на протеста в Москва"}
{"url": "https://www.faktor.bg/bg/articles/novini/svyat/naprezhenie-turtsiya-zaplashva-kipar-shtyala-da-prodalzhi-da-e-garant-na-ostrova", "text": "Турският министър на отбраната Хулуси Акар изключи всяка вероятност Анкара да се откаже от статута си на \"гарант\" на остров Кипър и заяви, че ще продължи дейности по сондиране там, пише електронното издание на гръцкия вестник Kathimerini, цитирано от агенция \"Фокус\". \"Турция е гарант за Кипър и ще продължи да използва това право, както е било в миналото\", заяви Акар. Той предупреди, че въоръжените сили на Турция са готови да направят \"това, което е необходимо, за да защитят правата на кипърските турци\". \"Турските въоръжени сили, както преди 45 години, когато проведоха мирната операция (нахлуването през 1974 г.), са близки до кипърските турци и са решени да защитават техните права и интереси\", обяви той. Той заяви това си по време на прием по повод Деня на турските въоръжени сили, който също отбеляза 468 години от османското превземане на Кипър през 1571 г. и 61 години от основаването на турско-кипърската паравоенна група TMT.  Турция установи военното си присъствие на Кипър след нашествието и окупирането на северната част на острова през 1974 година, припомня изданието. Освен това Акар добави, че Турция е започнала сондажи в рамките на това, което тя определя като континенталния си шелф край бреговете на Кипър и че ще продължи да прави това в съответствие с международно право. Той каза, че Турция е показала през последните 10 години, че е решена да продължи своите планове в Източното Средиземноморие. Онези, които възразяват срещу нейните действия, добави той, ще разберат какво означава това възможно най-скоро.", "date": "2019.08.03", "title": "Напрежение: Турция заплашва Кипър, щяла да продължи да е \"гарант\" на острова"}
{"url": "https://www.faktor.bg/bg/articles/novini/svyat/masovi-aresti-na-protesta-v-moskva-zadarzhani-sa-blizo-200-dushi", "text": "Руската полиция е задържала 194 души в центъра на Москва при неразрешен опозиционен протест днес, съобщи независимата мониторингова организация \"ОВД-инфо\", цитирана от БТА. Към 14:30 ч московско време полицията и Росгвардия (руската национална гвардия) са задържали 30 души в центъра на Москва за участие в неразрешен протест, в който общо са се включили около 350 души, съобщи пресслужбата на московското Главно управление на руското министерство на вътрешните работи, цитирана от ТАСС. Полицията в Москва е задържала и водещата опозиционна фигура Любов Собол, докато отивала към митинга срещу изключването на независими и опозиционни кандидати от изборите за общински съвет на Москва, предаде Асошиейтед прес. Собол, която е сред недопуснатите до участие в изборите кандидати, е била задържана днес в центъра на Москва и отведена с полицейски микробус. На Пушкинския площад, сборния пункт, от който трябваше да тръгне протестното шествие, полицията влезе в сблъсък с множеството и задържа десетки. На друг площад по планирания маршрут на протеста, полицейски части за борба с безредици с шлемове, подредени в гъст строй, разпръскваха хората. Протестът е организиран седмица, след като полицията задържа около 1400 протестиращи, отбелязва Асошиейтед прес. Въпреки многократните предупреждения, че полицията ще предприеме активни мерки срещу евентуален протест днес, активистите си бяха поставили за цел да организират шествие, което да измине около 4 км по така наречения \"Булеварден пръстен\", който обгражда центъра на Москва и е популярно място за разходки в града.", "date": "2019.08.03", "title": "Масови арести на протеста в Москва, задържани са близо 200 души"}
{"url": "https://www.faktor.bg/bg/articles/novini/svyat/sasht-iskat-da-razpolozhat-novi-raketi-sas-sreden-obseg-v-aziya-zaradi-narastvashtata-voenna-mosht-na-kitay", "text": "\"САЩ искат бързо да разположат нови ракети в Азия, по възможност още в следващите месеци, за да контрират нарастващата военна мощ на Китай в региона\", обяви новият шеф на Пентагона Марк Еспър, цитиран от Франс прес. Еспър не уточни къде САЩ възнамеряват да разположат новите ракети.  \"Не искам да спекулирам, защото това са неща, които винаги се обсъждат със съюзниците\", каза още Еспър и добави, че Китай не бива да се изненадва от американските намерения. \"Не би трябвало да е изненада, защото отдавна го обсъждаме. Бих искал да подчертая, че 80 процента от арсенала им се състои от оръжия от типа, който се забраняваше в договора (между САЩ и Русия, по който Китай не е страна). Така че не би трябвало да е изненадващо, че искаме подобен капацитет\", заяви министърът на отбраната на САЩ.", "date": "2019.08.03", "title": "САЩ искат да разположат нови ракети със среден обсег в Азия заради нарастващата военна мощ на Китай"}
{"url": "https://www.faktor.bg/bg/articles/novini/balgariya/zasileni-proverki-na-kulata-za-prenasyane-na-svinsko-meso-kam-gartsiya", "text": "Преди дни Гърция забрани пренасянето на свинско месо в багажа на туристите, идващи от България. Изключително засилен е контролът на Кулата. От Гранична полиция съобщиха пред БНТ, че се правят съвместни проверки с гръцките власти не само на тирове, но и на леки коли за нерегламентирано свинско месо. Служители на Агенцията по безопасност на храните също дават дежурства на пункта, като при наличие на конфискувано месо, те го транспортират до екарисажи, където да бъде унищожено. Извършва се задължителна дезинфекция на преминаващите транспортни средства, за което следят инспектори от ОДБХ-Благоевград. От Гранична полиция казват, че за момента няма да се въвеждат извънредни мерки, но контролът ще продължи да бъде засилен.", "date": "2019.08.03", "title": "Засилени проверки на Кулата за пренасяне на свинско месо към Гърция"}
{"url": "https://www.faktor.bg/bg/articles/novini/balgariya/zavodat-na-folksvagen-podarakat-koyto-erdogan-ne-zasluzhava", "text": "Срещу евентуалната инвестиция на Фолксваген в Турция се чуват все повече гласове в Германия. Сега към критиките се присъедини и влиятелният булеварден вестник \"Билд“. И не е изключено да се стигне до промяна в решението, пише Дойче веле. \"Много германци вече не ходят на почивка в Турция. ЗАРАДИ държавния глава Реджеп Тайип Ердоган. Германци лежат в турски затвори. ЗАРАДИ Ердоган\", пише още в самото начало на статията. \"И сега изведнъж Фолксваген ще строи нов завод в Турция? ЗАЕДНО с Ердоган – турския деспот, който царува в дворец с 1000 стаи, хвърля опозиционери зад решетките и заплашва медиите и правосъдието?\" По-нататък са изложени фактите за планираната инвестиция. Авторите твърдят, че последните останали кандидати са Турция и България, а решението се очаква в края на август. Подаръкът, който Ердоган не заслужава: Тази подкрепа за него е фатална Според \"Билд\" в България са възмутени от това, че Фолксваген предпочита да сложи в джоба си по-високите турски субсидии. И че бившият канцлер Герхард Шрьодер може би също е дърпал конците. \"А какво казва VW? Официално – нищичко\", пише \"Билд\" и уточнява, че независимо от това в Надзорния съвет везните определено клонят към Турция. В самия концерн са наясно, че това решение е много деликатно – и го дискутират бурно, отбелязват авторите и продължават: \"Шефът на VW Херберт Дийс, който в рамките на преговорите се е срещал лично с Ердоган, дори е поискал становище от канцлерството. Оттам му дали зелена светлина за всяко решение, което би обвързало Турция по-здраво към Европа и към НАТО. А изграждането на завод на Фолксваген ще подаде тъкмо такъв сигнал. В самия концерн се опитват да омаловажат турския случай. Един от мениджърите казва: \"Такъв завод е решение за 40 години напред. А дори Ердоган не може да остане толкова дълго на власт\". Статия по същата тема публикува и \"Зюддойче цайтунг”. В началото вестникът пише, че заводът на Фолксваген вероятно ще се строи край Маниса, близо до Измир. \"Но поне още два турски града в момента изтъкват своите предимства. Макар че всъщност изобщо не е сигурно, дали германският концерн ще отиде именно в Турция\", пише \"Зюддойче цайтунг”. Вестникът цитира становището на министър-председателя на Долна Саксония Щефан Вайл, че решението ще е икономическо, а не политическо. По-нататък в статията четем: \"Но Ердоган едва ли много се интересува от тази тънка разлика. Президентът много иска да си припише заслугата за очакваната инвестиция в размер между 1,3 и два милиарда евро. Напоследък Турция се свлича по склона на рецесията, а през първото тримесечие безработицата официално достигна 13,7 процента. Планираният завод на Фолксваген ще открие до 5000 нови работни места. Критиците обаче предупредиха концерна да не се ангажира в Турция заради състоянието на човешките права в тази страна. В тази връзка Вайл казва, че не бивало у демократите в Турция да се създава впечатлението, ще страната им изцяло е оставена на произвола на съдбата.\" \"Зюддойче цайтунг” цитира позиция на концерна, че дъщерната му фирма MAN вече от години произвежда автобуси в Анкара. \"Говорител на концерна похвали \"надеждността на доставките\" и \"максимално високите стандарти за качество\", които са характерни за производството в Турция. Саудитска Арабия също беше поканила Фолксваген. По информации на АРД Риад предложил премия от около 1000 долара за всеки автомобил, който Фолксваген произведе през следващите 10 години в Саудитска Арабия. Но в момента по политически причини е изключено концернът да се ангажира в тази страна. Иначе в списъка е и България, която примамва с по-ниските заплати\", пише „Зюддойче цайтунг”. А според \"Билд\": \"В България емоциите кипят\" в контекста на предположението, че изборът в полза на Турция вече е направен.", "date": "2019.08.03", "title": "Заводът на \"Фолксваген\": Подаръкът, който Ердоган не заслужава"}
{"url": "https://www.faktor.bg/bg/articles/novini/balgariya/zemedelskiyat-ministar-ne-pravi-chest-na-korneliya-ninova-i-bsp-da-se-opitvat-da-spechelyat-izbirateli-v-tozi-tezhak-moment", "text": "\"В Европа заболяването Африканска чума по свинете влиза през 2007 г. в Грузия. Болестта е пренесена чрез хранителни отпадъци изхвърлени от кораб. Голяма част от Западна Европа е засегната. Заболяването е изключително устойчиво. На Испания и трябваха 30 години, за да се пребори с изкореняване на чумата. АЧС се разпространява чрез всички възможни пътища. Най-уязвими са личните стопанства, в които няма мерки за биосигурност. Дивите свине също, защото са в открита екосистема. Епизоотичната обстановка в страната е изключително сериозна. Над 23 държави на територията на три континента са засегнати от заболяването Африканска чума по свинете. В България правителството предприе всички възможни мерки за ограничаване на болестта, съгласно изискванията на компетентните европейски органи\", написа в своя профил във Facebook земеделският министър Десислава Танева. \"Не прави чест на Корнелия Нинова и БСП да се опитват да спечелят избиратели в този тежък момент\", коментира тя.  \"За да успеем да се справим, и да ограничим заболяването, е необходимо всички мерки да се изпълняват стриктно. Надявам се, че в тази ситуация всеки отговорен политик ще покаже държавническо поведение и няма да допусне политическите емоции да надделеят. Държавата прави всичко възможно и допустимо като мерки за ограничаване на щетите с възможно най-щадящи последствия за населението. Отделили сме близо 4,5 млн. лева за доброволно почистване и дезинфекция на личните стопанства. Това е единствената възможна финансова подкрепа, защото тези стопанства са нерегистрирани. Всичко в посока обезщетяване на нерегламентирано отглеждане на свине, компрометира останалите мерки за борба с чумата и би поставило на риск и санкции държавата ни. 300 лв. ще получат стопанства без мерки за биосигурност, които доброволно са усвоили месото от нерегистрираните животни в 20-километровите санитарни зони около свинекомплексите. 300 лв. ще получат и стопани с унищожени прасета в 3-километровите зони около огнищата\", съобщи министър Танева. \"В момента на терен, със съвместни усилия, работят Българска агенция по безопасност на храните, Център за оценка на риска по хранителната верига, ветеринарните служби и лекари, научната общност. Всички те правят необходимото, за да разяснят на стопаните рисковете от заболяването\", добавя тя. \"Мерки за контрол на дивите прасета са взети, отстрелът не е спирал. Има стимули за отстрел на дива свиня, а подборният лов е разрешен целогодишно. Не се разрешава лов само в районите на епизоотичните огнища. Многократно бе обяснено от експертите защо в този случай не е подходящо да се използват екарисажите. В момента има два работещи екарисажа, но при такава епизоотия загробването е най-прилагания метод и в други страни. Целта е недопускане на разнасяне на заразата, чрез пренасянето на контаминиран материал. Няма опасност от екологична катастрофа, те се заравят на площадки, съгласувани с всички институции\", завършва Танева.", "date": "2019.08.03", "title": "Земеделският министър: Не прави чест на Корнелия Нинова и БСП да се опитват да спечелят избиратели в този тежък момент"}
{"url": "https://www.faktor.bg/bg/articles/novini/balgariya/avtobus-s-detsa-ot-moldova-se-zapali-kray-varna", "text": "Автобус, превозващ деца от Молдова, се е запалил днес по време на движение на пътя от Бургас за Варна, в района на Бяла, съобщиха от полицията във Варна. При инцидента няма пострадали, а причините за пожара се изясняват.", "date": "2019.08.03", "title": "Автобус с деца от Молдова се запали край Варна"}
{"url": "https://www.faktor.bg/bg/articles/novini/svyat/evrokomisar-predupredi-za-risk-ot-terorizam-s-dronove", "text": "Терористите могат да използват дроновете за терористични атаки, предупреди еврокомисарят по сигурността Джулиан Кинг в интервю за германския в. Welt am Sonntag, цитирано от БГНЕС.   По думите му мишени на безпилотниците могат да станат европейските градове и техните жители.  Прочети повече „Дроновете са по-мощни и напреднали и следователно по-привлекателни за законна употреба, но и за враждебни действия”, подчерта каза Кинг.  По думите му, Еврокомисията подкрепя усилията на страните членки на ЕС и съюзът създава мрежа за обмен на информация, увеличаване на международната ангажираност и финансовото осигуряване за проекти срещу заплаха от дронове.  Вестникът публикува сценарий на френската антитерористична агенция, според който дроновете могат да хвърлят биологични отрови на футболни игрища.  Според Wеlt am Sonntag, френският координационен отдел представи секретен доклад миналия декември за опасността от подобно терористично нападение.  Дроновете се използват за военни цели от 60-те години на миналия век и играят ключова роля в конфликтите от началото на войната в Залива през 1991 г. САЩ и Израел доминират на пазара за военни дронове, докато Китай е начело на безпилотници за гражданска употреба.", "date": "2019.08.03", "title": "Еврокомисар предупреди за риск от тероризъм с дронове"}
{"url": "https://www.faktor.bg/bg/articles/novini/svyat/650-km-zadrastvaniya-vav-frantsiya", "text": "Днес общата дължина на задръстванията достигна над 650 км, от тях 200 км в т. нар. Средиземноморска дъга в \"най-тежкия ден от лятото\", според Националния център за пътна информация.  Така по обяд дистанцията между Лион и Оранж днес се е изминавала за цели 4 часа и 20 минути, вместо за час и половина, колкото е в обикновен ден.", "date": "2019.08.03", "title": "650 км. задръствания във Франция"}
{"url": "https://www.faktor.bg/bg/articles/prodalzhavat-protestite-v-yambolsko-zaradi-merkite-sreshtu-afrikanskata-chuma", "text": "След като тази сутрин протестиращите се събраха на място, беше взето решение пътят от и към Лесово да не бъде затварян през почивните дни. Пътят до село Тенево обаче ще бъде затворен до обяд. Протестиращите обмислят да се присъединят към блокадата на недоволстващи от село Крушари. Стопаните не са съгласни с краткия срок за клане на животните заради Африканската чума по свинете (АЧС). Категорични са, че няма да допуснат ветеринарните служби в дворовете си и настояват срока за клане на животни да се удължи до ноември.", "date": "2019.08.03", "title": "Продължават протестите в Ямболско заради мерките срещу африканската чума"}
{"url": "https://www.faktor.bg/bg/articles/obshtestvo/zakon-i-red/arestuvaha-narkodilari-pri-spetsoperatsiya-vav-varna", "text": "Двама наркодилъри са арестувани във Варна в рамките на полицейска операция по линия противодействие на наркоразпространението под ръководството на Окръжната прокуратура в града. Първо бил задържан стар познат на полицията - 26-годишният Й. И. Въпреки възрастта си той има богато криминално досие и вече е бил осъждан. След кратко проследяване той е задържан в момента, в който приключил поредната сделка в центъра на града. В дома му са намерени и иззети 218 гр. ексази, 56 гр. амфетамин и 47 гр. марихуана, както и множество празни пакетчета. Малко по-късно, на територията на Трето РУ в морската столица е задържан С. С. на 21 години. В дома му в ж.к. &bdquo;Победа&rdquo; са намерени и иззети 110 гр. марихуана, 9 гр. кокаин, 3 гр. хашиш, мелничка и електронна везна. По двата случая са образувани досъдебни производства. Работата по документиране и доказване на извършените престъпления продължава под надзора на прокурор от Окръжната прокуратура във Варна.", "date": "2019.08.03", "title": "Арестуваха наркодилъри при спецоперация във Варна"}
{"url": "https://www.faktor.bg/bg/articles/evrostat-28-ot-evropeytsite-ne-mogat-da-si-pozvolyat-ednosedmichna-vakantsiya", "text": "Според данните на Евростат 28,3 на сто от хората в ЕС на 16 и повече години не са могли да си позволят през миналата година едноседмична ваканция с цел туризъм или почивка. През 2014 г. делът на европейците с подобни негативни възможности е бил около 40 на сто, тоест отчитат се 12 пункта в посока подобряване възможностите на европейците да почиват. Сред 28-те членки на ЕС, страните които през миналата година са регистрирали най-висок дял лица в ситуация да не могат да си позволят едноседмична почивка са следните: Румъния - 59 процента, Хърватия, Гърция и Кипър - по 51 процента, Унгария и Италия - по 43 процента не са могли да си позволят едноседмична ваканция. На обратния полюс Топ 5 на страните, в които най-малко жители изпитват финансови притеснения с цел туризъм и почивка са: Швейцария - 6 на сто, Швеция - 9 на сто, Люксембург - 10 на сто, Австрия и Дания - по 12 на сто. В България около 30% от населението у нас или почти всеки трети български гражданин не е могъл да си позволи през 2018 г. едноседмична почивка извън дома с цел туризъм и почивка. Те са почти два пъти по-малко в сравнение с 2014 година, когато финансови затруднения са изпитвали 66% от жителите на страната ни. При съседите ни също се наблюдават значителни аномалии при задоволяване финансовите потребности за едноседмична почивка извън дома: в Република Северна Македония - 62 на сто, в Турция - 60 на сто и в Сърбия - 57 на сто от жителите на тези страни не могат да си позволят 7-дневна почивка извън дома. Данните за Румъния са - 59 на сто и за Гърция - 51 на сто, отчита Евростат. Южната ни съседка е и единствената страна в ЕС, в която делът на хората, които не могат да си позволят почивка извън дома нараства за 5-годишен период от 49 на сто през 2014 г. - до 51 на сто през миналата година.", "date": "2019.08.03", "title": "Евростат: Всеки трети българин не може да си позволи едноседмична ваканция"}
{"url": "https://www.faktor.bg/bg/articles/ikonomika/d-manolov-nyama-da-se-stigne-do-tam-parvite-3-dni-bolnichen-da-ne-se-zaplashtat", "text": "\"Плащането на първите три дни от болничните от работодателя представлява финансова тежест за предприятията. След 2015 година се вижда, че това стимулира некоректни работници да използват неправомерно болнични\", заяви пред Нова телевизия Добрин Иванов от Асоциацията на индустриалния капитал в България.  \"Няма да се стигне до там, първите 3 дни болничен да не се заплащат. Ще има други промени, но ще видим какви ще бъдат те. Да разтреперваме цялото общество е нещо, което не трябва да правим\", коментира Димитър Манолов, президент на КТ \"Подкрепа\" настояването на работодатели да се забавя или изобщо да не се плащат първите три дни. \"Очевидно не е правилно на човек, който си плаща данъци и осигуровки, да не му се плащат болнични. Ако погледнем на нещата от една по-различна гледна точка, нормално би било когато човек е болен, той да получава по-голямо обезщетение за периода, в който е болен от сегашното дотолкова, т.е. да получава повече средства, за да се лекува, когато е болен”, категоречин е той. \"Нашето предложение е размерът на доплащането в първите 3 дни да бъде около 236% от възнаграждението, което получава човека докато е на работа\", каза още Манолов.", "date": "2019.08.03", "title": "Д. Манолов:  Няма да се стигне до там, първите 3 дни болничен да не се заплащат"}
{"url": "https://www.faktor.bg/bg/articles/ikonomika/turizam/ryazko-uvelichenie-na-balgarskite-turisti-v-turtsiya-nad-1-2-mln-za-6-mesetsa", "text": "България е трета по брой туристи, посетили Турция през първата половина на тази година, показва новата статистика на Министерството на културата и туризма на югоизточната ни съседка. Броят на българите е 1 236 280, което е увеличение с 25% в сравнение със същия период на 2018 година. Първи са руснаците – 2 709 397 туристи, което е увеличение с 13,91 на сто. Втори са германците с 1 802 365 души или с 15,52 на сто повече от първата половина на миналата година. След България се нареждат Великобритания и Иран с под 1 милион туристи. Анталия, Истанбул и Одрин са градовете, които най-много са посещавани от чуждестранните туристи. За същия период Турция е приела с 13,2% повече туристи от аналогичния период на 2018 или, което прави с 18 760 506 повече туристи. Приходите пък от туризма за същия период са 12,6 милиарда долара.", "date": "2019.08.03", "title": "Рязко увеличение на българските туристи в Турция - над 1,2 млн. за 6 месеца"}
{"url": "https://www.faktor.bg/bg/articles/novini/balgariya/ninova-opravi-chumata-po-svinete-i-dade-akal-koy-i-za-kakvo-e-vinoven", "text": "Корнелия Нинова предложи във Фейсбук профила си мерки за справяне с последствията от африканската чума по свинете. От излишъка в бюджета да се заделят пари за изкупуване на прасетата от държавата по пазарни цени; да се възстановяват ветеринарните служби и райони на ветеринарните лекари; да се организира отстрел на дивите прасета и да се създават екарисажи за предотвратяване на екологична катастрофа. Тя настоява още да бъде изпратен сигнал до прокуратурата да разследва длъжностни лица, които „с грешни действия или бездействия“ са допринесли за тази катастрофа. В съобщението лидерът на БСП Корнелия Нинова обвинява премиера Бойко Борисов, че се е \"подиграл с тревогите на хората и е прехвърлил вината на румънските туристи\", както и \"че е противопоставил едрите собственици на свинеферми срещу дребните стопани\". Нинова подчертава, че премиерът е обещал обезщетения, а всъщност ще бъдат отпуснати 300 лв. на двор само за дезинфекция, но не и за умъртвените прасета. „Големите свинекомплекси ще бъдат обезщетени с европейски и национални средства, но за 20 000 работници в тях – нищо“, посочва Нинова, която твърди, че не бива да бъдат противопоставяни хората.", "date": "2019.08.03", "title": "Нинова \"оправи\" чумата по свинете и даде акъл кой и за какво е виновен"}
{"url": "https://www.faktor.bg/bg/articles/novini/svyat/na-balkanite-malniya-udari-germanets-v-harvatiya-gradushka-v-sarbiya", "text": "Няколко души са пострадали при силна буря на Балканите, която е причинила на места материални щети, предаде Асошиейтед прес. Полицията в Хърватия съобщи днес, че германски гражданин е получил изгаряния, след като е бил ударен вчера от мълния близо до Загреб. Други двама души са в шок след този инцидент, но без видими наранявания, уточни полицията.  Бурята е засегнала и хърватското адриатическо крайбрежие. Паднали дървета са блокирали пътища, причинени са повреди в електрозахранването и са наводнени улици в района, предава БТА. Сръбската държавна телевизия съобщи, че дърво е паднало върху 54-годишен мъж в Южна Сърбия, който е получил сериозни гръбначни наранявания. При същия инцидент е била леко ранена и неговата съпруга. Градушка, силни ветрове и дъждове са причинили сериозни щети в някои части на страната.", "date": "2019.08.03", "title": "На Балканите - мълния удари германец в Хърватия, градушка в Сърбия"}
{"url": "https://www.faktor.bg/bg/articles/novini/svyat/rumantsi-podrezhdat-400-chifta-obuvki-pred-ministerstvo-v-znak-na-protest", "text": "Множество румънци се събраха днес пред сградата на министерството на вътрешните работи, за да подредят 400 чифта обувки, колкото са безследно изчезналите деца в страната в рамките на една година, съобщава сайтът Зиаре. Необичайната демонстрация е вдъхновена от случая с 15-годишната Александра, която беше отвлечена и убита в южния град Каракал. Представители на опозиционната Национално-либерална партия заявиха, че според официални данни в Румъния миналата година са обявени за изчезнали 4000 малолетни, от които 3600 са били открити в последствие. 410 деца деца не са намерени, информира БТА. \"За да привлечем вниманието към трагедията в Каракал ще поставим 400 чифта обувки за всяко дете, което изчезва годишно, пред министерството на вътрешните работи в събота, 3 август, от 11.05 часа, когато Александра за първи път се обадила на телефон 112\", се посочва в съобщение на НЛП-Букурещ. Петнайсетгодишното момиче изчезна в сряда, на 24 юли, след като се качило на минаващ автомобил от своето село за Каракал. В четвъртък то се обадило три пъти на телефона за спешна помощ, като казало, че е отвлечено от някакъв мъж. Службата за спешна помощ не успяла веднага да установи откъде идва обаждането и полицията отишла в дома на мъжа едва в петък сутринта, около 19 часа след обаждането на момичето. Заподозреният за нейното убийство 66-годишен мъж е задържан, а при обиск в дома му са открити овъглени останки от тяло и вещи, принадлежащи на изчезналото момиче. Той призна, че е убил две тийнейджърки. Скандалният случай доведе до оставката на вътрешния министър Николае Мога. Днес Дирекцията за разследване на престъпленията на организираната престъпност и тероризма потвърди официално, че анализираната ДНК от костите, открити в дома на заподозрения Георге Динка в Каракал, съвпада с тази на момичето, предаде Медиафакс.", "date": "2019.08.03", "title": "Румънци подреждат 400 чифта обувки пред министерство в знак на протест"}
{"url": "https://www.faktor.bg/bg/articles/novini/svyat/nad-11-mlrd-tona-led-se-raztopiha-samo-za-24-chasa-v-grenlandiya", "text": "Над 11 млрд. тона лед се разтопиха през изминалото денонощие в Гренландия. Количеството на масата е колкото 4,5 млн. олимпийски басейна, информира БНТ. Причината е температурният рекорд за региона - 22 градуса по Целзий. Учените от Датския метерологичен институт обявиха, че тази загуба на ледена маса за едно денонощие е историческа. Само през юли ледената покривка на Гренландия е загубила 197 млрд. тона лед, равнище което е почти три пъти повече от средното по това време на годината.", "date": "2019.08.03", "title": "Над 11 млрд. тона лед се разтопиха само за 24 часа в Гренландия"}
{"url": "https://www.faktor.bg/bg/articles/novini/balgariya/balgarski-biznes-organizatsii-seziraha-ek-za-neloyalni-praktiki-na-energiyniya-pazar-u-nas", "text": "Четири български бизнес организации подадоха сигнал до Европейската комисия. В писмо до медиите председателите на Конфедерацията на работодателите и индустриалците в България Кирил Домусчиев, Асоциацията на индустриалния капитал в България Васил Велев, Българската стопанска камара – Съюз на българския бизнес  Радосвет Раден и  Българска търговско-промишлена палата Цветан Симеонов сезират органа на изпълнителната власт на Европейския съюз за нелоялни практики на енергийния пазар у нас. Председателите приложиха техния сигнал до българската Комисия за защита на конкуренцията Те призовават Комисията за защита на конкуренцията, за да разследва действията на група участници на свободния пазар на електрическа енергия, които считаме, че с поведението си по недопустим начин нарушават принципите на свободно договаряне и конкуренция, залегнали в българското законодателство. Наличието на свързаност между собствениците на  производствени мощности и субекта - търговец на свободния пазар представлява концентрация, която обективно създава условия за манипулиране на пазара се казва в писмото. Налице са и условия за изкуствено създаване на дефицит на електрическа енергия чрез ограничаване на собственото производство и едновременно с това изкупуване чрез свързани търговци на цялото предлагано от държавните дружества – производители количество електроенергия на борсата, смятат инициаторите. \"От друга страна - пазарното поведение на гореизброените участници на пазара на електрическа енергия създава съмнения за наличие на картелно споразумение в следната насока: „Гранд Енерджи дистрибюшън“, Юропиън трейд оф енерджи“, „Сага комодитис“, „ТМ Технолоджи“, „Енерджи инвест юръп“ -  всичките, свързани със субектите – собственици на производствените мощности, са участвали в проведени тръжни сесии на Българска независима енергийна борса през периода от ноември 2018 г. до януари 2019 г., при които са търгувани предлагани от АЕЦ “Козлодуй“ количества електроенергия в размер на около 500 МW. Всеки от изброените търговци е закупил на база на двустранен договор електрическа енергия от предложената от АЕЦ “Козлодуй“, като формално по всеки от договорите е спазено ограничението в тръжната документация за закупуване на количества до 10 МВтч, съответно 20 МВтч от един купувач. На практика цялото количество електрическа енергия, предложено по време на споменатите борсови сесии, е закупено от цитираните дружества.  Проявява се ясна тенденция съществена част от електроенергията, предлагана на свободния пазар, да се закупува от изброените дружества при елиминиране на останалите търговци\", твърдят от четирите бизнес организации.   Според тях, впоследствие закупеното количество електроенергия е търгувано между горецитираните търговци на база двустранни договори.  Преразпределените между тези търговци количества електроенергия се продава на клиентите им  – частни субекти и публични възложители при условия и цени, които заобикалят пазарния борсов механизъм . \"Описаният модел на поведение на гореизброените дружества нарушава  функционирането на либерализирания пазар на електроенергия. По този начин се създават условия за постоянен дефицит на електрическа енергия и непазарно формиране на цената й. Този процес пряко и негативно рефлектира върху функционирането на цялата българска икономика. Сериозността и мащабите на проблема ни мотивираха да предприемем всички законови действия, за да предотвратим задълбочаване на тази тенденция и противозаконните практики да бъдат прекратени.  Уважаеми госпожи и господа членове на Комисията за защита на конкуренцията, Молим да образувате производство по реда на Закона за защита на конкуренцията и да разпоредите извършване на проверка на гореизложените факти и обстоятелства, с оглед установяване налице ли е законова хипотеза на недопустима концентрация и/или картелно споразумение между изброените в жалбата субекти - участници на свободния пазар на електрическа енергия\", се казва в писмото.", "date": "2019.08.03", "title": "Български бизнес организации сезираха ЕК за нелоялни практики на енергийния пазар у нас"}
{"url": "https://www.faktor.bg/bg/articles/novini/svyat/oon-vazmozhna-e-nova-valna-ot-teroristichni-ataki-po-sveta", "text": "ООН предупреждава за евентуална нова вълна от терористични атаки по света. Според доклад на организацията прекъсването на терористичното насилие през последните месеци може да е към своя край, пише „Гардиън”. Тревожната картина е описана в доклад на специалисти, които обясняват, че радикализмът продължава да е глобална заплаха. Авторите посочват, че има поне 30 хил. души, които са се присъединили към екстремистки групировки и са се били за тях. „Техните действия ще са от международно значение в близкото бъдеще. Някои може да се присъединят към „Ал Кайда” или пък да възникнат нови терористични организации. Някои ще станат лидери или екстремисти”, допълва докладът. Информацията е събрана от разузнавателните агенции на членовете на ООН и се формира на базата на общо съгласие по темата между службите за сигурност. Разузнавателните агенции смятат, че радикализирането на затворници също представлява огромен проблем. Според тях бедността, отхвърлянето, ниското самочувствие и чувството за неудовлетвореност склоняват голяма част от престъпниците към екстремизъм. Освен това докладът посочва, че програмите за дерадикализация не са напълно ефективни. Много от арестуваните екстремисти все още се смятат за крайно опасни и податливи към нови престъпления. Страните на Стария континент отчитат, че поне 6 хил. европейци са се присъединили към ИДИЛ през последните години. Според данните поне 1/3 от тях са загинали. Другата част са били или задържани, или са напуснали групировките. В доклада е описано, че „Ислямска държава” все още разполага с активи между 50 и 300 млн. щатски долара. Голяма част от тях се използва за мащабна онлайн пропаганда – т.нар „виртуален халифат”. Между 2014 г. и 2018 г. терористичните атаки в Европа отнеха живота на стотици. Най-мащабните атентати бяха в Белгия, Франция и Германия.", "date": "2019.08.03", "title": "ООН: Възможна е нова вълна от терористични атаки по света"}
{"url": "https://www.faktor.bg/bg/articles/novini/svyat/novi-aresti-na-opozitsioneri-predi-protesta-za-svobodni-mestni-izbori-v-moskva", "text": "Полицията в Москва арестува още един виден опозиционен активист преди планирания днес протест за свободни местни избори в Москва. Това ще е поредният масов митинг въпреки засиления натиск от страна на властите, които миналата седмица арестуваха близо 1400 души. Любов Собол, една от кандидатките за местния вот, чиято регистрация беше отказана, беше задържана, докато се опитваше да отиде на протеста и беше откарана в неизвестна посока с полицейски микробус. През целия ден органите на реда извършват масови проверки и отправят предупреждения към всеки, че свиканият протест е незаконен и всеки ще носи отговорност за участие в него. Над 6000 души са заявили във фейсбук, че ще участват в протеста. Местните власти издигнаха бариери по пътя на шествието. Към този час са се събрали значително по-малко хора от миналата събота, вероятно заради дъждовното време в Москва. Протестите са срещу отказа на властите да допуснат някои популярни кандидати на опозицията до изборите за градски парламент в столицата през следващия месец. Предстоящият вот прерасна в един от най-тежките политически конфликти през последните години с митинги с десетки хиляди участници, съпътствани от засилени мерки за сигурност и често полицейско насилие срещу демонстранти. Руските власти предупредиха участниците в планираната, но неразрешена демонстрация в Москва, да очакват сурови мерки. Президентът Владимир Путин все още не е коментирал вълната от протести преди местния вот в Москва на 8 септември.", "date": "2019.08.03", "title": "Нови арести на опозиционери преди протеста за свободни местни избори в Москва"}
{"url": "https://www.faktor.bg/bg/articles/novini/svyat/gratskite-vaorazheni-sili-v-gotovnost-zaradi-sondazhite-na-turtsiya-v-sredizemnomorieto", "text": "Въоръжените сили на Гърция отработват няколко сценария за предотвратяване на конфликт край о. Кастелоризо в близко бъдеще, съобщи министърът на отбраната Никос Панагиотопулос, като зае твърда позиция относно турските сондажи в Средиземноморието, пише електронното издание на гръцкия вестник Protothema.  В рамките на свое интервю за местно радио в петък, министърът подчерта, че военните сили са в готовност да отвърнат в случай на нужда. „Готвим няколко сценария за справяне с възможно присъствие на турските сондажни кораби в наши териториални води… няма да стоим отстрани безучастно“, обясни Панагиотопулос. Министърът добави, че каналите за комуникация с Анкара трябва да останат „отворени на всички нива“ и че „диалогът за изграждане на доверие трябва да продължи дори при напрегнати двустранни отношения“. Преди дни Гърция обвини Турция в подкопаване на сигурността в източното Средиземноморие чрез сондажи за петрол и природен газ около Кипър. Това е една от най-силните осъдителни реакции от страна на новоизбраното гръцко правителство, предаде Ройтерс.  Кипър откри природен газ в райони южно от острова, но опитите да ги разработва повече се сблъскаха с противопоставянето на Турция, която твърди, че части от морето около острова са нейни. Незаконните действия на Турция, която не се подчинява на международното право, излагат сигурността на района на риск. В това отношение тези действия на Турция са напълно осъдителни&#8220;, каза гръцкият министър на външните работи Никос Дендиас след среща в Атина с египетския си колега Самех Шукри. От своя страна Шукри каза, че с гръцкия си колега са обсъждали провокациите в района и как там трябва да има спазване на международното право, за да спрат тези провокации. Той обаче не спомена поименно Турция. Египет, Гърция и Кипър си сътрудничат в редица области в това число и енергетиката.", "date": "2019.08.03", "title": "Гръцките въоръжени сили в готовност заради сондажите на Турция в Средиземноморието"}
{"url": "https://www.faktor.bg/bg/articles/novini/svyat/zemetresenie-v-egeysko-more-kray-gratskiya-ostrov-karpatos", "text": "Земетресение с магнитуд 4,8 по Рихтер е регистрирано днес в Егейско море край гръцкия остров Карпатос, предаде АФП, като се позовава на гръцкия институт по геодинамика, съобщи БТА.  Няма съобщения за пострадали, нито за материални щети. Епицентърът на земетресението, което е станало в 12.51 часа, е бил в Егейско море, на 71 километра от остров Карпатос. Земетресението е било на дълбочина от около десет километра. Трусът е регистриран три дни след земетресение от 5,2 по Рихтер на остров Крит.", "date": "2019.08.03", "title": "Земетресение в Егейско море край гръцкия остров Карпатос"}
{"url": "https://www.faktor.bg/bg/articles/novini/svyat/cherven-kod-za-opasnost-ot-tornado-v-yugoiztochna-rumaniya", "text": "Червен код за опасност от торнадо е обявен днес в югоизточните румънски окръзи Констанца и Тулча, съобщава информационният сайт Зиаре, цитиран от БТА. Националната метеорологична служба предупреждава за силен вятър, чиято скорост може да достигне 80-100 километра в час, проливни дъждове, достигащи 40-50 литра на квадратен метър, както и за очаквани градушки със средни размери.", "date": "2019.08.03", "title": "Червен код за опасност от торнадо в Югоизточна Румъния"}
{"url": "https://www.faktor.bg/bg/articles/obshtestvo/mezhdunarodnoto-letishte-v-san-frantsisko-zabranyava-upotrebata-na-plastmasovi-butilki", "text": "Международното летище в Сан Франциско забранява употребата на пластмасови бутилки за еднократна употреба. Пътниците ще бъдат принудени да купуват бутилки за многократна употреба, освен ако вече не носят свои, съобщава \"Труд\". Забраната влиза в сила на 20 август.  Тя е част от плановете на летището да изхвърля по-малко боклук, който отива в сметища, да ограничи въглеродните емисии и да се приближи към целта да стане енергийно неутрално. \"Ние сме първото летище, което въвежда такава мярка. Ще бъдем сред лидерите в инициативите за устойчивост\", казва говорителят на летището Дъг Якел. Забраната не е в сила само за пътниците, но и за ресторантите, кафенетата и автоматите за храни и напитки. Тя не се отнася за самолетите, които кацат на летището. Пасажерите ще могат да напълнят стъклени или метални бутилки от специални \"станции за хидратация\", на които ще се предлага филтрирана вода. Летища в Дубай и Индия обявиха намерения за подобна забрана, но все още не са я въвели.", "date": "2019.08.03", "title": "Международното летище в Сан Франциско забранява употребата на пластмасови бутилки"}
{"url": "https://www.faktor.bg/bg/articles/novini/svyat/veche-nad-3-mln-hektara-gori-v-rusiya-sa-obhvanati-ot-pozhari", "text": "По последни данни над 3 млн. хектара гори са обхванати от незапомнените пожари в Сибир и руския Далечен изток. Почти 180 населени пункта в Сибир и руския Далечен изток остават задимени от незапомнените горски пожари в източните райони на Русия, съобщи руското министерство на извънредните ситуации, предаде ТАСС. Най-сложна е обстановката в Бурятия, Якутия, Забайкалския и Красноярския край и в Иркутска област. Води се мониторинг за пределно допустимите концентрации на вредни вещества в атмосферния въздух. В гасенето участват 10 000 души, 2800 единици техника и 70 летателни апарата. В сряда по поръчение на руския президент Владимир Путин в борбата с огнената стихия се включиха и 10 самолета и 10 хеликоптера на министерството на отбраната. Сред тях са и шест огромни самолета Ил-76, излитащи от летището на Красноярск. Само за днешния ден те ще извършат не по-малко от 20 излитания. Те летят по двойки и всеки от тях се зарежда с по 42 тона вода при едно излитане, съобщи руското министерство на отбраната. До момента самолетите Ил-76 и вертолетите Ми-8 са хвърлили над горящите масиви над 2000 тона вода. Италия е поредната страна, която предложи помощта си на Русия за справяне с бедствената ситуация. Това съобщи лично премиерът на страната Джузепе Конте в Туитър. Рим е готов да изпрати там два специализирани професионални самолета „Канадеър“, специално предназначени за гасене на пожари.", "date": "2019.08.03", "title": "Вече над 3 млн. хектара гори в Русия са обхванати от пожари"}
{"url": "https://www.faktor.bg/bg/articles/novini/balgariya/savetskite-savetnitsi-v-mvr-ds-iskali-i-poluchili-palno-osiguryavane-ot-chervenkov", "text": "Съветници на СССР в МВР-ДС, които са били с главен принос за полагането на основата на тоталитарното управление на БКП, са настоявали и са получили пълно осигуряване за сметка на комунистическото правителство на Вълко Червенков.  Това разкриват документи от архива на Държавна сигурност, които   публикува. Те представляват кореспонденция между главния съветски съветник Филатов и министъра на вътрешните работи Руси Христозов от 1950 г. От писмото на Филатов (на руски) се разбира, че те са осигурявани по правителствено споразумение. Впоследствие обаче са възникнали други нужди за обезпечаване, които не са били договорени в споразумението. В отговора си до главния съветски съветник по това време министърът на вътрешните работи е отговорил, че положенията, които са останали непредвидени по споразумението/споготбата са докладвани на лидера на БКП и министър-председател Вълчо Червенков и той е одобрил допълнителното снабдяване на съветските съветници в МВР-ДС. Това е станало веднъж през 1950 г., а след това през 1951 г.   Документите са включени в сборника „КГБ и ДС – връзки и зависимости”, издание на Комисията по досиетата, 2009 година.", "date": "2019.08.03", "title": "Съветските съветници в МВР-ДС искали и получили пълно осигуряване от Червенков"}
{"url": "https://www.faktor.bg/bg/articles/novini/svyat/otmenyat-nad-170-poleta-ot-hitrou-v-ponedelnik-i-vtornik-zaradi-stachka", "text": "Лондонското летище \"Хитроу\" ще отмени общо 172 полета в понеделник и вторник, след като един от профсъюзите обяви по-рано тази седмица, че смята да започне стачка, съобщава BBC.  Близо 90% от целия персонал на летището са заявили намерението си да прекратят работа заради провалените преговори, целящи подобряване условията на труд и увеличаване на заплащането.  Летището все още не е обявило кои точно полети ще бъдат отменени, като от съоръжението предупредиха пътниците да проверяват често дали тяхното пътуване е сред засегнатите, ако това е така те могат да поискат обезщетение или да го насрочат за друга дата. Според информация от летището 91 авиокомпании ще бъдат засегнати ако персоналът на летището в размер на около 2,5 хил. души прекрати работа.", "date": "2019.08.03", "title": "Отменят над 170 полета от \"Хитроу\" в понеделник и вторник заради стачка"}
{"url": "https://www.faktor.bg/bg/articles/novini/svyat/sasht-uskoryavat-razrabotkata-na-novi-raketi-sled-kraya-na-dogovora-s-rusiya", "text": "Съединените щати ускоряват разработката на нови ракети, след като официално беше прекратено действието на Договорът за ликвидиране на ракетите със среден обсег, предаде АФП. Работи се по нови системи от крилати и балистични ракети, твърди Пентагона. “След оттеглянето ни, Департаментът по отбраната ще се насочи към разработването на изстрелвани от Земята конвенционални ракети, като отговор на действията на Русия”, каза говорителят на Пентагона Джонатан Хофман. Съединените щати се оттеглиха от Договорът за ликвидиране на ракетите със среден обсег след като разузнаването установи, че Русия нарушава клаузите му, разработвайки нови оръжия.", "date": "2019.08.03", "title": "САЩ ускоряват разработката на нови ракети след края на договора с Русия"}
{"url": "https://www.faktor.bg/bg/articles/novini/balgariya/37-dushi-sa-raneni-pri-katastrofi-samo-za-denonoshtie", "text": "37 души са пострадали при катастрофи в страната през изминалото денонощие, съобщиха от пресцентъра на МВР. Общо в страната са станали 29 тежки пътнотранспортни произшествия. В София са регистрирани 33 леки катастрофи, при които няма загинали и ранени.", "date": "2019.08.03", "title": "37 души са ранени при катастрофи само за денонощие"}
{"url": "https://www.faktor.bg/bg/articles/novini/balgariya/abv-gromi-nared-stanishev-i-kristalina-natsionalni-predateli-guteresh-nedorazumenie", "text": "Преди 10 години Сергей Станишев спря проекта „Белене“ и съсипа възможността България да укрепи позициите си на газов лидер и гарант в Европа, като тук повтори определението с новия си мандат през 2015 и, разбира се, беше награден с поста „президент на ПЕС“, където губеше избори след избори със същия ентусиазъм, с който ги губеше и в България. Но получи отплата за това, че съсипа българския национален интерес и постави под въпрос енергийната сигурност и във всички случаи - ниската цена на електрическата енергия за бита и икономика. Това се казва в позиция на АБВ, изпратена до медиите. „Днес сме свидетели на още по-брутален пример със стремежа да бъде наградена Кристалина Георгиева. Няма българска позиция, която тя да не предаде или продаде. Съсипа възможността България да има генерален секретар на ООН, чрез кандидатурата на безспорно един от най-успешните ни политици зад граница Ирина Бокова. Като, разбира се, тук съучастник с пълна сила беше и Бойко Борисов.  След това Георгиева напусна поста на еврокомисар, заради по-голяма заплата и отстояване на чужди интереси в чуждо ведомство. Днес тя е на път да бъде наградена за предателствата й към България“, се казва още в позицията на партията. Към предателството на Кристалина Георгиева, където участник бе и Сергей Станишев - с подкрепата си за това недоразумение Антонио Гутереш. Гутереш оглави ООН, за да разбере с почуда на 1 август, че на 2 август САЩ излизат от Договора за ликвидиране на ракетите със среден обсег, да каже, че е обезпокоен, след като САЩ направиха тази декларация преди половин година. Ние от АБВ реагирахме десетки пъти с настояване и българските институции да инициират процес „Хелзинки 2“. Но главният секретар на ООН да се учуди и обезпокои ден, преди края на ключов за мира договор, е безпримерно нехайство, негодност и непричастност към организацията с най-значими международни правомощия и функции. „Ние българите трябва да се научим да ценим историята си, да ценим хората си, на първо място да ценим достойнството си. Да го отстояваме всеки ден, във всяка точка на света и във всички институции. Предатели като Кристалина Георгиева ще работят за всички, но не и за България. Но ще обслужват интереси, които, вероятно, са в страни от интересите и на силна и обединена Европа, и на едно проспериращо общество, за което се борим и към което се стремим. Трябва да сложим край на сюжета „Наградени български предатели“, посочват още в АБВ.", "date": "2019.08.03", "title": "АБВ громи наред: Станишев и Кристалина - национални предатели, Гутереш - недоразумение"}
{"url": "https://www.faktor.bg/bg/articles/novini/svyat/ucheni-obyasniha-ekstremnoto-vreme-s-globalnoto-zatoplyane", "text": "зследване свързва горещата вълна, накарала Западна Европа да се \"задъха\" в края на юли, с глобалното затопляне в резултат на човешката дейност, съобщават Асошиейтед прес и Франс прес. Като препратка учени от Уърлд Уедър Атрибюшън са използвали трите последователни дни с най-високи температури в края на миналия месец. Според тях \"екстремното\" време през този период се обяснява с глобалното затопляне.  На редица места в Западна Европа бяха отчетени температурни рекорди - 42,6 градуса Целзий в Париж и Линген, Германия, 41,8 градуса Целзий в Бегейнендейк, Белгия, 38,7 градуса Целзий в Ботаническата градина на Кембриджския университет, Англия. \"Ако не бяха климатичните промени в резултат на човешката дейност, температурите щяха да бъдат с между 1,5 и 3 градуса Целзий по-ниски\", отбелязват учените.", "date": "2019.08.03", "title": "Учени обясниха \"екстремното\" време с глобалното затопляне"}
{"url": "https://www.faktor.bg/bg/articles/novini/svyat/-handelsblat-kristalina-georgieva-e-opiten-ikonomist-i-politik-idealna-e-da-oglavi-mvf", "text": "Кристалина Георгиева бе посочена късно снощи за единен кандидат на Европейския съюз за следващ управляващ директор на Международния валутен фонд. Опитен икономист и политик, тя е идеален кандидат да оглави МВФ, коментира германският бизнес всекидневник \"Ханделсблат\". Изданието припомня опита й на водещи позиции в Световната банка и Европейската комисия. Силно уважаван икономист, който пожъна аплодисменти за работата си в Световната банка, ако през октомври бъде назначена, тя ще стане първият източноевропеец, оглавил МВФ, отбелязва британският \"Файненшъл таймс\", цитиран от БТА. Изборът й обаче бе съпътстван от ожесточени спорове между финансовите министри на ЕС и хаотична процедура на тайно гласуване по имейл, припомня \"Ханделсблат\". От първоначалните петима кандидати в последния кръг на гласуването останаха само двама - Георгиева и холандецът Йерун Дейселблум. Франция отдавна бе изразила силна подкрепа за българката, както и редица южноевропейски страни, решени да попречат на Дейселблум, който като председател на Еврогрупата наложи на еврозоната строг курс на икономии в периода на кризата. Германия, северноевропейските страни и социалдемократическите правителства, от друга страна, застанаха зад холандеца, според вестника. След втория вот Георгиева събра подкрепата на 56 процента от страните членки, представляващи 57 процента от населението на ЕС. Макар първоначалното изискване да бе подкрепа на 65 процента от населението, според френския финансов министър Брюно Льо Мер, който бе натоварен да ръководи процеса, предпочитанието за Георгиева бе очевидно. След два часа на напрегнати телефонни разговори Дейселблум призна поражението си. Резултатът е поредна победа за френския президент Еманюел Макрон, след като Франция успя да спечели Европейската централна банка за досегашната ръководителка на МВФ Кристин Лагард и да осигури, че начело на Съвета на ЕС ще застане белгиец, коментира в. \"Файненшъл таймс\". Париж бе сред най-големите поддръжници на Георгиева, което го противопостави на съюзниците му в еврозоната Германия и Холандия, отбелязва изданието. \"Госпожа Георгиева има всички умения, опит и международно доверие, за да наследи Кристин Лагард и успешно да ръководи МВФ\", заяви Льо Мер. До 6 септември други страни също имат възможност да издигат кандидати за поста. Великобритания не номинира кандидат, оспори процеса като цяло и се въздържа в гласуванията. Британският премиер Борис Джонсън обмисля да предложи бившия министър на финансите Джордж Озбърн, който според Лондон е евентуално компромисен кандидат, посочва \"Файненшъл таймс\". Друго име, което се споменава, е гуверньорът на Bank of England Марк Карни. Според някои европейски столици обаче той \"не е достатъчно европеец\", макар освен канадския си паспорт да има също британско и ирландско гражданство. Канадското министерство на финансите снощи изрази силна подкрепа за него, макар да се въздържа да посочи дали ще го номинира, допълва изданието. Подкрепата на САЩ също остава отворен въпрос, пише американският \"Ню Йорк таймс\". Има спекулации, че президентът Доналд Тръмп може да номинира американец за поста, отбелязва изданието и припомня интервю на министъра на финансите Стивън Мнучин от миналия месец, който заяви, че не е \"абсолютна даденост\", че начело на МВФ трябва да е европеец. Макар така да гласи \"джентълменското споразумение\" за ръководството на Фонда, тази неписана традиция е все по-силно оспорвана, най-вече от анбициозните страни с нововъзникващи пазари, според \"Ханделсблат\".  Още при втория мандат на Лагард имаше съпротива и тази група държави се опита да издигне собствен кандидат. Те обаче имаха същия проблем като този, с който сега се сблъскаха европейците - не успяха да се обединят зад общ кандидат. За да застане Георгиева начело на МВФ, освен това, ще е необходимо да се заобиколи възрастовото ограничение от 65 години за ръководителя на организацията, тъй като тя скоро ще навърши 66. Според френското министерство на финансите обаче това няма да е проблем, а за заобикаляне на правилото изглежда има и негласното одобрение на Вашингтон, отбелязва германското издание. Ако кандидатурата на Георгиева е успешна, тя ще застане начело на една силно променена организация, коментира германският в. \"Зюддойче\". МВФ бе създаден след края на Втората световна война заедно със Световната банка. Целта му е да стабилизира международната валутна система, да засича в ранен етап сигналите за предстоящи финансови кризи и да подпомага страните в затруднено финансово положение. Дълго време той бе възприеман като студения юмрук на капитализма, отбелязва изданието. По време на азиатската криза през 90-те бе обвиняван, че предоставя помощ на засегнатите страни само при условие, че приемат жестоки програми за икономии и рестриктивна парична политика. През последните 20 години обаче организацията значително се промени. Тя все по-често се ангажира с въпроси, свързани с равноправието и неравенствата, и се застъпва за по-високи данъци за хората с високи доходи, за да се намали пропастта между бедни и богати. Тази идея е силно критикувана от застъпниците на либералния пазар. Други критики към МВФ гласят, че той пренебрегва основната си роля. Фондът например не се опита да посредничи в търговския спор между САЩ и Китай. Организацията обаче печели всеобщо признание със задълбочените си икономически анализи, допълва вестникът.", "date": "2019.08.03", "title": "\"Ханделсблат\": Кристалина Георгиева е опитен икономист и политик, идеална е да оглави МВФ"}
{"url": "https://www.faktor.bg/bg/articles/novini/svyat/izvanredno-polozhenie-v-berlin-sled-poroy", "text": "Извънредно положение бе въведено в Берлин след проливни дъждове снощи, съобщава радио Берлин-Бранденбург. Заради разразилата се буря спасителни екипи се отзоваха на над 150 сигнала за паднали дървета, наводнени мазета и запушени шахти. Наводнена бе дори сградата на пожарната в германската столица.", "date": "2019.08.03", "title": "Извънредно положение в Берлин след порой"}
{"url": "https://www.faktor.bg/bg/articles/novini/svyat/kandidatat-na-tramp-otkaza-da-stane-shef-na-razuznavaneto-v-sasht", "text": "Президентът на САЩ Доналд Тръмп съобщи, че избраникът му за директор на Националното разузнаване след оттеглянето на Дан Коутс - конгресменът републиканец Джон Ратклиф - е решил да остане в Конгреса и се отказва от бъдещото назначение, съобщи Reuters, цитирана от БТА.  \"Нашият чудесен републикански конгресмен Джон Ратклиф беше третиран много несправедливо от т.нар. водещи медии. За да не търпи месеци наред клевети и злословия, обясних на Джон колко ужасно ще бъде за него и семейството му да си има работа с тези хора. По тази причина той реши да остане в Конгреса\", написа Тръмп в профила си в Twitter.  Сегашният директор на Националното разузнаване на САЩ Дан Коутс се оттегля на 15 август след 2 години на поста, чиято функция е да съгласува дейностите на ЦРУ, Агенцията за национална сигурност и още 15 американски разузнавателни служби.  По време на мандата на Коутс Тръмп често пренебрегваше мнението му и го държеше настрана от важни въпроси като връзките с Русия.  Изборът на Ратклиф - бивш кмет на скъпо предградие на Далас и федерален прокурор за една година (през 2007 г.) – беше критикуван от демократите заради неопитността на конгресмена в сферата на сигурността.  Задачата на директора на националното разузнаване е да установява приоритетите сред заплахите, пред които е изправена страната. Всички, които са заемали този пост досега, са били или бивши дипломати, вещи в областта на националната сигурност, или военни в оставка, бивши ръководни фигури в Пентагона или директори на разузнавателни служби, припомня AFP.  Пред репортери Тръмп каза, че може да назначи за временно изпълняващ длъжността директор на националното разузнаване сегашната заместничка на Коутс, Сю Гордън. Той обяви също, че обмисля три кандидатури за постоянен директор на службата и може да обяви решението си на 5 август.", "date": "2019.08.03", "title": "Кандидатът на Тръмп отказа да стане шеф на разузнаването в САЩ"}
{"url": "https://www.faktor.bg/bg/articles/iran-nyama-da-otstapi-ot-klyuchovoto-yadreno-sporazumenie", "text": "Ирaн щe прeдприeмe трeтa cтъпкa към нeизпълнeниe нa зaдължeниятa cи пo ключoвoтo ядрeнo cпoрaзумeниe oт 2015 г. cъc cвeтoвнитe cили, cъoбщи външният миниcтър нa cтрaнaтa Мoхaмaд Джaвaд Зaриф, цитирaн oт Рoйтeрc. \"Трeтaтa cтъпкa към рeдуцирaнe нa aнгaжимeнтитe ни щe бъдe ocъщecтвeнa при ceгaшнaтa cитуaция, - кaзa тoй. - Ниe зaявихмe, чe aкo cпoрaзумeниeтo нe бъдe изцялo изпълнeнo oт другитe, тo и ниe щe гo cпaзвaмe пo cъщия нeпълeн нaчин. И, рaзбирa ce, вcички нaши дeйcтвия ca в рaмкитe нa cпoрaзумeниeтo.\" Зaриф нe кaзa в кaквo тoчнo щe ce изрaзи пoрeднoтo нaмaлявaнe нa aнгaжимeнтитe му пo cдeлкaтa. Ирaн мнoгoкрaтнo вeчe зaявявa, чe пoeтaпнo щe oгрaничaвa cпaзвaнeтo нa зaдължeниятa cи и дoри мoжe изцялo дa ce изтeгли oт нeя, aкo ocтaнaлитe пoдпиcaли я държaви нe нaмeрят нaчини дa зaщитят икoнoмикaтa му oт aмeрикaнcкитe caнкции. Вaшингтoн ce изтeгли oт cпoрaзумeниeтo минaлaтa гoдинa. Минaлия мeceц Тeхeрaн зaплaши дa рecтaртирa cпрeнитe цeнтрoфуги зa oбoгaтявaнe нa урaн дo 20 прoцeнтнa чиcтoтa, блoкирaйки eдин oт cъщecтвeнитe eлeмeнти нa cпoрaзумeниeтo. Ирaнcки oфициaлни лицa кaзвaт, чe вcички мeрки нa cтрaнaтa пo рeдуцирaнe нa aнгaжимeнтитe ѝ пo cдeлкaтa ca oбрaтими, aкo ocтaнaлитe cтрaни, кoитo ca я пoдпиcaли, изпълнят cвoитe зaдължeния.", "date": "2019.08.03", "title": "Иран няма да отстъпи от ключовото ядрено споразумение"}
{"url": "https://www.faktor.bg/bg/articles/novini/balgariya/mazh-e-zaginal-a-zhena-e-v-tezhko-sastoyanie-sled-buryata-nad-sofiya", "text": "Мощна гръмотевична буря се изви снощи над София. Многобройни светкавици раздраха небето над столицата. Бурята блокира пътни артерии и причини смущения в електрозахранването в няколко столични района. Един мъж загина, а жена е в тежко състояние след снощните бури. Инцидентът е станал около 22.40 ч. край водоем в близост до село Доли Богров, информира Нова телевизия. Жената е откарана в болница \"Света Анна\". Бури с поройни дъждове, гръмотевици и ураганен вятър преминаха над страната. В Перник, Кюстендил и София имаше паднали дървета. Заради паднало дърво временно беше прекъснато движението на влаковете по ЖП коридора от София към „Кулата” и Солун. 184 000 мълнии са паднали за последното денонощие на Балканския полуостров. Значителна част от тях - над България.", "date": "2019.08.03", "title": "Мъж е загинал, а жена е в тежко състояние след бурята над София"}
{"url": "https://www.faktor.bg/bg/articles/novini/svyat/kremal-se-zakani-na-opozitsiyata-sas-surovi-merki", "text": "Руските власти предупредиха евентуалните участници в планирана за днес неразрешена демонстрация в Москва да очакват сурови мерки, предаде ДПА. Полицията ще вземе \"всички необходими мерки, за да спре провокациите, бунтовете и всякакви действия, включващи нарушаване на обществената сигурност\", заяви московската прокуратура. Според нея \"всякакви опити за провеждане на масови, неразрешени обществени прояви в град Москва на 3 август 2019 г. са пряко нарушение на закона\". Шест хиляди души са заявили, че планират да участват в утрешния протест - трети през последните седмици, показва страницата на събитието във Фейсбук. По официални данни около една трета от близо 3500-те участници в демонстрацията миналата седмица, са били задържани. Повод за протестите стана изключването на опозиционни кандидати от участие в местните избори в Москва следващия месец.", "date": "2019.08.03", "title": "Кремъл се закани на опозицията със \"сурови мерки\""}
{"url": "https://www.faktor.bg/bg/articles/novini/svyat/vtoriyat-paket-amerikanski-sanktsii-sreshtu-rusiya-vliza-v-sila-na-19-avgust-i-shte-deystva-pone-godina", "text": "Вторият пакет американски санкции срещу Москва във връзка със случая \"Скрипал\" влизат в сила на 19 август и ще действат поне една година, съобщи в писмено изявление говорителката на Държавния департамент Морган Ортегас, цитирана от Франс прес и ТАСС. САЩ въвеждат санкциите заради атаката с нервнопаралитичния агент Новичок срещу бившия руски двоен агент Сергей Скрипал през 2018 г. във Великобритания. Мерките произтичат от американски закон от 1991 г. за премахване на химическите и биологическите оръжия и ще влязат в сила след уведомяване на Конгреса, каза дипломатката. Съгласно закона санкциите могат да бъдат отменени само ако Русия демонстрира категорично пред международни инспектори, че няма да използва химическо оръжие в бъдеще, предава БТА. В рамките на новия пакет санкции Вашингтон ще се противопоставя на всякакво подпомагане на Москва от страна на международни финансови институции, ще ограничи достъпа на американските банки до пазара на руския държавен дълг и ще ограничи износа на стоки и технологии за Русия, отбеляза Ортегас.", "date": "2019.08.03", "title": "Вторият пакет американски санкции срещу Русия влиза в сила на 19 август и ще действа поне година"}
{"url": "https://www.faktor.bg/bg/articles/novini/balgariya/n-dimov-za-krizata-s-chumata-sega-edinstveno-e-vazhno-da-se-zashtityat-vodite", "text": "“Не би трябвало да се говори в момента за опасност от екокатастрофа”, коментира пред Нова телевизия министърът на околната среда Нено Димов опасността от замърсяване при загробване на свине, заразени с африканска чума. Той заяви, че сега единствено е важно да се защитят водите.  “Трябва да гарантираме да няма преминаване на водата, която се отделя при загробването на умъртвени прасета към подпочвени води“, поясни Нено Димов. Той добави, че изгарянето на животните е по-добър вариант от загробването, но експертите трябва да дадат последно мнение. „Скоростта на решаването на проблема е гаранция за неразпространяването му. Надявам се гражданите ще разберат и да подпомогнат този процес“, коментира министърът. Нено Димов каза, че съществува европейска норма за намаляване на популацията в такива случаи, за да може да се минимизира възможността за пренасяне на заразата. „Очаква се и ловните стопанства, и горските стопанства, и ловните дружинки да се включат много активно. Министър Десислава Танева спомена, че вече има и финансов стимул“, обясни той, като добави, че това ще накара повече хора да се включат в умъртвяването.", "date": "2019.08.03", "title": "Н. Димов за кризата с чумата: Сега единствено е важно да се защитят водите"}
{"url": "https://www.faktor.bg/bg/articles/antoniy-todorov-1", "text": "Парламентът не направи съществена промяна във функциите на главния прокурор и прокуратурата изобщо. Тя си остава една йерархична структура, зависеща от главния прокурор. Това каза в интервю за  Дебати.БГ политологът проф. Антоний Тодоров.  „Там е и един от основните проблеми. Как би могло да бъде проведено съдебно разследване, независимо по какъв повод, срещу главния прокурор от самата прокуратура. Няма как, защото всички прокурори са подчинени в тази строга йерархия и тъкмо това беше и един от споровете”.  Тодоров посочва, че Прокуратурата и нейното място, и правомощията на главния прокурор са уредени в Конституцията. Тоест, там е запънката, ако някой реши да промени статута на прокуратурата и главния прокурор.  \"Необходима е промяна в Конституцията, а след това е необходимо да се разбере дали това се отнася към онези съществени промени в държавното устройство, които искат Велико Народно събрание или не. Защото това би била следващата спънка”, отбелязва политилогът.  По думите му общественото недоволство и протестите по улиците не са заради липсата на съдебна реформа, а по-скоро заради начина, по който се избира нов главен прокурор.  „Един единствен кандидат има и той е основният заместник на досегашния главен прокурор. Това създава усещането, че е безалтернативно. Разбира се, бяха направени множество публични акции, с подкрепящи писма и др., само, че или избираме главния прокурор с общи избори (което не е случаят в България и тогава има нужда от такава публична офанзива) или се спазва някаква процедура. В случая процедурите са спазени. Прави впечатление отказът на правосъдния министър да направи своя номинация, той прие тази безалтернативно. Прави впечатление, че сякаш всичко трябва да завърши с решението на президента да назначи новоизбрания главен прокурор или да откаже. Той има това право. Той може да откаже веднъж, но втори път – не. Някак си топката се прехвърля към Радев и той да реши този сложен въпрос”.", "date": "2019.08.03", "title": "Антоний Тодоров: Топката за избор на главен прокурор сега е у Радев, той трябва да реши въпроса"}
{"url": "https://www.faktor.bg/bg/articles/novini/balgariya/imoti-za-nad-10-mln-lv-prodava-ministerstvoto-na-otbranata", "text": "Армейското ведомство сложи на тезгяха нова порция терени, които не се използват от войската и се водят „с отпаднала необходимост”. Този път Министерството на отбраната изкара на пазара за имоти 17 бивши терена със сгради, складове, казарми и т.н за над 10 млн. лв., съобщава \"Труд\". Имотите са обявени на търг с тайно наддаване и са в районите на Кресна, Пловдив, Пазарджик, Шумен, Варна и Ловеч. Най-скъпо се продава поземлен имот в Пазарджишкото село Черногорово, който ще стартира на търга с цена над 2,5 млн. лв. Той е и най-голям - 1054,5 дка с 1 сграда от 36 кв.м.  Друг скъп имот, който се предлага е в гр. Варна, местността „Кара тепе” и е значително по-малък - само 84 дка. Но тъй като е до морето, наддаването на търга за него ще започне от 1 953 150 лв.  За близо 2 млн. лв. ше започне и наддаването за имот от 1142 дка с 5 сгради със застроена площ 2249 кв. м. в с. Слатина, местност „Кремъка”, община Ловеч. МО е най-богатото на имоти държавно ведомство. Сега излишните терени, които не се ползват от армията, са над 800. Те са държавна собственост и по закон се продават само на търг с наддаване. Стартовата цена се определя от данъчната оценка плюс 10% завишение.", "date": "2019.08.03", "title": "Имоти за над 10 млн. лв. продава Министерството на отбраната"}
{"url": "https://www.faktor.bg/bg/articles/novini/svyat/rusiya-spasyava-maduro-dostavila-mu-e-600-000-barela-benzin", "text": "Русия доставя на Венецуела бензин и други петролни продукти, което помага на страната да избегне изостряне на кризата с горивата, съобщава Bloomberg.  Според разследване на агенцията, през юни и юли Москва е доставила най-малко 600 000 барела бензин, както и суровина за неговото производство.  По данни от проследяването на плавателните съдове, горивата се превозват с танкери от черноморското пристанище Таман до Малта, където прехвърлят на други танкери, плаващи за Венецуела. Транспортирането отнема общо около месец.  Така Венецуела успява да заобиколи санкциите, наложени от САЩ заради узурпирането на властта от Николас Мадуро.  По този повод американският президент Доналд Тръмп заяви, че разглежда възможността за въвеждане на карантина и дори блокада на Венецуела.  Той не посочи какви биха били сроковете и мащабите на подобна мярка.  Путин е един от най-силните поддръжници на Николас Мадуро, като му помага със заеми, суровини и дори изпрати военни, за да подкрепи режима му.", "date": "2019.08.03", "title": "Русия спасява Мадуро, доставила му е 600 000 барела бензин"}
{"url": "https://www.faktor.bg/bg/articles/novini/balgariya/ts-karayancheva-zhelaya-uspeh-na-bsp-no-izborite-ne-sa-vaorazhena-borba", "text": "\"Нашата позиция е единна и в подкрепа на санкциите срещу Русия. Като членове на ЕС ние сме с ясното убеждение, че тези санкции се налагат, за да може да се успокои кризата в Украйна. Те се налагат за определена политика, за нарушаване на международното право. Разбира се, ние имаме отворени канали за комуникация с Русия, и така трябва да бъде. Защото и самият ЕС контактува с Русия. Виждате, че и аз само преди месец бях на посещение в Москва, срещите ми бяха на много високо ниво. Имаме прекрасна комуникация с руските колеги, но България е член на ЕС и участва във формирането и изпълнението на политиката на ЕС\", коментира в интервю за \"24 часа\" предложението на БСП да бъдат отменени санкциите срещу Москва председателят на НС и депутат от ГЕРБ Цвета Караянчева. По думите и, депутатите от партиите на така наречената \"малка коалиция\" продължават да подкрепят коалиционното управление.  \"Дори колегите от \"Атака\", които вече не са част от малката коалиция, също заявиха подкрепа. Все пак ние сме сключили споразумение за 4 г., с поети ясни ангажименти към гражданите. И това, че има неразбирателство в малката коалиция, си е тяхна вътрешна работа. Правителството продължава да работи с досегашното си темпо и с подкрепата, която е имало досега\", заяви тя. \"Не искам местните избори да бъдат като въоръжена борба за завземане на нещо. Надявам се тази кампания да се различава от европейската и да не се концентрира само в плюене на опонента и черен ПР. Искам да се води дебат за политиките в даден регион, за това кой какво може да допринесе и как да бъде полезен за хората. Да, трябва да имаме цели, но те да са реални. А не да се вадят флашки, записи, да се правят декларации от тв екрана, за да се взривява обстановката. Нека говорим за политиките, необходими за населеното място. Пожелавам успех на БСП, но избори се правят с позитивизъм. Хората трябва да виждат в теб не плашилото, а позитивния човек, човека, който не обещава неща, които не може да изпълни. Важно е да казваш истината\", категорична е Каораянчева. \"Водачите на протеста срещу кандидатурата на Иван Гешев за главен прокурор бяха в управляващата коалиция 2014-2015 г. заедно с нас - става въпрос за Христо Иванов и групата около него. Първо те поискаха да има прокурорска квота във ВСС. После настояваха за по-голямо представителство на прокурорите във ВСС. 2018 г. изведнъж поискаха да се намали броят на прокурорската квота. Сега, след като 11 прокурори единодушно са подкрепили Гешев, искат да се закрие прокурорската квота. Не знам какво да мисля! За 4 г. има 4 различни мнения. Ако си спомняте, през 2015 г. Христо Иванов бламира заседанието на ВСС, когато Лозан Панов щеше да бъде избиран за председател на ВКС. А на първото заседание на ВСС ги чакаше отпред дърво с гнили плодове. Сега Панов е на страната на Иванов. Не искам да коментирам номинацията на Гешев, защото не трябва да се намесваме в съдебната власт, това е наше убеждение в ГЕРБ\", коментира председателят на НС.", "date": "2019.08.03", "title": "Караянчева:  Желая успех на БСП, но изборите не са въоръжена борба"}
{"url": "https://www.faktor.bg/bg/articles/novini/balgariya/delyan-peevski-ne-e-glasuval-v-narodnoto-sabranie-za-pokupkata-ot-sasht-na-boynite-samoleti-f-16", "text": "Законите за придобиването на натовските бойни самолети Ф-16 и промените в държавния бюджет за изплащането им са приети без гласа на знаковия депутат от ДПС Делян Славчев Пеевски. Новината, която съвсем не е за подценяване, изобщо не бе забелязана покрай еуфорията от успешната битка за модернизация на армията ни.  Детайлно разглеждане на   в Народното събрание, когато бе отхвърлено ветото на президента Румен Радев, показва, че Пеевски не е дал своя глас за американските самолети. Същия ден той най-вероятно е отсъствал от работа, защото парламентарната статистика сочи, че е пропуснал всичките шест гласувания за пленарния ден. Оказва се, че и първото приемане на законопроектите за придобиването на Ф-16 - на 19 юли, също е минало без участието на Пеевски. В същото време ДПС обяви категорично, че подкрепя сделката, а без гласовете им тя нямаше шанс за успех в парламента. Дали Пеевски случайно е пропуснал този важен избор или демонстрира конкретна позиция към придобиването на натовските самолети - ще стане ясно от следващите му действия като народен представител, но и от политическите позиции на ДПС.", "date": "2019.08.03", "title": "Делян Пеевски не е гласувал в Народното събрание за покупката от САЩ на бойните самолети Ф-16"}
{"url": "https://www.faktor.bg/bg/articles/novini/svyat/pravitelstvata-v-es-izbraha-kristalina-georgieva-za-evropeyski-kandidat-za-rakovoditel-na-mvf", "text": "Правителствата в Европейския съюз избраха българката Кристалина Георгиева за европейски кандидат за ръководител на Международния валутен фонд (МВФ) след повече от 12 часа преговори и гласувания на фона на разногласия в 28-членния блок, предаде Ройтерс.  Единственият съперник на Георгиева, холандецът Йерун Дейселблум, я поздрави в Туитър след втори кръг гласувания, при които тя се оформи като категоричен победител. Първоначално тя получи подкрепата на повечето правителства в ЕС да стане европейски кандидат за ръководител на Международния валутен фонд, но не успя да събере достатъчно мнозинство, за да бъде номинирана, каза официален представител на ЕС, цитиран от Ройтерс, предаде БТА.", "date": "2019.08.03", "title": "Кристалина Георгиева е кандидатът на ЕС за шеф на МВФ"}
{"url": "https://www.faktor.bg/bg/articles/novini/balgariya/19-oblasti-s-zhalt-kod-za-vetrove-i-buri", "text": "Жълт код за силен вятър и гръмотевични бури е обявен за днес почти в цялата страна.  Предупреждението се отнася за областите Видин, Враца, Монтана, Русе, Разград, Търговище, Шумен, Силистра, Добрич, Варна. Силен вятър се очаква в областите Плевен, Ловеч, Габрово, Велико Търново, Пловдив, Пазарджик, Благоевград и София-област. Област Бургас е с жълт код за гръмотевична активност.", "date": "2019.08.03", "title": "19 области с жълт код за ветрове и бури"}
{"url": "https://www.faktor.bg/bg/articles/novini/svyat/tramp-nov-dogovor-za-yadrenite-orazhiya-tryabva-da-vklyuchva-rusiya-i-kitay", "text": "Ден след като Съединените щати официално се оттеглиха от Договора за ядрени оръжия със среден обсег, американският президент Доналд Тръмп заяви, че нов подобен документ трябва да включва Русия и Китай.  \"Вярвам, че ще се случи. Обсъждал съм го с президента Путин, както и с Китай. Китай беше много, много развълнуван от разговорите, както и Русия. Мисля, че в един момент ще имаме сделка.\" Договорът, забраняващ ядрени ракети с обсег между 500 и 5500 километра, е едно от знаковите споразумения между Вашингтон и Москва от края на Студената война. Тръмп поиска изтеглянето на страната му заради разработвани от Русия ракети, които нарушават условията на споразумението. Притесненията на анализаторите са, че отпадането на договора може да доведе до нова ядрена надпревара между великите сили.", "date": "2019.08.03", "title": "Тръмп: Нов договор за ядрените оръжия трябва да включва Русия и Китай"}
