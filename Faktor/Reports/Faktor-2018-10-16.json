{"url": "https://www.faktor.bg/bg/articles/novini/svyat/sergey-lavrov-rusiya-sama-shte-napusne-saveta-na-evropa", "text": "Русия ще напусне сама Съвета на Европа, няма да чака да бъде изгонена от организацията и така да зарадва противниците си. Това заяви руският външен министър Сергей Лавров, цитиран от РИА \"Новости\". Това заяви той в интервю за \"Евронюз\". Той заяви също така, че Русия ще възстанови плащанията си към бюджета веднага, след като бъдат възстановени правата на представителите в ПАСЕ. Конфликтът между Москва и Съвета на Европа се разрасна преди няколко години, след като руски парламентаристи бяха лишени от права заради Крим. Тогава Русия обяви, че няма да участва в заседания на ПАСЕ. Страната може да бъде изключена, ако не заплати вноските си към организацията.", "date": "2018.10.16", "title": "Сергей Лавров: Русия сама ще напусне Съвета на Европа"}
{"url": "https://www.faktor.bg/bg/articles/dimitar-delchev-ako-dds-se-namali-s-2-1-mlrd-shte-vlyazat-v-dzhoba-na-biznesa-i-na-horata", "text": "Ние сме твърдо против да се увеличат максималните осигурителни прагове от 2600 на 3000 лева”, каза в ефира на bTV Димитър Делчев, председател на ДБГ. Според него по този начин ще се вземе от тези, които са най-активни. „Това обикновено са айтитата, които вземат над 2600 лв. – да се вземе от тях, защото те са млади, активни, живеят добре в България и затова са решили да останат. Хайде да ги прогоним и тях”, посочи Делчев. От ДБГ предлагат ДДС да се намали с 2%. По думите на Делчев това ще отговори на увеличаването на цените на природния газ, парното, тока и всички основни стоки. „Ако ДДС се намали от 20% на 18%, това ще върне 1 млрд. лева в джобовете на всички нас – и на бизнеса, и на хората”, изчисли Делчев. „Ако хората не сменят модела на управление, накрая моделът на управление ще си смени хората”, подчерта още председателят на ДБГ.", "date": "2018.10.16", "title": "Димитър Делчев: Ако ДДС се намали с 2%, 1 млрд. ще влязат в джоба на бизнеса и на хората"}
{"url": "https://www.faktor.bg/bg/articles/bashar-asad-se-glasi-se-da-poseti-krim-i-yaltenskiya-mezhdunaroden-ikonomicheski-forum", "text": "Сирийският президент Башар ал Асад има предварителни планове да посети Крим през април 2019 г. и да преговаря за стартиране на редовни пътнически полети между Сирия и черноморския полуостров, предаде Ройтерс, като цитира руски медии. Руските агенции се позоваха на членове на кримската делегация, посетила Сирия тази седмица, в която участва премиерът на Крим Сергей Аксьонов. Освен това на срещата си с гостуващата делегация Асад е изразил намерение да посети Ялтенския международен икономически форум през април 2019 г., \"ако му позволят обстоятелствата\", предаде ТАСС, позовавайки се на съпредседателя на организационния комитет на форума Андрей Назаров. Сирийската държавна агенция САНА съобщи, че представителите на двете страни са се договорили за създаването на Сирийска търговска къща в Крим и съвместна компания за морски транспорт, както и за улесняване на финансови и банкови услуги. Крим е най-близкото черноморско пристанище и затова може да играе важна роля в двустраната търговия между Сирия и Русия, е заявил министърът на икономиката Самер Халил, цитиран от САНА. Русия е ключов съюзник на Асад в седемгодишния въоръжен конфликт в Сирия, а лидерите на други две отцепили се от Грузия непризнати републики - Южна Осетия и Абхазия, също посетиха Дамаск през тази година, припомня Ройтерс.", "date": "2018.10.16", "title": "Башар Асад се слага на Путин: Гласи се да посети Крим и да преговаря за редовни полети"}
{"url": "https://www.faktor.bg/bg/articles/makedoniya-zapochva-predprisaedinitelni-pregovori-s-nato", "text": "Македонското правителство съобщи, че в четвъртък Македония започва предприсъединителни преговори с НАТО, които ще приключат до края на годината. В същото време в македонския парламент продължават дебатите по промяната на конституцията за промяната на името на Македония. До момента социалистите на Зоран Заев и опозицията на ВМРО продължават да са на противоположни позиции. Новината за преговорите с НАТО изненада депутатите, които втори ден дебатират ще променят или не основния закон на страната, за да бъде приета Македония в Алианса и Евросъюза.", "date": "2018.10.16", "title": "Македония започва предприсъединителни преговори с НАТО"}
{"url": "https://www.faktor.bg/bg/articles/tsvetanov-otkri-sportna-ploshtadka-v-selo-startsevo", "text": "Председателят на ПГ на ГЕРБ и зам.-председател на партията Цветан Цветанов и кметът на Златоград Мирослав Янчев участваха в откриването на многофункционална спортна площадка в село Старцево (община Златоград). Двамата трябваше да прережат лентата на новия обект, но отстъпиха ножиците на две родопчанки с народни носии, които извършиха символичния ритуал, съобщиха от пресцентъра на ГЕРБ. „В Старцево има страшно много деца и те се нуждаят от спортна площадка. Най-прекрасното е, че когато децата са тук, родителите ще са спокойни. Когато децата изразходват своята енергия по правилния начин, ще намалим и агресията“, каза Цветанов пред жителите на селото. Той пожела на децата да спортуват активно, а с родителите сподели надеждата си, че вече те ще бъдат спокойни, когато децата им са на такова сигурно място като тази площадка. „В образователната инфраструктура се правят сериозни инвестиции и аз съм убеден, че учебният процес ще бъде много по-пълноценен“, посочи Цветанов. Той допълни, че амбицията на управляващите е в училище да се изграждат пълноценни български граждани, които ще могат да защитават своите права, ще имат своята идентичност и ще се чувстват пълноценни от това, че държавата и общината са се погрижили да им осигурят европейска среда на живот. „Нека съхраним това, което е изградено, за да се ползва не само от сегашното младо поколение, но и от следващите“, призова председателят на ПГ на ГЕРБ. В рамките на церемонията той подари топки за различните видове спорт, които ще се практикуват на новите игрища. Площадката се намира срещу местното училище „Св. Княз Борис І“. Тя е обезпечена със средства от държавния бюджет на стойност 374 хил. лв. На нея ще се практикуват волейбол, баскетбол, футбол, хокей на трева, хандбал и тенис на корт. Изградени са също фитнес на открито и детска площадка с алеи със съответните оборудвания и настилки за игра на малките. Настилката на игрището е от изкуствена трева 15-30 мм, оградата е от метална мрежа с РVС покритие върху стоманени колове, осветителна инсталация е с LED-прожектори. Кметът на Златоград Мирослав Янчев и областният управител на Смолян Недялко Славов също изказаха своята благодарност към правителството за подкрепата, която получават за проектите, които са важни за населените места в региона.", "date": "2018.10.16", "title": "Цветанов в село Старцево: Нека съхраним изграденото, за да се ползва  и от следващите поколения"}
{"url": "https://www.faktor.bg/bg/articles/rosen-plevneliev-ruski-deputati-finansirat-masovi-protesti-v-cherna-gora", "text": "В много държави като Черна гора, Босна и Херцеговина могат да се намерят примери за хибридна заплаха от страна на Русия. Това посочи президентът (2012-2017) Росен Плевнелиев по време на конференция, посветена на “Хибридните заплахи срещу институциите“.  \"В Черна гора руски депутати чрез сръбски и македонски банки са финансирали масови протести, а в Македония намесата за дестабилизация се осъществява чрез купуване на футболни клубове\", каза Плевнелиев. Заради тези примери той посочи събитията в България, когато протестите за цените на тока станаха причина за падане на първото правителство на Бойко Борисов.  \"Разбира се, по това време бяха ясни лидерите на тези протести, техните адвокати, а когато Волен Сидеров подпали офисите на EVN в Пловдив, адвокатите, които го защитаваха, бяха същите, които бориха шистовия газ\", посочи Плевнелиев. \"Нека да не допускаме миналото, особено в неговата негативна част, зависимости, олигархия, непазарно мислене, атаки срещу демократични институции, да се връща в България\", допълни още той.", "date": "2018.10.16", "title": "Росен Плевнелиев: Руски депутати финансират масови протести в Черна гора"}
{"url": "https://www.faktor.bg/bg/articles/novini/balgariya/mon-predlaga-bezplaten-universitet-za-himitsi-matematitsi-i-fizitsi", "text": "Образователният министър Красимир Вълчев предлага безплатен университет за бъдещи учители, химици, математици и физици, както и за още неатрактивни специалности. Целта е да се попълни дефицитът на работна ръка. Началото на учебната година в много университети започна с незапълнени места. В Софийския университет например при обявени близо 5500 места, 760 останаха незаети дори и след трето класиране. Празните места са предимно в катедрите по природни науки. В специалност \"Математика\" са заети само половината места от обявените по план. По физика празни остават близо 60 места, а по химия около 20. Ако обучението им стане безплатно, студентите ще си спестяват от 200 до 800 лева годишно от семестриалните такси. Ръководството на математическия факултет вече е взело нещата в свои ръце. „Всички, които са приети математика и статистика с максимален бал, ги освободихме от такса”, съобщи деканът доц. Първан Първанов. Безплатното обучение ще бъде под формата на трета стипендия за студентите от дефицитните специалности.", "date": "2018.10.16", "title": "МОН предлага безплатен университет за химици, математици и физици"}
{"url": "https://www.faktor.bg/bg/articles/the-new-york-times-ruskata-tsarkva-pravi-stapka-po-patya-kam-nay-serioznata-shizma-v-hristiyanstvoto-ot-vekove", "text": "Руската православна църква (РПЦ) в понеделник реши да прекъсне всички връзки с Константинополската патриаршия във връзка с решението на последната да предостави автокефален статут на украинската поместна църква, коментира американското издание The New York Times. „Надяваме се, че разумът ще надделее и че константинополският патриарх ще промени позицията си спрямо съществуващата църковна реалност“, заяви митрополит Волоколамски Иларион, който отговаря за външноцърковните връзки на Московската патриаршия при обявяването на решението след синода на РПЦ в Минск. Изданието пише, че това е още една стъпка по пътя към най-сериозната схизма в Християнството от векове. Решението обаче все още не означава пълно прекъсване на връзките, както отбелязва вестникът, защото РПЦ призова главите на останалите 12 поместни църкви да натиснат Константинопол, а не също да прекъснат връзките си с тамошната патриаршия. The New York Times пише, че за разлика от предишните многобройни конфронтации в православната църква през миналите години, включително няколкомесечното прекъсване на връзките между Москва и Константинопол заради Естонската православна църква през 1996 година, залозите в Украйна са много по-високи заради броя на вярващите в страната и съществуващия потенциал за избухване на насилие, след преврата в Киев преди четири години и последвалото анексиране на Крим от Русия и конфликта в Източна Украйна. Основните опасения са, че напрежението може да ескалира около Киево-Печорската лавра. Както обяснява вестникът, РПЦ има 150 милиона миряни, или половината от общо 300-те милиона православни на света. Около 12-те хиляди енории в Украйна са около една трета от всички енории в Руската църква, така че една независима църква там ще свие драстично диоцеза на РПЦ и ще постави под удар претенцията на Москва за водеща патриаршия в православието. New York Times смята още, че загубата на украинската църква ще има потенциални политически и исторически последствия, защото Киев се смята за рожденото място на руското православие. Още по-важно, според изданието, е, че разколът ще прекъсне последната имперска връзка между Москва и Киев, погребвайки усилията на президента Владимир Путин да възстанови, колкото може по-голяма част от империята под знамето на „Руския свят“. Вестникът отбелязва още, че в Русия обвиняват САЩ, че са манипулирали решението на Вартоломей, за да отслабят Москва, но отговаря с твърдението, че Путин е виновен, защото е изпратил руска армия в Украйна през 2014 година. Според твърденията на The New York Times, мнозина вярващи в Украйна не желаят тяхната църква да е под юрисдикцията на враждебната Москва. В заключение вестникът отбелязва, че конфронтацията между Истанбул и Москва поставя останалия православен свят в сложната позиция да избира между богатството и мощта на РПЦ, произтичаща, според NYT, от Кремъл и вековните църковни традиции, представлявани от Константинопол, сега известен като Истанбул.", "date": "2018.10.16", "title": "The New York Times: Руската църква прави стъпка по пътя към най-сериозната схизма в Християнството от векове"}
{"url": "https://www.faktor.bg/bg/articles/novini/svyat/anketa-podkrepyate-li-reshenieto-na-vselenskiya-patriarh-da-priznae-nezavisima-ot-moskva-ukrainska-tsarkva", "text": "Подкрепяте ли решението на Вселенския патриарх да признае независима от Москва украинска църква? Да Не Нямам мнение", "date": "2018.10.16", "title": "Анкета: Подкрепяте ли решението на Вселенския патриарх да признае независима от Москва украинска църква?"}
{"url": "https://www.faktor.bg/bg/articles/tsveta-karayancheva-1-2", "text": "\"Странно е, че се иска вот на недоверие по въпрос, по който тепърва дебатите влизат в парламента. Да се надяваме, че този вот няма да мине безмълвно, както предишния, който продължи 20 минути. Дебатите ще бъдат в петък, а в средата на другата седмица ще има гласуване\". Това заяви пред БНТ председателят на парламента Цвета Караянчева. \"Президентът казва \"а\", но не стига до \"я\" и не довършва. Нека дефинира какво разбира под национално значими теми и национално обединение. Нямам никакъв проблем с комуникацията с Румен Радев и с Бойко Борисов. Когато трябва да говорим, просто вдигам телефона и им се обаждам\", коментира Караянчева.  \"Това, което се случи в Русе, е ужасно престъпление. Имаше сили, които искаха да обяздят трагедията. След като се намери убиецът, продължи битката между институциите. Всичко това се прави от опозицията извън парламента. Цели се да се създава напрежение между институциите. Учудвам се как световни медии не провериха от 3 независими източника информацията си. Целта на тази хибридна война е да накара хората да не вярват в институциите. Затова те трябва да си говорят, а не президентът Румен Радев да допуска да държи подобен тон. В интернет ни заливат фалшиви новини. Хората дори не прочитат какво пише в статията, за да видят, че ги лъжат, а само заглавията\", коментира още Караянчева.", "date": "2018.10.16", "title": "Цвета Караянчева: Радев да дефинира кои за него са национално значимите теми и да смени тона на говорене!"}
{"url": "https://www.faktor.bg/bg/articles/sofiyska-voda-vremenno-shte-prekasne-vodosnabdyavaneto-v-nyakoi-chasti-na-stolitsata", "text": "„Софийска вода” временно ще прекъсне водоснабдяването в някои части на столицата на 17 октомври 2018 г. (сряда), съобщиха от пресцентъра на дружеството. Във връзка с подмяна на водомерен възел в с. Кокаляне се налага спиране на водоподаването от 10:00 до 13:00 часа на клиентите на „Софийска вода”, живеещи в района на: - местност „Дебело гуно“, местност „Бяла нива“, местност „Китката“; - ул. „Държов дол“, ул. „Лъката“; - кв. „Кокалянски ханчета“ – ул. „Буката“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Цар Иван Асен“, ъгъла с ул. „Люляк“. Във връзка с подмяна на спирателен кран на бул. „Мадрид“ в кв. „Подуене“ се налага спиране на водоподаването от 09:00 до 21:00 часа на клиентите на „Софийска вода”, живеещи в района на бул. „Мадрид“, от бул. „Евлоги и Христо Георгиеви“ до ул. „Черковна“ – нечетни номера. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Мадрид“, ъгъла с ул. „Мърфи“. Във връзка с подмяна на водомер на ул. „Войводина могила“ в кв. „Княжево“ се налага спиране на водоподаването от 09:30 до 16:30 часа на клиентите на „Софийска вода”, живеещи в района на: - ул. „Полк. Стойно Бачийски“ от № 92 до № 122; - ул. „Войводина могила“, от ул. „Поибрене“ до ул. „Звездица“; ул. „605-та“ ул. „Селище“; - бул. „Цар Борис III“, от ул. „Владайско въстание“ до ул. „Войводина могила“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: бул. „Цар Борис III“, ъгъла с ул. „Владайско въстание“. Във връзка с изграждане на сградно водопроводно отклонение на ул. „Кукуряк“, ж. к. „Овча купел“, се налага спиране на водоподаването от 09:00 до 18:00 часа на клиентите на „Софийска вода”, живеещи в района на ул. „Кукуряк“, от ул. „662“ до ул. „688“. При продължителност на строително-ремонтните дейности над 12 часа „Софийска вода” ще осигури алтернативно водоснабдяване с водоноска на адрес: ул. „Кукуряк“ ъгъла с ул. 761. Ремонтните дейности ще осигурят по-добро управление на водопроводната мрежа като максимално се ограничат зоните на евентуални бъдещи нарушения на водоснабдяването. Засегнатите от прекъсването на водата, могат да получат повече информация от Телефонния център на “Софийска вода” АД на телефон 0800 12121 или да следят за развитието на всички текущи теренни дейности в реално време чрез Виртуалния информационен център на дружеството.", "date": "2018.10.16", "title": "„Софийска вода” временно ще прекъсне водоснабдяването в някои части на столицата"}
{"url": "https://www.faktor.bg/bg/articles/ekspert-vodeshta-svetovna-banka-shte-finansira-sdelkata-za-zakupuvaneto-na-chez-ot-inerkom", "text": "Водеща световна инвестиционна банка ще финансира сделката за закупуването на ЧЕЗ от „Инерком“. Това разкри пред телевизия „Европа“ финансовият консултант от „Мейн кепитал“ Илиян Скарлатов. По думите му финансирането се състои от два елемента – самоучастие в размер на 25-30% и предоставяне на останалото финансиране банката.  Самоучастието пък ще бъде осигурено чрез активи на „Инерком“ и чрез допълнително финансиране от друга банка. Скарлатов коментира и сроковете, в които сделката за ЧЕЗ може да достигне до финализиране. За нуждите на сделката няма да бъдат залагани никакви активи на ЧЕЗ в България, категоричен е финансистът. Ще бъдат заложени единствено акциите на „Инерком“, защото активите са част от националната сигурност на страната. „Инерком“ няма да прави промени в оперативния мениджмънт на ЧЕЗ в България, а ще бъде сменен само надзорният съвет. Именно той ще се отчита пред банковия синдикат по отношение на изплащането на сделката.  Припомняме, че през юли Комисията за защита на конкуренцията забрани покупката на активите на „ЧЕЗ груп“ от „Инерком груп“ на Гинка Върбакова, а като причина бе посочен бизнеса с фотоволтаици на компанията и възможността за създаване на господстващо положение. До края на септември Върбакова напусна управата на пет от дружествата, занимаващи се със соларна енергия и подаде ново уведомление в Комисията за защита на конкуренцията. Междувременно „Инерком“ оспорва и решението на КЗК пред Върховния административен съд, като делото е насрочено за 14 май 2019 г", "date": "2018.10.16", "title": "Експерт: Водеща световна банка ще финансира сделката за закупуването на ЧЕЗ от „Инерком“"}
{"url": "https://www.faktor.bg/bg/articles/kultura/aktyorat-vasil-mihaylov-poluchi-otlichie-za-prinos-kam-mo", "text": "Българският актьор Васил Михайлов беше отличен с награден знак „За принос към Министерството на отбраната”.  Наградата му беше връчена от военния министър Красимир Карачанов. Поводът е 80-годишния юбилей на Михайлов и огромният му принос за моралното възпитание на българската младеж в дух на родолюбие, обяви министърът. Повече от 50 години актьорът е част от трупата на театър „Българска армия”.", "date": "2018.10.16", "title": "Актьорът Васил Михайлов получи отличие за принос към МО"}
{"url": "https://www.faktor.bg/bg/articles/bivsha-alkoholichka-e-nay-mlada-v-spisaka-na-nay-bogatite-amerikantsi", "text": "Линзи Снайдър е лице на корицата на икономическото списание \"Форбс“ този месец като най-млада в списъка на най-богатите американци. Снайдър е на 36 години и богатството й се оценява на повече от 3 милиарда долара. Тя го е наследила от своя баща, който през 1999 г. е починал от предозиране с лекарства. Но, както съобщава \"Дейли Мейл\", животът не винаги е бил благосклонен към богатата наследница, която в миналото е била пристрастена към алкохола. Сега тя е начело на завещаната й верига ресторанти „Ин енд Аут“(\"In-End-Out\"). В юбилейният \"Форбс 400“ Снайдър говори за своето мрачно минало, както и за трите си развода. \"Беше черен период в живота ми. До 22-годишна възраст вече бях на дъното“, споделя тя. В момента е омъжена за четвъртия си съпруг Шон Елингсън. Линзи казва, че рехабилитацията, но и грешките с мъжете са я направили по-силна жена, каквато е днес.", "date": "2018.10.16", "title": "Бивша алкохоличка е най-младата в списъка на най-богатите американци"}
{"url": "https://www.faktor.bg/bg/articles/sport/59-ta-minuta-zlatna-za-lavovete-v-ligata-na-natsiite", "text": "България днес гостува на Норвегия в много важен мач от турнира Лига на нациите. Равенството устройва нашия отбор, но в лагера на \"лъвовете\" са обединени около мнението, че ще играем за победа. Важното е да вкараме поне един гол, който много ще ни помогне, отбеляза и селекционерът Петър Хубчев. Той трябва да очаква с голямо внимание 59-ата минута на двубоя с \"викингите\". Защо точно 59-ата? Любопитно е да се отбележи, че 3 от головете ни в групата паднаха именно в този момент от срещите. България победи Словения като гост с попадение на Божидар Краев именно в 59-ата минута. След това подчинихме точно Норвегия. Голът отново беше отбелязан в 59-ата минута, този път в герой се превърна Радослав Василев. Изравнителното попадение срещу Кипър пък реализира Кирил Десподов. И то падна в тази минута, която се оказва късметлийска за нашите. След това Тодор Неделев донесе успеха със супер гол. Ще бъде ли 59-ата минута щастлива за \"лъвовете\" и довечера, остава да разберем...", "date": "2018.10.16", "title": "59-та минута - златна за лъвовете в Лигата на нациите"}
{"url": "https://www.faktor.bg/bg/articles/layf-stayl/keyt-midaltan-stana-lelya", "text": "Пипа Мидълтън и съпругът й Джеймс Матюс станаха родители за първи път. По-малката сестра на херцогинята на Кеймбридж роди момченце, съобщи Би Би Си. Бебето се е родило вчера в 13.58 часа. То тежи 3883 грама. Говорителката на Пипа съобщи, че майката и новороденото са в добро здраве. \"Принц Уилям и Кейт Мидълтън са \"развълнувани\" за Пипа и Джеймс\", каза пък говорител на двореца Кенсингтън. Последната публична поява на Пипа Мидълтън бе на сватбата на принцеса Юджени и Джак Бруксбанк в петък. Новината за новородения й син идва само ден, след като принц Хари и съпругата му Меган разкриха, че очакват първото си дете. Пипа се омъжи за финансиста Джеймс Матюс миналата година. Сватбата събра кралски особи и популярни лица от спорта, киното, медиите, включително риалити звезди.", "date": "2018.10.16", "title": "Кейт Мидълтън стана леля"}
{"url": "https://www.faktor.bg/bg/articles/kultura/art-faktor/pochina-rezhisyorat-na-vasko-da-gama-ot-selo-rupcha-i-s-detsa-na-more", "text": "На 93-годишна възраст почина големият български режисьор и сценарист Димитър Петров. Той остави на българската публика някои от най-любимите детски филми, като \"Васко да Гама от село Рупча\", \"Куче в чекмедже\", \"Таралежите се раждат без бодли\", \"С деца на море\".  Димитър Петров Димитров е роден на 22 октомври 1924 г. в град Рила. Завършва през 1951 г. кинорежисура при Отокар Вавра и Иржи Вайс в Академията по изкуствата в Прага.  Работи в Студията за игрални филми (СИФ) от 1959 до 1990 г. През 1983 г. получава званието \"заслужил артист\". Димитър Петров дебютира в киното през 1955 г. с доста необичаен филм, който има \"фаталния\" номер 13 в социалистическото киноброене. Лентата се казва \"Празник\" и е само от 24 минути. Екипът явно е получил задачата да популяризира държавния заем, изтеглен в началото на 50-те години на миналия век. Но пък в него играят великата Олга Кирчева и бъдещата звезда Гинка Станчева.  През 2014 г. Димитър Петров получи наградата \"Златен век\"от служебния министър на културата Мартин Иванов. \"Обичам децата, имам вроден усет и такт към тях\", простичко обясняваше ключа към успехите си режисьорът. Той никога не повишава глас на снимачната площадка. Успява така да увлече в играта малките си актьори, че те дори не усещат кога се завърта камерата.", "date": "2018.10.16", "title": "Почина режисьорът на \"Васко да Гама от село Рупча\" и \"С деца на море\""}
{"url": "https://www.faktor.bg/bg/articles/temenuzhka-petkova-nyama-da-ima-sakrashteniya-v-mini-maritsa-iztok", "text": "Няма да има съкращения в Мини „Марица Изток“ поне до 2020 година. Това обяви министърът на енергетиката Теменужка Петкова на среща с президента на КНСБ Пламен Димитров и енергийните федерации, част от Конфедерацията късно вчера, съобщиха от КНСБ. В срещата участваха председателят на Федерацията на независимите синдикати на миньорите Валентин Вълчев, Георги Петров – лидер на федерацията на енергетиците, Божидар Митев от Независимата синдикална федерация на енергетиците, Наско Митев – лидер на синдикалната организация на КНСБ в Мини „Марица Изток“. На срещата присъстваха и президентът на КТ „Подкрепа“ Димитър Манолов, както и енергийните федерации, част от другия национално представителен синдикат. Изказването на Петкова бе в отговор на въпрос на Наско Митев от синдикалната организация на КНСБ в мините, който постави остро въпроса ще има ли съкратени миньори, както се говори в региона. И през тази година ще се намери финансовата схема, по която ще се платят емисиите, дължими от ТЕЦ „Марица Изток“ 2, въпреки завишената им цена. Това ще позволи на централата да продължи нормално работа и заявките към мините. Заради очакваната стабилизация поне през следващата и началото на 2020 година няма да има съкратени миньори, обеща енергийният министър. Тя беше категорична, че няма да се стигне до закриване или спиране на ТЕЦ-а. Енергийната система на страната не може да издържи без тази голяма енергийна мощност, заплашена е националната сигурност, затова не можем да позволим тя да спре да работи, отсече Теменужка Петкова. Правителството вече преговаря с Европейската комисия за различни мерки за спасяване на една от най-големите ни енергийни мощности. Целта е да се намери дългосрочно спасение на ТЕЦ „Марица Изток“, обяви министър Петкова. Тя изрази увереност, че до края на ноември ще бъде налице дерогацията за енергийния гигант и тя ще бъде безсрочна. Това ще даде нужната глътка въздух, за да се търси спасение, посочи още министъра. В същото време тя изтъкна и напрежението в Европейския съюз по повод преминаването към ниско въглеродна икономика. Целта е постепенно да се достигне ниво от 32 на сто възобновяеми източници. Не само България, а и Европейския съюз не е готов за такъв рязък скок, преходът трябва да бъде плавен, заяви Теменужка Петкова. Лидерът на КНСБ Пламен Димитров, от своя страна, изтъкна напрежението в региона и липсата на яснота за бъдещето на енергийния комплекс „Марица Изток“. Президентът отново настоя за спешното приемане на енергийна стратегия до 2050 година и получи уверения, че скоро тя ще бъде обсъдена със социалните партньори. Според Пламен Димитров в подхода си за спасяване на големите енергийни мощности България трябва да ползва чуждия опит и посочи този на Полша, където отделни региони от консуматори са се превърнали в производители на енергия, което е намалило напрежението върху енергийната система.", "date": "2018.10.16", "title": "Теменужка Петкова: Няма да има съкращения в мини „Марица Изток\""}
{"url": "https://www.faktor.bg/bg/articles/lilyana-pavlova-tryabva-da-razshirim-vzaimootnosheniyata-si-s-kitay-v-reditsa-sferi", "text": "„Инициативата „Един пояс, един път“ отваря нови възможности за насърчаване на инвестициите и търговското сътрудничество. Участието на България и на страните партньори от формата е от взаимна полза. Отдаваме значение на разширяването на свързаността с Китай, като считаме, че тя трябва да бъде развита не само по отношение на транспорт и инфраструктура, а и в редица други сфери като индустрия, селско стопанство, енергетика, образование и култура, туризъм, информационни технологии“. Това каза министърът за Българското председателство на Съвета на ЕС Лиляна Павлова при откриването на Китайския инвестиционен форум в Прага днес, предадоха от пресцентъра на Министерството за Българското председателство на Съвета на ЕС 2018. Министър Павлова е сред почетните участници в срещата, която се провежда под мотото: „Възможности и предизвикателства в сътрудничеството между 16+1“ и под патронажа на президента на републиката г-н Милош Земан. Организатори и домакини на събитието са Чешко-китайската камара за сътрудничество и Китайският Център за Икономическо Сътрудничество – CECC.", "date": "2018.10.16", "title": "Лиляна Павлова: Трябва да разширим взаимоотношенията си с Китай в редица сфери"}
{"url": "https://www.faktor.bg/bg/articles/mvr-se-seti-nad-20-hil-imanyari-sa-postaveni-pod-postoyanno-nablyudenie", "text": "Над 20 хил. иманяри са под постоянно наблюдение от МВР. Поне така твърдят източници от Национална полиция пред медиите. Крайно време беше. Антики за милиарди се изнасят всяка година от страната, както сме писали.  За 150 000 иманяри отговаря отдел от няколко човека в \"Националната полиция. Очевидно сега се мобилизирани допълнителни сили.   Сега се стреснали. Крайно време беше. Над 4 милиарда британски лири годишно изкарва българската мафия от продажба на антики на богати колекционери по света,  сочи проучване, направено от британските служби преди няколко години. Сега вероятно са се увеличили.  След последната акция на МВР, специализираната прокуратурата и ГДБОП, при която беше заловено златно съкровище, само един венец от което трябвало да се изтъргува за 2 млн. евро, полицията е започнала \"превантивна дейност\" срещу хората, занимаващи се с иманярство, научи faktor.bg . „По оперативни данни на МВР към момента активно действащи иманяри, които се препитават от тази дейност, са около 20-30 хиляди, които почти ежедневно излизат на терен. Инцидентно копаещите за имане българи, на които това не е основен доход, може да достигнат 150 хиляди човека“, обяснили служители от Криминална полиция. Не всеки обаче от тези 150 хил. души е професионален иманяр, който изнася културни ценности. Много от тях са хора, които копаят в близост до домовете си, които се намират до богати на находки терени.", "date": "2018.10.16", "title": "МВР се сети! Над 20 хил. иманяри са поставени под постоянно наблюдение"}
{"url": "https://www.faktor.bg/bg/articles/obshtestvo/zakon-i-red/tri-godini-uslovno-za-smartta-na-dvama-peshehodtsi-na-trotoar", "text": "Три години условна присъда за причинена смърт на двама пешеходци на тротоара разгневи близки на опечалените семейства в Горна Оряховица.  Катастрофата е станала точно преди година, а преди дни е излязло и решението на съда. Инцидентът е станал час и половина преди полунощ, при сухо време.   Единият от тях е Красимир Енев, на 20 години. Въпреки мъката си баща му – Янко Енев, постъпва балогородно и дарява органите на момчето. Зад волана е връстник на Красимир, който не е употребил алкохол, но се е движил с 22 км над допустимите 50 км/ч. Шофьорът има 40 дни шофьорски стаж. Той остава невредим. Осъден е на три години условно. Решението на съда предизвика недоволство сред хората в града. Предстои делото да се гледа на втора инстанция.", "date": "2018.10.16", "title": "Три години условно за смъртта на двама пешеходци на тротоар"}
{"url": "https://www.faktor.bg/bg/articles/novini/balgariya/komisiyata-po-dosietata-organizira-den-na-otvoreni-vrati", "text": "Комисията по досиетата организира Ден на отворени врати в Централизирания архив на Комисията в Банкя. Събитието ще се състои на 23 октомври, вторник, от 9:00 до 16:00 часа. Ще бъде осигурен автобус на всеки кръгъл час, от 9 до 15 часа, който ще придвижва гражданите от центъра на Банкя, спирката на автобусите на кръговото движение при фонтаните, до сградата на архива.  Обиколката ще се организира в групи, които ще имат възможност да разгледат архивохранилищата, които ще бъдат отворени за пръв път за широката общественост. Очаквайте по-подробна информация в следващите дни на сайта на комисията www.comdos.bg. Заявки за посещението се правят на тел.02/8004 506, 02/8004 534 или имейл адрес a.guleva@comdos.bg.", "date": "2018.10.16", "title": "Комисията по досиетата организира Ден на отворени врати"}
{"url": "https://www.faktor.bg/bg/articles/nova-nahodka-promenya-istoriyata-na-izpepeleniya-pompey", "text": "Знаменитото изригване на вулкана Везувий, изпепелило древноримския град Помпей, вероятно се е случило два месеца по-късно, отколкото се предполагаше досега, съобщи агенция АНСА. По време на разкопките на един от кварталите на \"мъртвия град\" бил намерен надпис, потвърждаващ теорията, че изригването на вулкана е станало не на 24 август, а на 17 октомври 79-а година пр. Хр. \"Това е поразителна находка\", заяви италианският министър на културното наследство и културната дейност Алберто Бонизоли. Той в най-близко време ще представи резултатите на новото археологическо изследване.", "date": "2018.10.16", "title": "Нова находка променя историята на изпепеления Помпей"}
{"url": "https://www.faktor.bg/bg/articles/novini/balgariya/karakachanov-saglasen-s-prezidenta-radiomalchanieto-po-temata-s-iztrebitelite-e-nalozhitelno", "text": "\"Радиомълчанието по темата с изтребителите е абсолютно наложително\", заяви пред журналисти министърът на отбраната Красимир Каракачанов. Вицешремиерът коментира изказването на президента Румен Радев да бъде оставена комисията, която разглежда офертите за изтребители за авиацията ни, да работи спокойно. \"Работата продължава. Най-вероятно ще им удължим работата поне с още седмица. Утре ще ми докладват докъде са стигнали с отговорите, които са изпращали на четирите фирми, представляващи тези самолети и ще преценим докога да удължим работата\", добави Каракачанов. Той защити директора на \"Връзки с обществеността\" в министерството Александър Урумов, който влезе в задочен сблъсък със Софийския университет, като обвини учебното заведение в пропаганда на хомосексуализма, феминизма и глобализацията. \"Не съм се запознал нито с курса, нито с поста на моя служител. В края на краищата аз му знам убежденията и те не се различават от моите. Пак казвам, стига сме обърквали хората\". Каракачанов допълни, че не знае какво се случва с телевизия \"Алфа\", не се е чувал с партньора си в управлението Волен Сидеров, но не е забелязан ескалиране на напрежението през последните дни.", "date": "2018.10.16", "title": "Каракачанов съгласен с президента: Радиомълчанието по темата с изтребителите е наложително"}
{"url": "https://www.faktor.bg/bg/articles/obiskiraha-ofisi-na-frenska-lyava-partiya", "text": "Френските власти обискираха офиси на лявата партия \"Непокорна Франция\" заради подозрения в корупция, заяви днес запознат източник, цитиран от ДПА. Акциите са част от две предварителни разследвания, провеждани от френската прокуратура срещу партията по подозрение в неправомерно наемане на сътрудници в Европейския парламент и нарушаване на законодателството за финансиране на предизборни кампании. Лидерът на \"Непокорна Франция\" Жан-Люк Меланшон протестира против обиските във видеопослание във Facebook. Той определи акциите като недемократични и целящи да сплашат поддръжниците на партията. \"Ще видите, че утре ще намерят оправдание или някаква причина да ни вкарат в затвора. Това е новата им тактика\", каза той. Меланшон се оплака, че следователите са дошли не само в партийната централа, а и в неговия дом и домовете на негови сътрудници и са иззели мобилни устройства и твърди дискове.", "date": "2018.10.16", "title": "Обискираха офисите на лявата партия \"Непокорна Франция\""}
{"url": "https://www.faktor.bg/bg/articles/mareshki-prezidentat-narushi-konstitutsiyata", "text": "С призива си всички да мълчат до избирането на изтребители президентът Румен Радев наруши българската Конституция, смята председателят на партия \"Воля\" и зам.-председател на Народното събрание Веселин Марешки. Това съобщиха от пресцентъра на партията. Марешки цитира текст от основния закон, според който \"всеки има право да изразява мнение и да го разпространява чрез слово - писмено или устно, чрез звук, изображение или по друг начин\". Според Марешки позицията на президента е знак за това, че и той има някакъв интерес от сделката. \"Аз и парламентарната група на \"Воля\" отказваме да мълчим. Недопустимо е държавният глава да настоява за мълчание, когато пред очите ни се извършва най-големият грабеж от народа ни\", посочва Марешки и допълва, че българският народ не е \"мълчаливо стадо\". Той припомня, че още при взимането на решение за купуване на нова бойна техника от \"Воля\" са били против. Партията настоява за широк обществен дебат и референдум за какво да се изхарчат близо 10 милиарда лева - за самолети или за здравеопазване, образование, сигурност и пенсии. От партията са провели тяхна анкета в интернет, която показала, че само 3 процента от запитаните са съгласни с купуването на нова бойна техника. Всички останали българи според \"Воля\" искат тези пари за подобряване на ключови за живота на хората сектори.", "date": "2018.10.16", "title": "Марешки: Президентът наруши Българската конституция"}
{"url": "https://www.faktor.bg/bg/articles/anton-todorov-agent-na-ds-zamesen-v-skandala-petrol-hrani-razdava-moral-na-kabineta", "text": "Политологът Антон Тодоров коментира изказването на водещия Васил Василев в \"Евроком\", който обвини правителството, че дава 43 млн. лева, за да \"купи\" опозицията в БСП. В социалната мрежа той показа документи от 1992 г., когато Василев и брат му въртят свръх бизнес с петрол. Тогава подписът под заповедта слага Иван Костов, който е финансов министър. \"Ченгето Васил Василев, приватизатор в края на 1996 г. на хладилния завод \"Мраз\", соцбарон и от известно време водещ в Евроком, е издрънкал снощи следното в предаването си \"Не се страхувай\": \"Борисов изигра забележителен политически ход, като вдъхнови с 43 милиона лева опозицията на Нинова в БСП. С един жест той възпламени реваншистките стремежи на тези социалистически фактори, наричани соцбарони, които все повече оставаха извън течението.\" Край на цитата! Казаното от Васил Панайотов Василев е наглост и безсрамие. Той да говори за соцбарони е доста нахално. Нека видим кой е другарят Васил Василев и какви ги е вършил през годините. И най-важното - има ли морално право да коментира когото и да било след всичко, което е натворил\", коментира Тодоров.  \"Васил Василев е ОРОН (оперативен работник на обществени начала в Първо главно управление на ДС). Четем „ЗАПОВЕД №19, 29.06.1989 г. Привличам за оперативен работник на обществени начала (ОРОН) за отдел 03, ПГУ-ДС Васил Панайотов Василев, на задгранична работа като кореспондент на КТР в Париж, с месечно възнаграждание 80 (осемдесет) щатски долара, считано от 1.06.1989 г. Препис от заповедта да се даде на отдел „Секретариат”, отдел „Кадри”, служба ФС при ПГУ-ДС и отдел 03, за сведение и изпълнение.  Началник ПГУ-ДС, ген.-лейт. Вл. Тодоров“ /Архив на КРДОПБГДСРСБНА, ОРОН-и 1989 г., ф. 9, оп. 5, а.е. 464, л. 19/. Васил Василев е от най-ортодоксалните комунисти, любим журналист на Петър Младенов, член на предизборния щаб на БКП през 1990 г., когато се направиха най-големите изборни измами\", припомня политологът.  \"През 1992 г. финансовият министър в правителството на СДС Иван Костов разрешава на фирмите „Братя Василеви“ и „Б.Н.К.“ (фирмата на неговия близък приятел и бъдещ съветник по спорта след 1997 г., кадровия служител от ДС Веселин Балевски) да търгуват с петрол и петролни продукти на територията на ГКПП „Калотина“. Спомнете си десет години по-късно гигантския скандал „Петрол-храни“. В заключителния доклад на комисията на ООН, оглавявана от Пол Волкър, разследваща злоупотребите по хуманитарната програма на ООН за Ирак ‘‘Петрол срещу храни‘‘, посочи, че БСП е получила 3 млн. барела иракски нефт в нарушение на наложено ембарго. Изводите потвърдиха съобщенията във в. ‘‘Ал Мада‘‘ от 2004 г. Програмата започва от 1991 г. и продължава до 2003 г. За БСП са били отредени общо 8 млн. барела, от които са доставени малко над 3 млн. Според таблица към доклада, доставките са осъществени през две компании – „Братя Василеви“ и „Машиноимпорт“. Върхът на пародията бе, че съдружник на Васил Василев във фирмата \"Human Power\" беше Асен Агов - член на парламентарна комисия, която от българска страна трябваше да разследва скандала \"Петрол-храни\"! Антон Тодоров 20 минути ·  Ченгето Васил Василев, приватизатор в края на 1996 г. на хладилния завод \"Мраз\", соцбарон и от известно време водещ в Евроком, е издрънкал снощи следното в предаването си \"Не се страхувай\": \"Борисов изигра забележителен политически ход, като вдъхнови с 43 милиона лева опозицията на Нинова в БСП. С един жест той възпламени реваншистките стремежи на тези социалистически фактори, наричани соцбарони, които все повече оставаха извън течението.\" Край на цитата! Казаното от Васил Панайотов Василев е наглост и безсрамие. Той да говори за соцбарони е доста нахално. Нека видим кой е другарят Васил Василев и какви ги е вършил през годините. И най-важното - има ли морално право да коментира когото и да било, след всичко, което е натворил. Васил Василев е ОРОН /оперативен работник на обществени начала в Първо главно управление на ДС/. Четем  „ЗАПОВЕД №19, 29.06.1989 г. Привличам за оперативен работник на обществени начала (ОРОН) за отдел 03, ПГУ-ДС Васил Панайотов Василев, на задгранична работа като кореспондент на КТР в Париж, с месечно възнаграждание 80 (осемдесет) щатски долара, считано от 1.06.1989 г. Препис от заповедта да се даде на отдел „Секретариат”, отдел „Кадри”, служба ФС при ПГУ-ДС и отдел 03, за сведение и изпълнение.  Началник ПГУ-ДС, ген.-лейт. Вл. Тодоров“ /Архив на КРДОПБГДСРСБНА, ОРОН-и 1989 г., ф. 9, оп. 5, а.е. 464, л. 19/ Васил Василев е от най-ортодоксалните комунисти, любим журналист на Петър Младенов, член на предизборния щаб на БКП през 1990 г., когато се направиха най-големите изборни измами. През 1992 г. финансовият министър в правителството на СДС Иван Костов разрешава на фирмите „Братя Василеви“ и „Б.Н.К.“ /фирмата на неговия близък приятел и бъдещ съветник по спорта след 1997 г., кадровия служител от ДС Веселин Балевски/да търгуват с петрол и петролни продукти на територията на ГКПП „Калотина“. Факсимилета на тази заповед можете да видите сами. Спомнете си десет години по-късно гигантският скандал „Петрол-храни“. В заключителния доклад на комисията на комисията на ООН, оглавявана от Пол Волкър, разследваща злоупотребите по хуманитарната програма на ООН за Ирак ‘‘Петрол срещу храни‘‘, посочи, че БСП е получила 3 млн. барела иракски нефт в нарушение на наложено ембарго. Изводите потвърдиха съобщенията във в. ‘‘Ал Мада‘‘ от 2004 г. Програмата започва от 1991 г. и продължава до 2003 г. За БСП са били отредени общо 8 млн. барела, от които са доставени малко над 3 млн. Според таблица към доклада доставките са осъществени през две компании – „Братя Василеви“ и „Машиноимпорт“ /Independent Inquiry Committee Report on the Manipulation of the UN Oil-for-Food Programme Authors: Paul A. Volcker, Former Chairman of the Board of Governors, Federal Reserve System (1979-87), Richard Goldstone, and Mark Pieth, Published October 27, 2005, Table 3-Committee oil beneficiary table, Summary of Oil Sales by Non-Contractual Beneficiary , р. 16/. Факсимилетата можете отново да видите сами. Върхът на пародията бе, че съдружник на Васил Василев във фирмата \"Human Power\" беше Асен Агов - член на парламентарна комисия, която от българска страна трябваше да разследва скандала \"Петрол-храни\"! Докога подобни типове ще тровят пространството, а няма да бъдат обречени от правосъдната система на дълга, студна зима някъде на хладно! При бай Ставри, например! ?! При бай Ставри, например!\", коментира още Антон Тодоров.", "date": "2018.10.16", "title": "Антон Тодоров: Агент на ДС, замесен в скандала \"Петрол-храни\", раздава морал, вместо да е в килията при бай Ставри!"}
{"url": "https://www.faktor.bg/bg/articles/bsp-podgotvya-alternativen-byudzhet", "text": "Председателите на съветите към Националния съвет на БСП обсъждат на \"Позитано\" 20 алтернативния бюджет, който БСП ще внесе в Народното събрание. Това съобщиха от пресцентъра на партията. В него се залагат предложения, които срещат най-висока подкрепа в страната, в съсловните организации и сред експертите - мерки за стимулиране на икономиката, диференцирана ставка на ДДС за хляб и лекарства, семейно подоходно облагане, редица предложения, свързани с образованието. В НС на БСП има 18 секторни съвети и комисии, които и миналата година изготвиха алтернативен бюджет.", "date": "2018.10.16", "title": "БСП пак подготвя алтернативен бюджет"}
{"url": "https://www.faktor.bg/bg/articles/otkriha-dokazatelstva-che-zhurnalistat-hashogi-e-ubit-v-sauditskoto-konsulstvo-v-istanbul", "text": "Изчезването на саудитския журналист Джамал Хашoги предизвиква реакции по целия свят. Той е в неизвестност от 2 октомври, след като беше заснет да влиза в консулството в Истанбул. По последна информация са открити доказателства, че Хашоги е бил убит там. Американският държавен секретар Майк Помпео пристигна спешно в Рияд за разговори с крал Салман и с най-силния човек в кралството – принц Мохамед. ООН поиска от властите в Рияд да снемат имунитета от работещите в консулството служители – изключително рядка практика по Виенската конвенция за дипломатическата служба.   „Според международните закони както насилственото отвличане, така и отнемането на човешки живот са изключително тежки престъпления и имунитетът не трябва да се използва за осуетяване на разследването”, заяви Рупърт Колвил, говорител на Върховния комисар по правата на човека. Турският президент Реджеп Тайип Ердоган изрази задоволство от съгласието на саудитските власти да допуснат следователи на територията на консулството. Огледът продължи през цялата нощ. Ердоган се надява колкото се може по-скоро да бъде постигнат убедителен резултат в разследването за изчезването на саудитския журналист. \"Нашата цел е да постигнем убедителен резултат\", заяви президентът в отговор на журналистически въпроси след заседание на парламентарната група на управляващата Партия на справедливостта и развитието (ПСР). \"Надявам се бързо да стигнем до заключения, които да хвърлят светлина върху случая, защото разследването включва доста неща – както изследване за отровни вещества, така и заличени с прясна боя улики\", посочи Ердоган.  Турските власти подозират, че Хашоги е бил убит, а тялото му унищожено със сярна киселина. Хашоги, който е сътрудник на „Вашингтон поуст” и критик на властта в кралството, отишъл в саудитското консулство на 2 октомври, за да получи документи за предстоящия си брак. Оттогава се води изчезнал. Нови разкрития по случая включват записи, които показват, че Хашоги е бил измъчван и убит в консулството на Саудитска Арабия в Истанбул. Откритият запис е направен от смарт часовника на журналиста. Устройството е било синхронизирано с телефона на 59-годишния Хашоги, който останал в годеницата му. Междувременно случаят удари по репутацията на Саудитска Арабия. Известни имена от медиите и бизнеса вече отмениха своето участие на голяма конференция в Рияд този месец. Американският президент Доналд Тръмп на свой ред заплаши кралството със „сурово наказание”.", "date": "2018.10.16", "title": "Хашоги записал убийството си, подозират, че тялото му е унищожено със сярна киселина"}
{"url": "https://www.faktor.bg/bg/articles/tsvetanov-rudozem", "text": "\"Трябва да се цени подкрепата от правителството за общините от Смолянска област. Няма община, която да не е получила целево финансиране от държавата за проекти, които са важни за жителите й. Ние правим политика за всички български граждани, независимо от тяхната етническа или политическа принадлежност, за да може те да живеят в по-добра среда\". Това заяви пред жителите на Рудозем зам.-оредседателят на ГЕРБ Цветан Цветанов. На срещата присъстваха областният управител на Смолян Недялко Славов, народният представител д-р Красимир Събев и общинският председател на ГЕРБ в Рудозем Шукри Халилов. Председателят на ПГ на ГЕРБ посети новоизградения градски площад, за който Министерски съвет отпусна общо над 1 млн. лв. От правителството са осигурени 350 хил. лв. за реконструкция и рехабилитация на улици в общината и 540 хил. лв. за благоустрояване на центъра на село Чепинци. По време на посещението си в Рудозем възрастна дама попита Цветан Цветанов какво ни дава Европа. Той обясни, че с излизането на Великобритания от ЕС общият бюджет на Съюза ще бъде намален средно с 5% за всички държави-членки. \"България е една от малкото страни, за които средствата от кохезионните фондове ще бъдат увеличени. При нас увеличението ще бъде с 8%, което означава, че 2 млрд. лв. повече ще влязат в България. И това са средства, които ще стигнат до българските общини\", заяви зам.-председателят на ГЕРБ.", "date": "2018.10.16", "title": "Цветанов в Рудозем: Правим политика за всички български граждани, независимо от етническата или политическата принадлежност"}
{"url": "https://www.faktor.bg/bg/articles/angel-naydenov-nyama-kak-prezidentskiyat-priziv-za-radiomalchanie-da-e-kam-horata-svarzani-sas-sigurnostta-i-otbranata", "text": "Честно си признавам, че не зная към кого точно бе отправен този призив на президента Румен Радев за \"радиомълчание\". Вероятно към всички. Ако става дума за членовете на експертната комисия, бих го разбрал. Но няма как този призив да е към хората, свързани със сигурността и отбраната на страната. Още повече, че изборът на новия боен самолет за бг авиация са предмет на широк и разбираем обществен интерес. Вероятно апелът на г-н Радев трябва да се приема като призив да не се поддават на елементарно лобиране. Това заявява в интервю за Novini.bg бившият военен министър Ангел Найденов. Той изразява и убеденост в професионализма на командването на ВВС, на ръководството на МО. \"Силно се надявам, че са отчетени необходимостите от подготовка и обучение на летците за новата бойна техника, така и съответно за постигане на пълна оперативна готовност относно новите бойни платформи\", посочва Найденов. Като един от 50-те знакови лица в БСП, който се включи в подписката за избора на главен редактор на в. \"Дума\",  той коментира: \" Засягащото „Дума” е само симптом за растящото разочоравание, напрежение и разделение в БСП. Причините са коренят точно в начина, по който се управлява партията. Позициите се изразяват еднолично от Нинова, а после се правят опити да се търси подкрепата на някои в организацията. За нас е неприемлив начина, по който се сменя досегашният главен редактор на изданието Таня Джаджева. Той е недемократичен, не одобряваме и петното, което се опитват да лепнат върху екипа на вестника, който го списваше досега. Обвиненията за неопозиционност и непрофесионализъм не са приемливи. Изборът на нов и.д. главен редактор пък е направен еднолично и е назначен по неясни за нас критерии, без аргумент. Беше отхвърлен и опита на нашите колеги Георги Пирински и Велислава Дърева този проблем да бъде обсъден на предишното заседание на Националния съвет. Това е едно решение, което се вписва в начина, по който се управлява, умишлено не казвам ръководи,  БСП.\"", "date": "2018.10.16", "title": "Ангел Найденов: Няма как хората, свързани със сигурността и отбраната, да запазят \"радиомълчание\""}
{"url": "https://www.faktor.bg/bg/articles/rayonniyat-sad-v-burgas-dade-otsrochka-na-chetirimata-granichni-politsai-koito-sa-podsadimi-v-turtsiya", "text": "Районният съд в Бургас даде отсрочка на четиримата гранични полицаи, които са подсъдими в Турция за смъртта на турски рибар, и отложи делото, на което те трябваше да дават обяснения по искане на турската страна. Заседанието е насрочено за 9 ноември, а дотогава защитата на граничарите трябва да се снабди с още писмени доказателства. Сред тях са документи от разследването, проведено в България година след инцидента, със заверен препис от решението на Съда за правата на човека, който през 2014 година призна за невинни четиримата български граничари Михаил Цонков, Живко Петров, Николай Петков и Николай Костов. Михаил Цонков и неговите колеги бяха посрещнати като герои - с бурни аплодисменти и възгласи от събралите се в тяхна подкрепа стотици граждани при излизането им от съдебната палата, предава Канал 3. \"Благодарим на всички за подкрепата. Радвам се, че има толкова будни българи. С общи усилия ще постигнем това, за което всички очакваме – оправдателна присъда или прекратяване на делото. Ние сме си свършили работата. Това е бил нашият дълг – опазили сме държаната граница и тази на Европейския съюз\", бяха първите думи на Цонков. Днес четиримата трябваше да се изправят пред Бургаския районен съд, за да дадат обяснения по случая от преди 10 години, при който в изпълнение на служебен дълг, бе неутрализиран турски бракониер. Заседанието е по изпълнение на съдебна поръчка от I-ви Тежък наказателен съд – гр. Къркларели, Република Турция. Граничарите са привлечени като обвиняеми от турските съдебни власти за съучастие в престъпление за причиняване на смърт поради небрежност, причиняване на леко нараняване и увреждане на имущество, според действащото законодателство в Република Турция.  Двамата защитници на граничарите - адвокати Росен Кожухаров и Станко Сталев, поискаха да им се предостави още време, за да се запознаят с писмените доказателства по наказателното производство. Съдът, като взе предвид направеното искане и изслуша становището на представителя на Районна прокуратура – Бургас, и като съобрази разпоредбата на чл. 9 от Договора за правна помощ по граждански и наказателни дела, от 1976 г. между Народна Република България и Република Турция, съгласно който замолената договаряща страна изпълнява съдебната поръчка в съответствие със своето законодателство, намери, че направеното искане следва да бъде уважено, с оглед гарантиране правата на подсъдимите, съгласно българското законодателство. Съгласно чл. 55 от НПК, подсъдимите лица имат право да научат за какво престъпление са привлечени в това им качество и въз основа на какви доказателства. Съдът не даде ход на делото и насрочи следващо заседание за 09.11.2018 г., от 14.00 часа.", "date": "2018.10.16", "title": "Районният съд в Бургас даде отсрочка на четиримата гранични полицаи, които са подсъдими в Турция"}
{"url": "https://www.faktor.bg/bg/articles/sem-v-nevedenie-ot-strannoto-spirane-na-tv-alfa", "text": "Съветът за електронни медии (СЕМ) не е бил уведомен за спирането на партийната телевизия \"Алфа\". Медията на \"Атака\" от вчера излъчва черен екран със съобщение, че е спряна и зрителите трябва да попитат правителството защо.  Председателят на медийния регулатор София Владимирова обяви какво ще предприема Съветът:  \"Писмо към доставчика за повече информация и доклад от специализираната администрация в спешен порядък по отношение на възможностите за реакция на Съвета по Закона за радио и телевизия, според нашите правомощия. Ако е имало някакви документални взаимоотношения между доставчика и Съвета за електронни медии, те щяха да са, естествено, достъпни и известни. Такива нямаме! Към този момент нямаме яснота каква е точно ситуацията\".  \"Какъвто и да е проблемът, би било редно в коректни отношения между регулатор и доставчик СЕМ да бъде информиран. Аз виждам изключително проблемно съдържание с това, че има политическа заигравка\", каза Розита Еленова, член на регулатора, цитирана от \"24 часа\". Волен Сидеров и депутатите му продължават да не вдигат телефоните си, за да обяснят странното спиране на телевизията.", "date": "2018.10.16", "title": "СЕМ в неведение от странното спиране на тв \"Алфа\""}
{"url": "https://www.faktor.bg/bg/articles/organizirat-posreshtaneto-na-severin-v-sotsialnite-mrezhi", "text": "Група „Да посрещнем Северин“ бе създадена във Фейсбук. \"Здравейте. Ромчето Северин се връща в България. Нека го посрещнем\", пишат създателите на групата.  Припомняме ви, че Северин Красимиров е обвинен за убийството на Вероника Маринова от Русе. Очаква се да бъде екстрадиран от немските власти утре в България.", "date": "2018.10.16", "title": "Организират посрещането на Северин в социалните мрежи"}
{"url": "https://www.faktor.bg/bg/articles/novini/balgariya/dimitar-manolov-zadalzhavaneto-na-firmi-da-naemat-hora-s-uvrezhdaniya-nyama-da-reshi-problemite-im", "text": "\"В дебата за промените в Закона за хората с увреждания имаше конфликтна точка, но нямаше взрив. Законът, който приехме не е лош. В дебата беше допуснато да има хора, които нищо не разбират. Това каза президентът на КТ „Подкрепа“ Димитър Манолов пред БТВ. По думите му бизнесът сам за себе си донякъде е прав. \"Аз съм против всякакви квотни принципи при наемане на работа на хора с увреждания. Това е зле прикрито лицемерие. Когато въвеждаме квоти, знаем, че нищо няма да решим. Аз лично съм наел няколко човека с увреждания без да са ме задължавали“, коментира Манолов. Според него, първо е трябвало да се види какви са предприятия с 50 души, работещи в тях и дали могат да назначат хора с увреждания. \"В закона е написано, че който не може да направи нещо, може да върши алтернативна работа. Цялата работа е, че от промените и вълкът остана сит и агнето – цяло“, допълни президентът на КТ „Подкрепа“. Според Манолов, този подход не решава проблемите на никого. „Нещото, което не ми харесва в закона е, да считаме, че сме решили нещо, когато раздаваме едни пари. Даването на повече пари не решава проблемите. Далеч по-разумно бе да се потърсят възможности за социализация на хората с увреждания. Те да се почувстват повече като другите. Вместо това, 150 милиона ще се раздадат по някакви схеми. От самото начало е ставало въпрос за получаването на повече пари“, каза още Димитър Манолов.", "date": "2018.10.16", "title": "Димитър Манолов: Задължаването на фирми да наемат хора с увреждания няма да реши проблемите им"}
{"url": "https://www.faktor.bg/bg/articles/ivan-kostov-ruskoto-vliyanie-v-balgariya-e-fakt", "text": "Руската агресия в Крим постигна целите си и в България, защото у нас бе разрушен политическият консенсус за членство в ЕС и НАТО. Такова обобщение направи бившият премиер Иван Костов на конференция, посветена на хибридните заплахи срещу институциите, съобщи БНР. \"Част от целите на руската пропагандна агресия са били постигнати след анексирането на Крим. В България е бил разрушен българският политически консенсус за членство в НАТО и ЕС\", обясни Костов. По думите му  \"мнозинството от партиите в парламента са с проруска ориентация\". \"С такава е и президентът Румен Радев, а българската прокуратура демонстрира опасна близост с руската. Води дела срещу министри, които бяха изявени поддръжници на НАТО\", допълни той.  Костов изтъкна, че България не е реагирала и не е поискала целева помощ от своите съюзници. \"С българските служби не се споделя конфиденциалната информация по линия на Шенген. Към тях има недоверие поради слабостите им, които са наложили механизма за сътрудничество и проверка. Налице са основателни съмнения, че българските власти не са информирани наравно с останалите. Това е обяснимо\", каза Костов. И припомни, че осъденият за криминални престъпления бивш шеф на разузнаването Кирчо Киров днес открито защитава позициите на Кремъл. Според Костов съставът на ръководството на ДАНС също не внушава доверие у западните партньори. \"Не е необходимо да се търсят косвени признаци. Достатъчно е да се посочи унижението на Румен Радев при посещението в Москва, самоунижението на премиера Бойко Борисов да иска прошка от старшия брат\", заяви Костов. Той припомни и предложенията за рестартиране на проектите за АЕЦ \"Белене\" и газопровод през Черно море. Според Костов руското доминиране ни нанася поражения и ние не можем да задълбочим своята европейска интеграция чрез членство в Шенген и еврозоната, а това ни остава в периферията.", "date": "2018.10.16", "title": "Иван Костов: Румен Радев и прокуратурата демонстрират опасна близост с руските агресори"}
{"url": "https://www.faktor.bg/bg/articles/stroitelniyat-bransh-gotvi-protest", "text": "Строителният бранш в България е готов за национални протести. Това става ясно от декларация на Камарата на строителите. В документа се посочва, че гилдията е била подложена на безпрецедентни и злостни атаки, зад които прозират политически интереси. От организацията изтъкват, че обвиненията срещу строителните фирми за некачествено изпълнение и липса на прозрачност на обществени поръчки са прераснали в обвинения за злоупотреби с евросредства и са достигнали до зловещата манипулация във връзка с убийството на телевизионна журналистка. Камарата иска спешни срещи с президента Румен Радев, с председателя на Народното събрание Цвета Караянчева, с премиера Бойко Борисов и с лидерите на парламентарно представените политически сили.", "date": "2018.10.16", "title": "Строителният бранш готви протест"}
{"url": "https://www.faktor.bg/bg/articles/obshtestvo/zakon-i-red/shofyorat-pomel-momcheto-v-svoge-mozhe-da-lezhi-do-8-godini-v-zatvora", "text": "Между 1 и 8 години лишаване от свобода предвижда българското законодателство, ако вината на шофьора, който вчера помете 19-годишен тийнейдър на пешеходна пътека в Своге, бъде доказана в съда. Според очевидци колата, която го блъснала, била с десен волан, което ограничило допълнително видимостта на шофьора. Той вече е с повдигнати обвинения за причиняване на тежка телесна повреда по непредпазливост. Младежът се връщал от дома на приятелката си, разказа дядо му Богомил пред камерата на Нова телевизия. \"Трябва да въведем немаркирани полицейски коли, които да обикалят и да има право да глобяват. Това нещо работи в Румъния и има голям ефект\", заяви заместник-министърът на вътрешните работи Стефан Балабанов. Само от началото на месеца на пътя живота си са загубили 18 души, а ранените са 356. Ето защо държавата обмисля поредните мерки за ограничаване броя на фаталните инциденти. В същото време експертите по пътна безопасност искат по-дълги шофьорски курсове, полигони за екстремно шофиране, по-добра инфраструктура.", "date": "2018.10.16", "title": "Шофьорът, помел момчето в Своге, може да лежи до 8 години в затвора"}
{"url": "https://www.faktor.bg/bg/articles/politika/hlyab-i-pasti/-nikoy-ne-pishe-na-podpolkovnika", "text": "Помните ли стария виц за подполковника? «Нито мъж, нито полковник.» Познавам доста свестни хора, които се пенсионираха с това звание и нямам предвид тяхната достойна кариера. Визирам значителен брой запасни чинове, които след 2014 г. си спомниха членството в БКП, «вечната» българо-съветска дружба и евтините кюфтета във военнопочивните домове. След което се заявиха като путинисти, неорусофили и отявлени антиатлантици.   До 1990 г. във ВМФ ежегодно протичаха учения с кораби и съединения от Черноморския флот на СССР. Ходехме си на гости във Варна и в Севастопол, имахме чудесни приятели, които сами не знаеха дали са повече руснаци или украинци. Мнозина разказваха вицове за Брежнев и псуваха тъпия болшевизъм. След 1991 г. с разумните руснаци останахме приятели. Но след 2014 г. в главите на част от българите се задействаха   и от вековния келепирджилък на Бай Ганю: „Абе хубаво си беше в СССР – водка на корем, мадами, а и аз бях младо момче…” Купени с рубли медии бълват 30 пъти повече антиамериканска и антиевропейска „информация”, отколкото преди 2014 г. Големи телевизии, анонимни сайтчета и авторчета приплакват за „автентичния“ социализъм, на който не било позволено да разгърне истинските си възможности. Реват за евтинийката, за „спокойния” живот без престъпления (несъобщавани), за почивката в претъпканите и миризливи профсъюзни станции. Седем руски телевизии денонощно припяват „Хороша страна Болгария, а Россия лучше всех!” И   която „тихо умира под игото на Европейския съюз”. Руският посланик или друг пратеник на Путин ката ден се явява в най-гледано време и ни припомня, че все още им дължим. Как какво?! Всичко. Помни запаснякът и единствената екскурзия до ГДР, откъдето си донесе чудесна бормашина. Още работи. А оная Маша или Катя от Севастопол или Одеса… Ех, другарю подполковник, какви времена бяха! Комшиите от военния жилищен блок също помагат. Бившият партиен секретар разправя, че в Москва и Ленинград средната заплата била 1 500 долара. А в Северна Корея военните пенсионери живеели като царе. Само половината гладували. На смени. Бившето ВКР събира подписи за референдум против членството в ЕС и в „агресивния” блок НАТО. Как да стоиш настрана, като ще те нарекат предател, никой няма да си пие ракията с теб и даже „Добрютро” няма да ти казват?! Откакто почувства, по-скоро усети с кожата си, че настъпва временна и частична реставрация на социализма в България, подполковникът се записа в сдружението на запасните динозаври, където бившият командир на дивизията е председател, а последният началник на политическия отдел му е заместник. И си говорят на „другарю”. Стопля му душата мисълта, че пак ще пее с братушките „Несокрушимая и легендарная”, ще се върне 30-40 години назад към капитанската си младост и надеждите за нещо хубаво и светло. И пие за мъжкаря Путин. Облечен като клошар, подполковникът ходи на митингите на „Атака”, подкрепя подписките на МВРО срещу „джендърите” и „соросите”, иска АЕЦ „Белене” и „Съветски поток”, в социологическите допитвания подкрепя управляващите клики, но си гласува за БСП. Така е заръчал баща му, активен борец срещу фашизъма и капитализъма (АБПФК), преди да си отиде от този свят, обиден и огорчен от Горбачов, от партията и от Луканов. „Е, знаем, знаем, че в ГУЛаг и в лагера „Белене” е загинал доста невинен народец, ама всяка революция взима жертви. Я вижте американците що индианци са изтрепали, докато завладеят земите им? За негрите пък да не говорим.“ „Та кво викате: „Грипен” или Ф-16? „Грипен”, естествено. Президентът казА. Пък той е летял и с двата. Всъщност най-добре е да стегнем нашите си „мигове” и да караме с тях до 2500 г. Ако стане нещо, НАТО-то да ни пази. За къв дявол кандидатствахме нявга? „Мой набор от Врачеш членувал в една партийна организация с бащата на президента, та ги знам тия работи от първа ръка”… Не признава и пред себе си др. подполковник, че е служил до пределна възраст. Че е получил пенсия до тавана заедно с всички социални придобивки, изстрадани в служба на Родината. Не е доволен. Малко му е. Друго си бе едно време. Премълчава, че синовете учат в Британия. Че дъщерята се омъжи щастливо и гледа децата си в Испания. Или в Чикаго. Че всяка година децата му плащат почивка в Халкидики или Кушадасъ и екскурзия до Верона, Рим и Барселона.   и църквата „Василий Блажени”, строена от Иван Грозни за прослава на кланетата му над българите от Волжка България. Криво му е на подполковника. Обаждат се ту ишиасът, ту кръвното или простатата. Внуците цъкат на таблети и айфони, говорят неразбираем език, канят се да живеят в друга държава. А него никой не го бръсне. Не го е…ава, с извинение. Някога бе герой. Участваше в Студената война. Планираше операции и чертаеше карти, на които Варшавският договор громеше агресорите от НАТО. Заедно със съветските другари пъчеше гърди срещу корабите на Шести американски флот в Черно и в Средиземно море. А сега? Стана като във вица: „Какъв бе тоя мой късмет! И болшевишката революция през 1917-а, и сексуалната през 1968 г. все без оръжие ме сварват!” Нощем се буди, скован от страх, че страната му отплава към технологичния, заможен и информационен Запад, а той остава на кея на социализма – едноезичен, маломерен, сбръчкан, склерозирал и ненужен…   ________________________________________", "date": "2018.10.16", "title": "„Никой не пише на подполковника“"}
{"url": "https://www.faktor.bg/bg/articles/novini/svyat/svinskata-chuma-e-dala-uzhasyavasht-efekt-varhu-proizvodstvoto-na-meso-v-tsyala-evropa", "text": "Дания реши да унищожи цялата си популация от диви прасета, съобщи д-р Стен Мортенсен - началник на отдел „Здравеопазване на животните\" към Служба по здравеопазване на животните и безопасност на храните в Дания по време на семинар на тема „Планове за спешни действия, биосигурност и контрол срещу африканската чума по свинете\". „Това е едно предизвикателство да представим в България нашия опит като имаме предвид какво е африканската чума по свинете. Това заболяване вече даде един ужасяващ ефект върху цялото производство на свинско месо в цяла Европа. И вероятно в годините, които предстоят, това ще бъде още по-голямо предизвикателство. Това е заболяване, което идва от Африка, през 2007 г. премина в Грузия и започна да се разпространява през Кавказ, Русия и после в Европа. И ние трябва да се изправим пред това предизвикателство, защото не можем да продължаваме да живеем с неговото присъствие\", каза още д-р Мортенсен и посочи, че Европа има възможност да се справи. „Мерките, които взимаме, са стриктен контрол както върху размера на популацията, така и на местата, където евентуално би се появила африканската чума по свинете. Това е един вирус, който оцелява изключително сполучливо в месни продукти – 8 месеца оцелява в добре обработена шунка. Месни продукти както от диви, така и от домашни животни, независимо от обработката, биха били особено рискови за вкарване на вируса\", обясни още той. Д-р Мортенсен посочи, че икономическият ефект от африканската чума за Естония е спад в производството на свинско с 25%. „Това значи, че задните дворове и малките ферми тотално са спрели да функционират като такива\", обясни той. По думите му в Дания не е имало популация от диви прасета, но през последните години се появява миграция от Германия. „И те са решили да я унищожат тотално. Т.е. Дания приема, че няма нужда от популация на диви прасета и ще я нулира\", каза още той.", "date": "2018.10.16", "title": "Свинската чума е дала ужасяващ ефект върху производството на месо в цяла Европа"}
{"url": "https://www.faktor.bg/bg/articles/benyamin-netanyahu-idva-vav-varna-na-2-noemvri", "text": "Израелският премиер Бенямин Нетаняху ще участва в среща на лидерите на Балканската четворка във Варна на 2 ноември, обявиха от Министерския съвет. В резиденция \"Евксиноград\" на редовната си среща ще се съберат българският премиер Бойко Борисов, гръцкият Алексис Ципрас, румънският Витория Дънчила и президентът на Сърбия Александър Вучич. Тези срещи на Балканската четворка станаха традиционни в последната година и половина и целят четирите държави да синхронизират инфраструктурните си проекти и заедно да търсят финансиране за тях. Веднага след техните разговори към формата ще се присъедини и премиерът на Израел Нетаняху. Преди тази среща обаче Борисов ще има посещение в Обединените арабски емирства. Той заминава за Абу Даби веднага след Европейския съвет тази седмица. Според първоначалната информация се планира министър-председателят да се срещне с президента на ОАЕ и емир на Абу Даби Халифа бин Зайед ал Нахаян. Премиерът би трябвало да посети и Дубай, където да разговаря с министър-председателя на емирството Мохамед бин Рашид ал Мактум. От Персийския залив българската делегация ще отпътува направо за Египет. Само преди две седмици при участието си в заседанието на Общото събрание на ООН в Ню Йорк Борисов разговаря с египетския президент Абдел Фатах Ас Сиси и заяви, че България разглежда страната като потенциален доставчик на природен газ, като има интерес да се включи в съвместния й проект с Гърция и Кипър.", "date": "2018.10.16", "title": "Нетаняху идва във Варна на 2 ноември"}
{"url": "https://www.faktor.bg/bg/articles/novini/balgariya/tsvetan-tsvetanov-poseti-stroyashtata-se-sportna-zala-kam-prirodo-matematicheskata-gimnaziya-v-smolyan", "text": "Председателят на ПГ на ГЕРБ и зам.-председател на партията Цветан Цветанов посети днес строящата се спортна зала към Природо-математическата гимназия в Смолян. На обекта Цветан Цветанов, депутатът д-р Красимир Събев и областният управител Недялко Славов бяха посрещнати от директора на гимназията Мария Илиева и шефа на фирмата-изпълнител Спиро Чавдаров. На огледа присъстваха също шефът на РУО – Смолян Мария Семерджиева, зам.-кметовете на общината Марияна Цекова и Венера Аръчкова и председателят на Общинския съвет Данчо Киряков. По думите на Цветанов най-важно е когато всички работят заедно и има стабилност. „Трябва да се намалява колкото се може политическото напрежение, защото всеки народен представител иска с нещо да помогне и да е съпричастен към това, което се случва, а не да пречи. А ние даже не искаме да ни помагат, поне да не ни пречат“, посочи той. Според председателя на ПГ на ГЕРБ в Смолян нещата са се променили много в последните години. „Повече от 40 години сте мечтали за спортна зала. Всеки директор за това се е борил и ето че сега се случва. За всеки родител е важно, когато децата му отиват в училище да попадат в добра среда, за да са удовлетворени и те, и самите деца“, каза Цветанов.    „Правим цяла спортна зала и ремонт на основната сграда на училището. Парите са малко, но не сме спестили никакви материали. Правим всичко показно – с най-качествените материали. Много тежка конструкция, много сложна, но такава спортна зала едва ли ще има втора“, заяви пред Цветанов шефът на фирмата изпълнител Спиро Чавдаров.  По думите на директора на ПМГ това е така, защото фирмата си е местна и има специално отношение към това, което прави в града си. Мария Илиева благодари на община Смолян, че е направила такъв ценен подарък на гимназията. „Благодарим и на възложителя, и на изпълнителя, и на държавата за тази страхотна инвестиция, която е толкова дългоочаквана. Била е мечта за много директори и сега тя се сбъдва пред очите ни. Вътре се радваме на едно страхотно оборудване – интерактивни дъски, нови компютри. Тук върви обучение по информатика и информационни технологии и всичко това ни е добре дошло. Така че благодарностите са огромни“, каза директорът на гимназията.  „Нашият град коренно промени облика си през последните години. Построиха се спортни зали, плувен басейн, спортни площадки. Случват се все по-хубави неща“, обобщи Спиро Чавдаров.  Новата спортна зала в гимназията ще бъде с разгъната застроена площ 1544 кв. м. с игрища за баскетбол, тенис на корт и волейбол. Ще й бъде изградена топла връзка, игрална зала и обслужващ блок. Вложението в залата, заедно с планирания основен ремонт на математическата гимназия, е на стойност 3 277 204 лв. с ДДС. Обектът се финансира от ОП „Региони в растеж“, спечелен от община Смолян.", "date": "2018.10.16", "title": "Цветан Цветанов посети строящата се спортна зала към Природо-математическата гимназия в Смолян"}
{"url": "https://www.faktor.bg/bg/articles/novini/balgariya/nsts-podkrepi-chastichno-proekta-na-zakon-za-horata-s-uvrezhdaniya", "text": "Националният съвет за тристранно сътрудничество подкрепи частично проекта на Закон за хората с увреждания. От подкрепа се въздържаха всички работодатели и КТ \"Подкрепа\". Единствено КНСБ подкрепи законодателното предложение.     Резултатите от заседанието обобщиха пред журналисти вицепремиерът Валери Симеонов, който е председател на НСТС, социалният министър Бисер Петков и представители на синдикатите и работодателите.      Всички участници в заседанието са на мнение, че законопроектът е правен под безпрецедентен натиск и с ненужно напрежение. Валери Симеонов отбеляза, че в закона има сериозни пропуски, тъй като е правен под натиск. Той обаче благодари на екипа на социалния министър за тежката и отговорна работа, която е свършил. Забележките на работодатели и синдикати ще бъдат отразени при обсъждането на законопроекта в НС, каза Симеонов.      Министър Бисер Петков изрази удовлетворение, че законопроектът след много работа и напрежение е стигнал до НСТС и се върви по график според плана за приемане на законодателството за хората с увреждания. Той подчерта, че от социалното министерство са играли ролята на балансьор между различните групи хора с увреждания. В крайна сметка законопроектът беше подкрепен от Националния съвет за интеграция на хората с увреждания, което по думите на Петков показва подкрепата на групата от хора, за която се отнася законодателното предложение.      Работодателите отново възразиха остро срещу квотите за наемане на хора с увреждания, заложени в проекта на Закон за хората с увреждания.      Заместник-председателят на Българската стопанска камара Димитър Бранков отбеляза, че заложените в закона квоти идват като допълнение към сега действащите задължения за трудоустрояване. По думите му най-много се натоварват работодатели с по-малко служители, като за тях се въвежда квота от 4 процента, а за по -големите - 2 на сто от средносписъчния състав. В закона е заложено работодатели с 50 до 99 работници и служители да наемат поне двама души с трайни увреждания, а работодатели със 100 и над 100 работници и служители - 2 на сто от средносписъчния си състав.     Бранков изчисли, че за някои от предприятията задължението общо ще стане 14 процента от заетите в предприятието да са хора с увреждания. Според него предвидената компенсационна такса в случай, че не се назначи човек с увреждане, на практика е въвеждане на данък, което е в противоречие с управленската програма и противоречи на закона за държавните такси. Ако работодателите не изпълнят задълженията, дължат ежемесечно компенсационна вноска в размер на 30 на сто от минималната работна заплата за страната, за всяко незаето работно място за човек с трайно увреждане, е предвидено в закона. Бранков допълни, че санкциите, които се събират от ГИТ ще стигнат до 10 000 лева, като под удара попадат всички предприятия с над 50 души, които са 30-35 хиляди. От бизнеса посочиха, че не е ясно как ГИТ ще администрира изключенията от прилагането на квотите, създава се ново звено за корупция в допълнение на това, което има около ТЕЛК комисиите.      Изпълнителният председател на Асоциацията на индустриалния капитал в България Васил Велев също е против квотите. Според него политиката по квотите е доказала своята неефективност. Велев допълни, че още по-лошо е, че тази политика се превръща в тежест за малките предприятия - колкото по-малки са предприятията, толкова повече тежести за наемане.     От бизнеса смятат, че ще се изхарчат допълнително 150 милиона лева, без да се решат проблемите на хората с увреждания. А основната забележка на бизнеса по отношение на това, че няма промени е свързана с оставането на медицинската експертиза - ТЕЛК решенията като водещи при индивидуалната оценка. Според работодателите не се вижда крачка към прилагане на Международната класификация на функционалността.   Работодателите искат мерки за заетост в специализираните предприятия за хора с увреждания. Те оповестиха статистика, че в момента там са заети около 2000 души при повече от 50 000 преди 30 години.      Този закон можеше да е по-добър, но можеше и да е много по-лош, заяви лидерът на КТ \"Подкрепа\" Димитър Манолов. Той посочи, че средата, в която се е писал, е била среда на истерии, на желание на внимание за камерите, на съмнителна компетентност, на егоизъм и на борба за пари, колкото и да не се признава. Ваня Григорова от синдиката посочи, че участниците в работната група по законопроекта са се борели да се минимизират вредите, вместо да се отива към напредък. Тя отбеляза, че благодарение на КТ \"Подкрепа\" се запазва защитата от уволнение на хора с увреждания. Според нея е съмнително дали квотите ще дадат резултат, заради многото хипотези на неизпълнение и алтернативни методи за изпълнение на квотите. Димитър Манолов смята, че много работодатели ще предпочетат да внесат компенсационната вноска от 30 процента вместо да назначат човек с увреждане.     За КНСБ най-важното, което се прави със законопроекта, е да стане ясно, че отговорността по политиките за хората с увреждания не е само на социалното министерство, а на всички министерства и общини, каза Ася Гонева от синдиката. Тя допълни, че по време на заседанието на НСТС много се е говорело за квотите за работодатели, но най-важното е достъпната среда, за да могат хората да отидат на работа. Гонева отрече необходимостта от приемане на Закон за личната помощ.      Министър Бисер Петков изтъкна важността на двете национални програми - едната за подкрепа на работодателите, която да насочва ресурс към бизнеса за адаптиране на места за хора с увреждания, а другата за достъпна среда и мобилност.     Основните критики на участниците в заседанието бяха насочени към омбудсмана Мая Манолова, която също присъства на НСТС. Валери Симеонов се обърна към нея с констатацията \"Побъркахте държавата\". Това се случи във времето, когато Манолова обсъждаше критиките на работодателите по квотите за наемане на хора с увреждания. Вицепремиерът я посъветва да не \"учи работодателите\". Манолова пък посочи институцията на омбудсмана като пример за място, където някои от най-отговорните функции се изпълняват от човек с увреждане. Омбудсманът заяви, че държавата ще подкрепя работодателите за адаптиране на работните места, има и алтернативи на квотите.", "date": "2018.10.16", "title": "НСТС подкрепи частично проекта на Закон за хората с увреждания"}
{"url": "https://www.faktor.bg/bg/articles/novini/balgariya/muravey-radev-balgarinat-zabogatyava-no-oshte-strada-ot-starata-si-bednost", "text": "-Едва ли някой може да каже докога. След като в края на 2017 г. цената на газа бе намалена, тази година сме свидетели на увеличението след всяко тримесечие. С по 2-3% за първото и второто тримесечие и 11% и 14% съответно за третото и четвъртото тримесечие. Общо около 33%. От 343 лв. в края на м.г. до 456 лв. на 1000 куб. м в края на тази. За крайния потребител обаче увеличението е по-малко, защото таксите за пренос, разпределение и достъп остават непроменени и крайната цена сумарно става по-ниска. Сега цената на газа за \"Газпром\" се увеличава с 14%, за крайния потребител обаче увеличението ще бъде около 8%. В началото на следващата година обаче е възможно ново увеличение, особено ако не успеем да предоговорим цената по действащия договор с \"Газпром\". Такава възможност ни се предостави с постигнатото през май споразумение между Европейския съюз и Газпром и подписания тези дни анекс към договора за доставка на газ между \"Булгаргаз\" и \"Газпром\" за възможно следващо предоговаряне.  За увеличението на цената има две основни причини. Едната е значителното нарастване на цената на суровия петрол на световните пазари. Спомняме си, че доскоро барел петрол сорт Брент струваше под $40, сега е над 80 долара. Повече от два пъти увеличение. Другата причина е, че имаме една тръба за доставка и един доставчик - руския \"Газпром\", при това с лош договор. В него цената на газа не се определя на пазарен принцип в съответствие с действащите международни цени, а в зависимост от нарастването или намалението на цената на суровия петрол за период от 9 месеца, както и от курса на щатския долар към лева. Така че необходима е промяна на договора, от една страна, и увеличаванe на броя на доставчиците чрез нови тръби до Гърция и Турция - от друга, ако искаме нормално и пазарно ценообразуване.  -Почти не се увеличаваше, защото доскоро съществуваше вредната практика цените на парното да се задържат, по социални и политически причини. А разликата до реалната му цена се поемаше от енергетиката, като това помпаше нейните загуби. Другият вариант е да се компенсира чрез увеличение на цената на еленергията, като по този начин цялото население плащаше социалното спокойствие на част от живущите в големите топлофицирани градове. Решението на регулатора КЕВР да скъса с тези практики е достойно за уважение. Социална политика трябва да се прави през бюджета, а не чрез контрол върху цените, което води до изкривяване на пазарните взаимоотношения в много посоки.  -Какво да отговоря? Българинът е беден и поради тази причина е социално особено чувствителен. Не трябва да забравяме обаче, че последните няколко години имахме дефлация - т.е. цените в потребителската кошница намаляваха. Затова сега и най-малкото увеличение се усеща почти болезнено от хората. И се родиха два мита - единият за рязко повишаване на цените на стоките и услугите, и вторият - за силно обедняване на населението. И все в резултат на скъпата газ.  По първия мит: действително увеличение на някои цени ще има, но далеч не на всички, а само на онези стоки и услуги, произвеждани от потребители на газ. Това са преди всичко топлофикациите, домакинствата, ползващи директно газ, и производителите, използващи газ за гориво или суровина. Увеличението на тези стоки ще бъде до няколко процента, защото освен цената на газа другите компоненти - материали, труд и услуги, не променят стойността си и намаляват дела на увеличената газ в крайната цена. Няма причина цените на останалите стоки и услуги да нарастват освен спекулативно. Което лесно и автоматично се преодолява, ако съществува реална конкуренция. Колкото до хранителните стоки - поскъпване по вина на увеличената цена на газа е нереалистично, защото по думите на председателя на Комисията по стокови борси и тържища стоковият пазар на храните е много добре уреден и съществува жестока конкуренция, която потиска всеки опит за спекула. На стоковата борса най-добре се чувства пулсът на цените. През последните седем години е имало и по-големи скокове на цените на газа, достигала е 730 лв. при 450 лв. за 1000 куб. м газ сега. Но на борсата не е регистрирано някакво увеличение на цените по тази причина. Имало е увеличение на цени, но по други причини - лоша реколта, висок дял на по-нискокачествена продукция, повишени международни цени и др. В потвърждение на това са последните данни от стоковата борса, която тези дни регистрира спад на цените с 1.5%.  Вторият мит - за силно обедняване на населението, също е нереалистичен. Обедняване не е възможно към настоящия момент по една много проста причина. Нарастването на заплатите и на доходите като цяло значително изпреварва нарастването на цените. Заплатите нарастват с 10% в нестопанския и с 14% в стопанския сектор. А инфлацията в последните два месеца е 3.5%. И това е най-високата инфлация от няколко години. Всъщност българинът забогатява, а не обеднява. Но това изобщо не може да се почувства сред хората, защото стартовата база на доходите ни е много ниска.  -Вероятно са популизъм. Но и да не са, те са ялови и неприложими. Дори и да са искрено загрижени и да искат да помогнат, авторите на тези предложения вероятно са забравили, че пътят към ада е постлан с добри намерения. Да ги разгледаме подред.  БСП иска ДДС за хляба да се намали на 5%. Вредно и опасно предложение. Защото ако се приеме, след него следва натиск за сиренето, млякото, месото, детските храни… и т.н. Докато бюджетът се пробие и държавата се окаже в криза. Освен това няма никаква гаранция, че търговецът вместо да намали цената с тези 15%, няма да увеличи печалбата си с тях.  Земеделският министър Порожанов иска търговските вериги да продават хляба без печалба. Трогателно наивно предложение. Дори и някой търговец да приеме предложението и да свали 10-20 стотинки от крайната цена на хляба, какво му пречи тези стотинки да ги разхвърли в цените на стотиците други стоки, които продава. И така, без да забележим дори, пак да си платим същите пари, но по друг начин. Предложението на господин Порожанов е неприложимо по чисто икономически причини. За да се откаже от печалбата в цената на хляба, търговецът трябва да знае колко е тя. А тя е равна на цената минус себестойността и данъците. Само че фактическата себестойност става ясна едва в края на годината, когато се натрупат всички разходи, включително непреките. И когато стане известен размерът на дължимите годишни данъци. Така че сега търговецът дори да иска, не може да се откаже от печалбата на хляба, защото не знае колко е тя. Да онагледим казаното с един пример. Търговецът купува хляб по 1 лев за килограм от производителя. Продава го за 1.30 лева. Тези 30 стотинки ли са печалбата му? Тях ли да намали продавачът? Не. Тук липсват разходите на търговеца. Разходите по поддръжката на огромните магазини, машини и съоръжения, по охрана и чистота, за електричество, вода, амбалаж, транспорт, брак и т.н. Също и заплати и осигуровки на персонала и т.н. Колко са те? Каква част от тези 30 стотинки са за тези разходи? Каква част от същите тези 30 стотинки ще покрият данъците, за да стигнем до чистата печалба. Никой не знае сега, защото едва в края на годината всичко това става известно. Затова казвам, че предложението на земеделския министър в този му вид е не само наивно, но и неприложимо.  Предложението на министъра на отбраната Каракачанов е още по-лошо. Той е за цяла група - тези от социалната кошница от хранителни стоки, печалбата да се фиксира. При това да не бъде по-висока от печалбата на производителя. И това предложение е също толкова неприложимо, защото нито печалбата на производителя, нито печалбата на търговеца е известна сега в реално време, видно от казаното по-горе за хляба. Освен това, дори да измислят някакви изкуствени проценти за таван на печалбите, в стопанската практика са известни десетки сравнително законни начини да се раздуят разходите и да се смачка печалбата до административно заложения размер. Подобно непазарно поведение на държавата само ще налее масло в огъня. Не е имало случай след такава намеса да не е станала беля. Справка - правителството на БСП с премиер Жан Виденов, което с мотиви близки до сегашните през 1996 г. фиксира цените на половината стоки и услуги в страната. Една година по-късно държавата катастрофира. Вярно, имаше и много други причини за тази катастрофа, но и грубата ценова намеса имаше своя дан. Изобщо в една пазарна икономика всяко действие, което потиска реалната конкуренция, води в крайна сметка до дефицити и по-високи цени. Затова, ако държавните ни мъже искрено желаят да ограничат спекулативното нарастване на цените, вместо да се занимават с доказано вредни модели, трябва да насочат усилията и енергията си към премахване на всички пречки пред свободната конкуренция. Защото когато има жестока конкуренция, цените не мърдат - те заспиват.  -Увеличението с 290 лв. на тавана на пенсиите е положително действие. Справедливо е и ще способства за повишаване на заинтересоваността на работещите от продължителен трудов стаж и плащане на по-високи осигурителни вноски. Очаквам и втората стъпка - премахването на тавана въобще, което ще се случи вероятно когато пенсиите на всички започнат да се определят от натрупаните осигурителни вноски през целия трудов живот на бъдещите пенсионери.  Увеличението на максималния осигурителен доход обаче е твърде спорно. В диапазона от 2600 лв. до 3000 лв. ще попаднат много доходи, от които ще трябва да се заделят нови 33% осигурителни вноски, което е увеличение на осигурителната тежест както за работодателите, които плащат 60% от тези вноски, така и за работниците, които плащат останалите 40%. Тежестта пада върху бизнеса, който дори не бе попитан, но ще трябва да плати сметката, ако предложението бъде прието от парламента.  Удвояването на енергийните помощи за социално слабите е добра мярка, стига да се осигури точно и справедливо разпределяне на тези допълнителни 40 млн. лв. Така трябва да се прави - при нужда, подпомагане през бюджета, а не чрез потискане на цените и изкривяване на пазара.  -Действително разликата между ниски и високи доходи в България е значително по-голяма от средноевропейската. Това е тежък проблем, който не може да се реши нито лесно, нито бързо. Президентът правилно е насочил вниманието си към този проблем и вредата от него. Аз обаче бих желал освен констатации да видя и анализ на причините за това явление и най-вече да се посочат пътищата за тяхното премахване. Причини много, но според мен една от най-важните е ниското образование и слабата квалификация на голяма част от работещите.  Ако погледнем характеристиката на хората в диапазона на най-ниските доходи, ще установим, че те по правило са с ниско или никакво образование и квалификация. Те не знаят и не могат да вършат друго освен обща или нискоквалифицирана работа. Но за такава работа и възнаграждението е ниско. Освен това изглежда, че тези хора и не желаят или не могат да повишат квалификацията си, защото икономиката изпитва глад за средно и по-високо квалифицирани кадри, на които заплащането е по-високо, а тези с ниските доходи си стоят в своята ниша. С подрастващото поколение нещата стоят още по-зле. Немалка част от него не се интересува от работа, професия, кариера. Достатъчно е да отмъкне някой лев от родителите си за кафе и бира и не разбира, че това е пътят, който неизбежно води до контингента на ниско доходните. Положението е много тревожно, затова са необходими спешни мерки. Мисля, че те трябва да започнат с възпитанието. Първо в семейството родителите овреме да се погрижат за формиране на правилна ценностна система в децата си. После това да продължи в училището. На второ място, рязко трябва да се повиши качеството и нивото на образователната ни система. И на трето, да се създаде мрежа от центрове, звена, отделения и прочее институции за квалификация и преквалификация на работната сила, като финансирането може да се осигури както от държавата, така и от бизнеса. Добре ще е да се предоставят подходящи стимули на желаещите да получат или да повишат квалификацията си.  По втория въпрос за изхарчването на бюджетния излишък - разбира се, че трябва да се харчи прозрачно. И не само той, а всички публични средства, което е неизменно задължение и отговорност на управляващите. Относно обществения дебат за изхарчването на няколко милиарда лева - бих препоръчал, когато става дума за изхарчване на публични пари, да се подхожда по-внимателно. Защото може да се разпалят твърде нездравословни страсти с непредвидим край. А и резултатът от подобно допитване е предварително известен. Едва ли някой се съмнява, че хората ще поискат парите да се използват за увеличаване на заплати, пенсии, социални добавки. Само че този излишък е към 30.09.2018 г. До края на годината остават още три месеца. Самият излишък се формира от два източника. Единият е от по-високи данъчни приходи, а другият е от икономия към м. септември от неизвършени капиталови разходи. За 2018 г. в бюджета са планирани 6.5 милиарда лв. за капиталови разходи. За първото полугодие са изразходвани само 1.3 млрд. лв. Или за второто остават малко повече от 5 млрд. лв. Ами ако обектите, за които са предназначени тези пари, са в график и до края на годината трябва да се разплатят? Нали разбирате, че ако се усвоят тези средства изцяло, то от излишъка няма да остане нищо. Какво тогава да разпределяме от сега, че и да правим обществена дискусия за нероден Петко. И все пак струва ми се, че в края на годината някакъв излишък може да остане, разбира се, след като се изтрие плануваният дефицит. Добре е той да се харчи за еднократни разходи, а не за постоянни, които продължават и в следващите години, в които обаче може да няма излишък и да се наложи да се увеличава дефицитът, а оттам и държавният дълг.", "date": "2018.10.16", "title": "Муравей Радев: Българинът забогатява, но още страда от старата си бедност"}
{"url": "https://www.faktor.bg/bg/articles/novini/balgariya/4-firmi-uchastvat-v-nadprevarata-za-izdavane-na-novi-lichni-karti", "text": "Четири са фирмите, които кандидатстват за участие в изграждането на системата за издаването на новите лични карти у нас. Те ще ще са с повече биометрични данни. Офертите бяха отворени на открито заседание на комисия в МВР. Предстои избирането на изпълнител. Обявената през лятото обществена поръчка \"Проектиране, изграждане и управление на Система за издаване на български лични документи поколение 2019\" е вторият опит за изграждане на системата, след като този от 2016 г. бе спрян от премиера Борисов. Тогава МВР се канеше да даде половин милиард лева държавни пари за изграждането ѝ. Сегашната е на стойност 239 220 873 лв. без ДДС. Издаването на новите документи за самоличност трябва да започне през 2019 г. Подмяната на сегашните с новите няма да е задължителна. Старите лични карти ще важат до крайния си срок на валидност, отбелязан на документа. Предвижда се изграждането на център, в който документите да бъдат произвеждани. Подаването по места се запазва и то ще става по-бързо, тъй като заявленията ще се изпращат по електронен път. На същото гише ще се получават документите.  Ще има възможност за подаване на заявления за лични документи по електронен път. Обикновената поръчка остава 30 дни, а бързата - 3 дни. Променя се срокът на експресната - от 8 часа тя ще бъде от 12 до 24 часа. В електронният носител ще има биометрични данни, което позволява при гранични проверки да бъде удостоверена самоличността. Новите карти ще дават възможност за плащане на данъци и дори да се гласува електронно. Предвиждат се три нови образци документи за лица, които са подведени под наказателна отговорност. Запазват се основните видове документи - лична карта, шофьорска книжка, задграничен паспорт и удостоверение за пребиваване на чужденци. Новост е възможността за удължаване на срока на валидност на задграничните паспорти за българи, живеещи в чужбина. Те ще важат не пет, а 10 години. Петгодишен срок на валидност ще имат паспортите за деца. Въвежда се и друг нов документ - карта за пребиваване на служител на НАТО.", "date": "2018.10.16", "title": "4 фирми участват в надпреварата за издаване на нови лични карти"}
{"url": "https://www.faktor.bg/bg/articles/novini/svyat/poroshenko-rusiya-shte-plati-skapo-v-sluchay-che-udari-po-ukrayna", "text": "Русия ще плати скъпо в случай, че нанесе удари по Украйна, заяви президентът на страната Петро Порошенко на ученията „Чисто небе 2018“, както свидетелства запис, публикуван във „Фейсбук“ акаунта на държавния глава, предава РИА Новости, цитирана от \"Фокус\". „Ние се сражаваме за свобода, ние се сражаваме за демокрация. Ценим много високо твърдата и надеждна позиция, която демонстрират нашите партньори от САЩ и НАТО. Ние не питаме Русия какво да правим на нашата земя“, написа Порошенко. Също така, в прикрепеното към публикацията видео, той заявява, че украинските войници имат много какво да научат военните от НАТО, защото се „сражават в условия на руска хибридна война“. РИА Новости отбелязва, че авиационните учения „Чисто небе 2018“ се провеждат в Хмелницка област от 8 до 19 октомври. В маневрите участват и членове на НАТО: Белгия, Великобритания, Дания, Естония, Нидерландия, Полша, Румъния и САЩ. Руската агенция припомня, че украинският лидер вече е правил гръмки заявления по време на учения. Конкретно, Порошенко призова да се открие огън по Донбас, „за да бъде запазен живота на хората“.", "date": "2018.10.16", "title": "Порошенко: Русия ще плати скъпо в случай, че удари по Украйна"}
{"url": "https://www.faktor.bg/bg/articles/ek-pochete-dnes-s-ednominutno-malchanie-ubitite-zhurnalisti-ot-malta-i-slovakiya-viktoriya-ne", "text": "Европейската комисия почете днес с едноминутно мълчание паметта на журналистите Дафне Каруана Галиция (Малта) и Ян Куциак (Словакия), загинали в последната година заради своите разследвания по съмнения за корупция. Тази сутрин комисията разпространи изявление по повод годишнината от смъртта на Галиция. В последвал въпрос на всекидневната пресконференция на ЕК защо сред имената на журналистите не е била посочена и убитата в Русе телевизионна водеща Виктория Маринова, говорител поясни, че това е свързано с данните от разследването в България и Германия на нейното убийство. \"Мисля, че това, че разпространихме изявление за резултата от полицейското разследване в България и Германия, за много бързата реакция и за (залавянето) на предполагаемия убиец и подбудите - мисля, че това ни накара да се насочим в (днешното) изявление към журналистите, пострадали заради своята работа. Това мога да кажа\", добави говорителят. \"Преди година Галиция се събуди на този ден за последен път, преди да бъде убита заради своята работа. Днес трябва да спрем това, което правим, и високо да заявим, че в Европа трябва да бъде безопасно да се говори свободно, журналистите никога не трябва да бъдат плашени. Днес отдаваме почит на Галиция, Куциак и всеки журналист, притискан и заплашван, дори убиван, в Европа и по света\", допълни говорителят. Той покани на трибуната представителя на организацията \"Репортери без граници\" Жюли Мажержак. От името на няколко европейски организации за защита на журналистите тя призова разследването в Малта да разкрие поръчителите на убийството на Галиция, както и за обществена проверка дали атентатът срещу журналистката е можело да бъде предотвратен.", "date": "2018.10.16", "title": "ЕК почете с едноминутно мълчание убитите журналисти от Малта и Словакия, пропусна Виктория Маринова"}
{"url": "https://www.faktor.bg/bg/articles/tsvetan-tsvetanov-poseti-ou-sv-sv-kiril-i-metodiy-v-s-smilyan", "text": "Председателят на ПГ на ГЕРБ и зам.-председател на партията Цветан Цветанов посети санираното ОУ „Св. св. Кирил и Методий“ в смолянското село Смилян. Училището се състои от три корпуса – физкултурен салон, нова и стара сграда. Постигнатата цел на проекта е обновяване на училището чрез изпълнение на мерки за енергийна ефективност, за да се осигурят по-добри условия на учебния процес. Стойността на проекта е 250 000 лв., като средствата са отпуснати от Министерството на образованието и науката. В Смилян Цветанов бе посрещнат от кмета на селото Чавдар Червенков, директора на училището Лиляна Балийска и преподаватели. Техни гости бяха също депутатът д-р Красимир Събев, областният управител Недялко Славов, началникът на РУО в Смолян Мария Семерджиева и зам.-кметовете на общината Марияна Цекова и Венера Аръчкова. „Смилян е живо населено място. Има много деца, които в момента спортуват, но техните учители казват, че са изключително активни в усвояването на знания. Разбираме, че всички, които са били извън образователната система, предимно от ромски произход, 100% са вече в училище. И важната следваща стъпка е след 7-ми клас те да продължават своето образование, което е една добра предпоставка за тяхната лична и професионална реализация в бъдеще“, подчерта Цветанов. Той посочи, че резултатите от инвестициите в сферата на образованието са доказателство, че това е правилният път.", "date": "2018.10.16", "title": "Цветанов посети санираното ОУ „Св. св. Кирил и Методий“ в с. Смилян"}
{"url": "https://www.faktor.bg/bg/articles/novini/svyat/skandal-v-v-sarbiya-prezidentat-vuchich-napadna-amerikanskiya-poslanik", "text": "Президентът на Сърбия Александър Вучич, в коментар за изявлението на американския посланик в Белград, че Косово е независима държава, не успя да се овладее и да си сдържи нервите. Той заяви, че американецът не е в страната му, за да подучва журналистите, а да отговаря на въпроси, предава македонският портал „А1 Он“. „Каквото и да е така нареченото правителство за вас, за нас е самообявено правителство. Посланико, не си тук, за да подучваш журналистите, а да отговаряш на въпроси“, заяви Вучич. Сръбският президент посочи, че би било хубаво и достойно, ако дипломатическият представител показва уважение към Сърбия, но и че „Америка е суперсила“. Освен това Вучич отбеляза, че съществуват „много тежки проблеми“ за разрешаването на косовския въпрос и попита чуждестранните правителства защо преговарят със Сърбия, ако Косово има суверенно правителство и защо искат признанието му в ООН? „А1 Он“ припомня, че в понеделник вечерта посланикът на САЩ в Сърбия Кайл Скот забеляза на сръбски журналист, че косовоското правителство не е така наречено, а правителство на Косово, което е суверенна и независима държава, със свои избрани депутати.", "date": "2018.10.16", "title": "Скандал в Сърбия: Президентът Вучич нападна американския посланик"}
{"url": "https://www.faktor.bg/bg/articles/tsatsarov-beshe-zadeystvan-stsenariy-spored-koyto-v-balgariya-se-ubivat-zhurnalisti", "text": "Работи се основно по версията за спонтанно нападение. Събраните дотук доказателства не сочат към предварително поръчано убийство. Това заяви главният прокурор Сотир Цацаров в ефира на Нова телевизия относно убийството на телевизионната водеща Виктория Маринова.  Главният прокурор заяви и, че бил задействан предварително \"преднамерен и непреднамерен сценарий\", според който в България се убиват журналисти заради политически причини. Е, този сценарий не успя, истината възтържествува, каза Цацаров, макар съдебно решение по случая да няма, и призна, че много хора имали основание \"да гледат с недоверие\" на правоохранителните органи, но поне в този случай гарантирал, че МВР си свършило работата.  Заподозреният за убийството на Виктория Маринова ще е в България в сряда. След като съдът в германския окръг Целе разреши екстрадирането на 21-годишния Северин Красимиров, заподозреният за убийството на журнал... Прочети повече Цацаров призна, че обвиняемият Северин Красимиров отрича да е изнасилил Маринова – при разпита пред германските власти, но събраните доказателства сочели друго – имало биологични следи, които напълно съвпадат с ДНК профила на Северин. На този етап няма данни за някакво заболяване на Северин, добави пред Нова телевизия главният прокурор. При всички случаи обаче щяло да бъде назначена съдебна експертиза. За евентуален съучастник може да се говори, ако има доказателства за това. За следене дни преди това не може да става и дума. Немалка част от действията по разследванията предстоят, когато Северин бъде върнат. Никой не е затворил нито една страница по нито една версия от разследванията, подчерта Цацаров. Той говори и за психопрофила на Северин, изготвен още когато се търсеше \"неизвестен извършител\". Профилът отразил \"на 90%\" личността на Северин. Освен за злоупотреби с евросредства, прокуратурата разследва физическо лице, свързано със строителната компания \"Джи Пи Груп\", и за пране на пари. Наложен е запор върху паричен превод на 14 млн. евро от България към чужда банка, заяви главният прокурор. \"Едновременно с това на ДАНС са възложени други действия, които са свързани с установяването на всички механизми на финансирането на съответните европейски проекти, както и това, че всъщност парите са усвоявани от свързани лица и свързани фирми\", каза още Цацаров. От фирмата обявиха, че нямат запорирани никакви средства. \"Запор има на свързани с нас компании\". От компанията увериха, че оказват пълно съдействие на разследващите. Заради разследването два големи проекта са върнати в начална точка. Първият - тунелът \"Железница\" на магистрала \"Струма\". Фирмата обяви още в петък, че се оттегля доброволно от него, а премиерът поиска тя да бъде извадена от проектите с държавни и европейски пари. Вчера \"Джи Пи Груп\" съобщи, че се оттегля и от голяма поръчка в София - тази за реконструкцията на релсите по маршрута на трамвай номер 5.", "date": "2018.10.16", "title": "Сотир Цацаров: Беше задействан сценарий, според който в България се убиват журналисти"}
{"url": "https://www.faktor.bg/bg/articles/obshtestvo/zakon-i-red/chetirimata-granichari-obvineni-v-ubiystvo-ot-turtsiya-shte-badat-razpitani-v-sada-v-burgas", "text": "Българските граничари, които Турция обвинява в убийството на рибар-бракониер, ще бъдат разпитани пред Районния съд в Бургас. Четиримата ще предоставят доказателства в своя защита. Случаят е отпреди 10 години, когато наши граничари засичат турски бракониери да ловят калкан в наши териториални води край Резово. При задържането им единият е прострелян смъртоносно.  След дълго разследване български съд прекратява делото срещу четиримата поради липса на престъпление.  Преди година те бяха оправдани и от Европейския съд за правата на човека.  Турция обаче води собствено дело с мотива, че деянието е извършено на турски плавателен съд, т.е. на турска територия.  Пред Съдебната палата в Бургас днес се организира митинг в подкрепа на българските граничари.", "date": "2018.10.16", "title": "Четиримата граничари, обвинени в убийство от Турция, ще бъдат разпитани в съда в Бургас"}
{"url": "https://www.faktor.bg/bg/articles/obshtestvo/zakon-i-red/idva-sezonat-na-dzhebchiite-rayonite-na-bolnitsite-i-transporta-nay-privlekatelni-za-tyah", "text": "\"Районът на ВМА, Александровска болница и други лечебни заведение е един от най-привлекателните за джебчиите в София. Причината е, че в повечето случаи хората в този район са разсеяни от проблеми със здравето си или с това на някой техен близък. Именно от тази ситуация се възползват професионалните и добре обучени джебчии\", коментира пред \"Дарик\" началникът на сектор \"Улична престъпност\" към СДВР Красимир Любомиров. Той допълни, че заедно със застудяването на времето се регистрират все повече кражби в столичния градски транспорт.  \"Времето застудява, а автобусите и трамваите в София стават все по-препълнени. Суматохата, липсата на пространство и блъскането на стотици хора в превозните средства на градския транспорт са любимата атмосфера на джебчиите в столицата. Задигането на пари, злато и телефони от джобовете и чантите на пътниците е едно от най-често срещаните престъпления в София\", каза той и добави, че в много от случаите джебчийството приключва без осъдителна присъда за извършителя, дори той да е задържан.   \"Никой съд не иска да се произнесе, при условие че няма достатъчно доказателства, които по безспорен начин да докажат вината на дееца. Ние знаем, че той е криминален контингент, знаем, че той е извършил престъплението, хванали сме го след престъплението, но ако го хванем само с пари, без вещи и нямаме очевидец, който да го посочи или не можем да намерим вещите, или няма запис от камера, много трудно се доказва, та дори и той да направи пълни самопризнания. Много трудно получава осъдителна присъда. А онези, които са осъдени, рядко се отказват от начина по който изкарват прехраната си.Столицата е голяма, най-големият град, в който има постоянен контингент, който тук живее, наблюдава се и многократно са задържани, имат осъдителни присъди за такива престъпление. Но прави престъпление, излежава присъдата и после излиза и продължава да върши същото\", каза Любомиров.  Началникът на сектора съветва хората да бъдат по-внимателни, да наглеждат чантите и багажа си и да не оставят ценни вещи в джобовете на връхните си дрехи.   Освен това Любомиров призова хората да сигнализират винаги при опит на джебчии да оберат някого. Той споделя, че все повече жители на столицата изпращат снимки и видеа на подобен тип престъпници до МВР, което помага на работата на полицията.", "date": "2018.10.16", "title": "Идва \"сезонът на джебчиите\", районите на болниците и транспорта най-привлекателни за тях"}
{"url": "https://www.faktor.bg/bg/articles/mazh-opita-da-nahlue-s-traktor-v-turskiya-parlament-otkriha-strelba-po-nego", "text": "Мъж с трактор опита да нахлуе през централния вход на турския парламент, като предизвика охраняващите полицаи да използват оръжията си, за да го обезвредят. Инцидентът е станал около 9.30 часа тази сутрин, като е предизвикал паника сред хората в района на меджлиса в столицата Анкара, предава онлайн изданието на в. \"Дувар\". Когато полицаите забелязали как тракторът се движи по централния бул. \"Ататюрк\" в посока парламента, опитали да го спрат, но шофиращият не обърнал внимание на предупрежденията. Наложило се да открият стрелба, което предизвикало страшна паника сред минувачите в района. Мъжът спрял и бил обезвреден чак когато бил уцелен в крака. Засега не са ясни мотивите за действията. По първоначални данни мъжът е земеделски стопанин, който е лекуван от психично заболяване през 2007 г. Разследването на инцидента продължава. По традиция днес - във вторник, се провеждат заседанията на парламентарните групи в Меджлиса. Заседанието на депутатите от управляващата Партия на справедливостта и развитието (ПСР), обикновено се ръководи лично от президента Реджеп Тайип Ердоган.", "date": "2018.10.16", "title": "Мъж опита да нахлуе  с трактор в турския парламент,  откриха стрелба по него"}
{"url": "https://www.faktor.bg/bg/articles/novini/balgariya/tsvetan-tsvetanov-poseti-tsentara-za-invazivna-kardiologiya-v-mbal-smolyan", "text": "Председателят на ПГ на ГЕРБ и зам.-председател на партията Цветан Цветанов посети наскоро открития център за инвазивна кардиология в МБАЛ - Смолян. Той бе посрещнат от изпълнителния директор на областната болница д-р Марин Даракчиев, от депутата от ГЕРБ-Смолян и председател на здравната Комисия д-р Даниела Дариткова, от д-р Красимир Събев – депутат и работещ в отделението за интензивно лечение, и от областния управител Недялко Славов.  Цветанов подчерта, че за Смолян е голямо богатство да имат двама депутати, които са действащи лекари. „Радвам се, че толкова сериозен авторитет в средите на здравеопазването като д-р Дариткова успява да постига този баланс и консенсус с всички политически сили, когато се дебатират теми от здравеопазването. Имате уникален шанс с двама депутати, които са действащи доктори. Те знаят какви са проблемите и как да се решават“, посочи зам.-председателят на ГЕРБ.    Началникът на кардиологичното отделение д-р Нина Шехова представи новооткрития център пред гостите си. „Искам да благодаря на държавата и на вас за това, което се направи за смолянската болница. Ние много дълго мечтаехме и много страдахме от липсата на инвазивна кардиология. Вечно превозвахме пациентите с остър коронарен синдром до други болници, но вече имаме над 390 човека, които на място се спасяват и не се инвалидизират. Изключително много благодаря на д-р Дариткова, която продължава и в момента да помага“, заяви д-р Шехова. Центърът за инвазивна кардиология работи от три месеца и половина. Ангиографът в него е закупен с целева субсидия на стойност 1 000 000 лв., предоставена от Министерството на здравеопазването. От своя бюджет болницата отдели близо 257 хиляди лева за реконструкция на помещенията. Стационарът се състои от четири стаи за болни преди процедурата и за наблюдение след това. Залата, където се извършват интервенциите, е с необходимата защита срещу йонизиращи лъчения.  МБАЛ – Смолян има вече подписан договор със РЗОК, манипулациите се извършват по клинична пътека и са напълно безплатни за пациентите.", "date": "2018.10.16", "title": "Цветан Цветанов посети центъра за инвазивна кардиология в МБАЛ – Смолян"}
{"url": "https://www.faktor.bg/bg/articles/novini/svyat/novi-produkti-vlizat-v-spisaka-na-es-za-zabrana-na-plastmasa", "text": "Предложението на ЕК е да бъдат забранени девет пластмасови изделия за еднократна употреба през 2021 г., информира МИА. Членове на борда за опазване на околната среда, обществено здраве и безопасност на храните участваха в разширяването на списъка. Според предложението на ЕК в списъка на забранените продукти трябва да влязат пластмасови чинии, вилици, ножове, лъжици, сламки, пръчици за обща употреба, клечки за уши, декорации за напитки и пръчки за балони. Европейската комисия по екологична политика, обществено здраве и безопасност на храните на 10 октомври разшири списъка с тънки пластмасови торбички, продукти, съдържащи биоразградими пластмаси и опаковки за бързо хранене. Докладът, представен от белгийския депутат Фредерик Рис (АЛДЕ) изисква също и намаляване на опаковките за еднократна употреба за бургери, сандвичи, плодове и зеленчуци, десерти и сладолед до 2025 година. Изисква се също така и пластмасовите бутилки да се изхвърлят отделно и 90% от тях да се рециклират до 2025 г. Съветът се стреми да намали и пластиката в цигарените филтри с 50% до 2025 г. и 80% до 2030 г., а разходите за събиране, транспортиране и унищожаване на отпадъците да бъдат покривани от тютюневата промишленост.", "date": "2018.10.16", "title": "Нови продукти влизат в списъка на ЕС за забрана на пластмаса"}
{"url": "https://www.faktor.bg/bg/articles/novini/balgariya/tsvetan-tsvetanov-kogato-vnasyash-vot-na-nedoverie-bez-da-imash-alternativa-tova-e-prosto-zayazhdane", "text": "Един вот на недоверие може да бъде успешен само ако имаш алтернатива. Когато обаче нямаш такава, значи, че просто се заяждаш. Това заяви в Смолян пред журналисти председателят на ПГ на ГЕРБ и зам.-председател на партията Цветан Цветанов. „За БСП е лесно да дават страшни оценки и прогнози за българското здравеопазване при положение, че не предлагат алтернатива и не носят отговорност. Преди да търсят противопоставяне в сектор здравеопазване, нека първо си спомнят какъв е техният принос за неговото развитие“, подчерта Цветанов. Той припомни в какво състояние е била болницата в Смолян преди 10 години и направи сравнение с днешния й вид. „За последните 8 години в болницата са инвестирани над 10 млн. лв. Правителството отпусна целево 1 млн. лв. за изграждането на инвазивна кардиология, каквато до момента нямаше в цялата област“, обясни председателят на ПГ на ГЕРБ. По думите му преди до болницата е нямало асфалтов път и достъпът на майки с деца е бил затруднен, докато днес лечебното заведение има изцяло обновен облик и може да привлича млади специалисти. Цветан Цветанов сподели, че ГЕРБ има амбицията да покаже, че успешният модел на управление в Смолян, Девин, Доспат, Златоград може да бъде реализиран и в Рудозем, Неделино, Борино и др. „Искаме да покажем на жителите на тези и други населени места, че имаме потенциала и капацитета да управляваме успешно“, категоричен бе зам.-председателят на ГЕРБ. Той отбеляза, че Смолянска област се превръща в атрактивна дестинация както за туризъм, така и за живот. „Смолян имаше много високи задължения, но след като ние поехме управлението те бяха значително редуцирани и градът се преобрази“, напомни Цветанов. „БСП от май миналата година говорят за предсрочни избори. Те дори искаха да откажем европредседателството, като инициираха вот на недоверие в неговото начало и край. Това е ясен знак, че те искат да ни отклонят от правилната посока на развитие, към която правителството на Бойко Борисов и управляващото мнозинство в парламента водят страната“, уточни председателят на ПГ на ГЕРБ. Той подчерта, че европейските избори догодина ще бъдат генерална репетиция за местния вот, като сподели, че за България ще е по-добре да има повече депутати в най-голямото европейско семейство – това на ЕНП. Попитан защо в понеделник не е имало коалиционен съвет, Цветан Цветанов обясни, че не е имало тема, която да налага провеждането на това събрание. „Всички заедно преценихме, че можем да използваме възможността и да се отдадем на нашите политически ангажименти“, съобщи той. По думите на Цветанов, който е и председател на Комисията по вътрешна сигурност и обществен ред, фактът, че все още няма назначен главен секретар на МВР не спъва работата на ведомството, защото в закона е ясно разписано каква е практиката в такива случаи.", "date": "2018.10.16", "title": "Цветан Цветанов: Когато внасяш вот на недоверие без да имаш алтернатива – това е просто заяждане"}
{"url": "https://www.faktor.bg/bg/articles/novini/svyat/11-stanaha-zhertvite-na-navodneniyata-vav-frantsiya", "text": "11 са жертвите на наводненията във Франция.  Това са най-тежките наводнения в този район от век. Френският президент ще посети засегнатите райони. Очаква се по-късно той да обяви промяна в кабинета. Те бяха забавени заради бедствието. Промените се налагат заради оттеглянето на вътрешния министър Жерар Колон. Преди две седмици той обяви, че напуска, защото възнамерява да се включи в кметската надпревара за Лион.", "date": "2018.10.16", "title": "11 станаха жертвите на наводненията във Франция"}
{"url": "https://www.faktor.bg/bg/articles/novini/svyat/za-prav-pat-ot-25-godini-bez-strelba-i-ubiystva-v-nyu-york", "text": "Този уикенд е бил първият в Ню Йорк без стрелба от 1993 г., предаде Франс прес, като се позова на полицията в най-многолюдния град в САЩ. \"Изкарахме петък, събота и неделя без нито една стрелба, нито убийство. Това се случва за първи път от десетилетия и е нещо, с което не само нюйоркската полиция, но и всички нюйоркчани могат да се гордеят\", подчерта на пресконференция началникът на местната полиция Джеймс О'Нийл. Според полицейски данни последният уикенд без стрелба в града с население от 8,5 милиона души е бил през 1993 г. \"Прозорецът\" без стрелба в Ню Йорк се е отворил около 11.37 ч. (18.37 ч. българско време) в четвъртък, когато шофьор е бил ранен зад волана на колата си в Бруклин, и се е затворил в 13.15 ч. (20.15 ч.) в понеделник, когато мъж е бил прострелян в крака в Бронкс, пише БТА. Нюйоркската полиция отчете тенденция на намаляване на броя на стрелбите във финансовата столица на САЩ - от началото на годината до 7 октомври в града са били простреляни около 600 души - спад от 1,1 процента спрямо същия период през миналата. Броят на убийствата в Ню Йорк обаче се е увеличил тази година, след като миналата бе \"само\" 292 - на най-ниското си равнище от 50-те години на миналия век. През първата половина на тази година в града са били регистрирани 147 убийства - с 8 процента повече спрямо същия период през миналата. Повечето от тях са били извършени в няколко квартала в Бруклин и Бронкс.", "date": "2018.10.16", "title": "За пръв път от 25 години: Без стрелба и убийства в Ню Йорк"}
{"url": "https://www.faktor.bg/bg/articles/poroshenko-reaktsiyata-na-duhovnite-i-svetskite-vlasti-v-rusiya-oznachava-che-sme-na-pravilen-pat", "text": "Президентът на Украйна Петро Порошенко е провел срещи с екзарси от Константинополската патриаршия, съобщи самият той във „Фейсбук“, пише киевският ежедневник „День“. Това е първата среща на държавния глава с екзарсите след обявяването на решението на Синода на Константинополската патриаршия за предоставяне на автокефалия на Украинската православна църква – Киевска патриаршия, отбелязва вестникът. „След нареждане от Кремъл зависимото от него руско църковно началство обяви прекъсване на евхаристичното общение с Константиполската патриаршия. Тази реакция на духовните и светските власти в Русия на стремежа на украинците и решението на Вселенската патриаршия (Константинополската) означава, че ние сме на правилен път“, отбеляза украинският президент.", "date": "2018.10.16", "title": "Порошенко: Реакцията на духовните и светските власти в Русия означава, че сме на правилен път"}
{"url": "https://www.faktor.bg/bg/articles/novini/svyat/zaloviha-prestapna-grupa-za-razprostranenie-na-narkotitsi-v-pernishko", "text": "Специализираната прокуратура повдигна обвинения на три лица за участие в организирана престъпна група за разпространение на наркотични вещества в Пернишка област. Четвърти от групата до момента се укрива и е обявен за издирване, съобщиха от спецпрокуратурата. Доказателствата сочат, че участниците са разпространявали наркотици от началото на 2018 г. в Перник, Радомир, Брезник и Батановци. Ръководителят и двама от участниците са задържани на 12 октомври 2018 г. при специализирана операция на ГДБОП, ТЗ БОП-Перник, ОДМВР и Специализираната прокуратура. При извършените обиски и претърсвания на жилища, автомобили, складове и други помещения са намерени и иззети кокаин, амфетамини, марихуана както и други доказателства за престъпната дейност на задържаните. Обявеният за издирване четвърти участник в групата доставял наркотиците на едро. Други двама ги разфасовали на дози и ги разпространявали. Парите от продажбите на черния пазар отчитали на ръководителя. Той заделял част от тях като оборотни средства (за покупка на нови количества наркотици), а печалбата разпределял между участниците. На тримата заловени от групата бе наложено прокурорско задържане до 72 часа. По искане на Специализираната прокуратура на 15 октомври 2018 г. Специализираният наказателен съд определи мярка за неотклонение „Задържане под стража“ за всеки от тях. Мярката не е окончателна и може да бъде обжалвана пред Апелативния специализиран наказателен съд.", "date": "2018.10.16", "title": "Заловиха престъпна група за разпространение на наркотици в Пернишко"}
{"url": "https://www.faktor.bg/bg/articles/novini/svyat/reka-dunav-dostigna-kritichno-niski-niva-na-mesta-koraboplavaneto-e-spryalo", "text": "Река Дунав достигна критично ниски нива по цялото си поречие и на места корабоплаването е спряло. Заради ниското ниво круизни кораби са блокирани в Унгария, Австрия и Германия. Нивото на Дунав по целия корабоплавателен път критично се понижава и прогнозата е да продължава да пада. Притоците в Горен Дунав също са маловодни, от 3 месеца не е имало валежи, няма и прогноза за дъжд и ситуацията с всеки изминал ден се усложнява. В българския участък има 16 прага. \"Като критичност може би приближаваме 2003 г. , тъй като вече при пегел Русе наблюдаваме стойност минус 11, което показва, че водните нива са почти метър под ниското корабоплавателно ниво. Това е характерно не само за българския участък. Блокирано е корабоплаването в Горен Дунав. Русенска компания е прекратила екскурзиите на пасажерите си заради невъзможност плавателните съдове да се придвижват. А пътниците ще трябва да бъдат компенсирани за провалените круизи\", съобщи инж. Павлин Цонев - изп. директор на АППД. \"Миналата седмица във Виена целият кей за пасажерски кораби беше затрупан от пасажерски кораби, които престояват и именно заради тези ниски водни стоежи и невъзможността да преминат участъка от Виена до Братислава. Такива проблеми има и в района на Вахау, където реката е свободно течаща. Търговските кораби също трудно се придвижват. До заседналия при Свищов кораб може да се стигне само с лодка, за да се доставят провизии на екипажа. Заради ниското ниво само една от русенските търговски компании е правила ремонти на два от корабите си. Бави се превозването и на товарите\", каза още той. Според специалистите една от причините за маловодието, което периодично се наблюдава през последните 40 години, се дължи на икономическата дейност в района на реката.", "date": "2018.10.16", "title": "Река Дунав достигна критично ниски нива, на места корабоплаването е спряло"}
{"url": "https://www.faktor.bg/bg/articles/v-ruse-opravdaha-po-obvinenieto-v-umishleno-ubiystvo-pensioner-zastrelyal-kradets", "text": "Окръжният съд в Русе оправда по обвинението в умишлено убийство 70-годишния Петко Илиев от град Бяла, пише rusemedia.com. Миналото лято пенсионерът застреля 59-годишния Петко Чакъров, когото заварил с по-млад мъж да бере грозде в лозето му.  За незаконното притежаване на оръжие Илиев получи две години затвор с тригодишен изпитателен срок. Присъдата може да се обжалва пред Апелативния съд във Велико Търново. Защитата обаче изтъкна аргументи, че става въпрос за действия при неизбежна отбрана, и то в състояние на силна уплаха. На 31 август м.г. Петко Илиев отишъл до лозето си да набере малко грозде и да почерпи приятелите си. Между редовете забелязал двама мъже да късат чепки и да ги слагат в автомобил. Единият от крадците тръгнал срещу собственика на лозето с нож в ръка. За да ги сплаши, пенсионерът взел стара ловна пушка от колата си и тръгнал към тях. Започнало боричкане, пушката гръмнала и Петко Ч. се свлякъл на земята. Илиев го откарал в болницата в Бяла, където простреляният мъж починал.", "date": "2018.10.16", "title": "В Русе оправдаха по обвинението в умишлено убийство пенсионер, застрелял крадец"}
{"url": "https://www.faktor.bg/bg/articles/novini/balgariya/shofyor-na-uchilishten-mikrobus-pochina-zad-volana-spasil-detsata-v-poslednite-sekundi-ot-zhivota-si", "text": "54-годишен шофьор на училищен микробус почина по време на движение, докато е превозвал деца след училище. Учениците не са пострадали. Инцидентът е станал в кюстендилското село Слокощица, съобщава \"Дарик\". Най-вероятно става дума за инфаркт, но причините за смъртта ще се установят при аутопсията. \"При пристигането на колегите от дежурния екип, шофьорът е бил починал, но са го реанимирали с надеждата да го върнат към живота\", каза директорът на Спешен център-Кюстендил д-р Албена Рапатинска. Училищният микробус \"Мерцедес\" е спрял в оградата на къща в село Слокощица, като по него няма значими материални щети. Шофьорът е проявил истинско геройство в последните секунди от живота си, като е дръпнал ръчната спирачка и е натиснал педала на спирачката и с двата си крака, за да убие скоростта на автобуса и да спаси децата. Той е пътувал след първата смяна на учениците от Кюстендил за Слокощица, като е влязъл в населеното място от разклона при пътя за Ново село.   По случая е започнато досъдебно производство в РУ-Кюстендил, назначени са експертизи, уведомен е дежурен прокурор, информират от полицията. С децата вече работи училищен психолог.", "date": "2018.10.16", "title": "Шофьор на училищен микробус почина зад волана, спасил децата в последните секунди от живота си"}
{"url": "https://www.faktor.bg/bg/articles/novini/svyat/50-dushi-s-kokteyli-molotov-atakuvaha-politseyski-avtomobil-i-uchastak-v-gartsiya", "text": "Нападение с коктейли \"Молотов\" са извършили маскирани лица над полицейски участък на площад \"Омония\" в Атина тази нощ, съобщава атинският \"Катимерини\". При нападението са пострадали четирима полицейски служители. В акцията са участвали поне петдесет души, които са хвърлили около 30 коктейла \"Молотов\" по арестантски автомобил в района, а после са се насочили към полицейския участък. Запалени са били пет частни и три служебни автомобила, които са били паркирани там. Според началните сведения срещу полицейския участък са били хвърлени седем коктейла \"Молотов\", предава БТА. Медицинска помощ е оказана на четирима полицаи, двама с дихателни проблеми и други двама с повърхностни рани.", "date": "2018.10.16", "title": "50 души с коктейли \"Молотов\" атакуваха полицейски автомобил и участък в Гърция"}
{"url": "https://www.faktor.bg/bg/articles/novini/svyat/pochina-saosnovatel-na-microsoft-pol-alan", "text": "Пол Алън, основал Microsoft заедно с Бил Гейтс през 1975 г., почина на 65 години след боледуване от рак, съобщи Асошиейтед прес, като цитира семейството и компанията му. Алън напуска Майкрософт през 1983 г. и основава това инвестиционно дружество с централа в Сиатъл. Състоянието му е оценявано на 20 милиарда долара според сп. \"Форбс\". Бил Гейтс заяви в декларация, че е скърби за един от най-старите и най-скъпите си приятели и че \"персоналният компютър нямаше да съществува без него\", отбелязва АП.", "date": "2018.10.16", "title": "Почина съоснователят на Microsoft Пол Алън"}
{"url": "https://www.faktor.bg/bg/articles/donald-tramp-az-sam-istinski-zashtitnik-na-okolnata-sreda", "text": "Президентът на САЩ Доналд Тръмп се обяви за \"истински защитник на околната среда\", но въпреки консенсуса сред учените заяви, че не може да каже дали човешката дейност е причина за климатичните промени, предаде Франс прес.     \"Искам абсолютно чиста вода, искам възможно най-чист въздух, какъвто вече имаме, това се подобри за последната година\", заяви президентът, без да уточни на какви данни се позовава.     \"Аз съм истински защитник на околната среда. Много хора се усмихват, когато го чуят\", добави президентът, който посети щата Джорджия след преминаването на урагана Майкъл.     \"Ще имам най-чистия въздух. Но това не означава, че трябва да принудим всички предприятия да сложат ключа под изтривалката\", продължи той. На въпрос за климатичните промени, които в миналото е наричал \"шега\", президентът отвърна: \"Има нещо, независимо дали се дължи на човешката дейност или не\", продължи той.     През юни 2017 г. Тръмп оттегли Съединените щати от Парижкото споразумение за климата.     Според изчисления на учени от Харвардския университет правителството на Тръмп е отменило или започнало да отменя 76 закона и регламента за околната среда, с което фактически отхвърля целите за намаляване на парниковите газове, определени от предшественика му Барак Обама, отбелязва АФП.", "date": "2018.10.16", "title": "Доналд Тръмп: Аз съм истински защитник на околната среда"}
{"url": "https://www.faktor.bg/bg/articles/dzhef-seshans-hizbula-i-4-narkokartela-za-nay-golemite-transnatsionalni-zaplahi-za-sasht", "text": "Главният прокурор на САЩ Джеф Сешънс обяви ливанското движение Хизбула и четири наркокартела за най-големите транснационални заплахи за Съединените щати и техните съюзници, предаде ДПА.     Сешънс създаде специални комисии за петте организации, които се очаква да докладват до 90 дни как да бъдат възпрепятствани техните дейности.     Хизбула играе ключова роля в ливанската политика и е ключов съюзник на президента Башар ал Асад в конфликта в Сирия. Подкрепяното от Иран движение провежда също така операции в Африка и Латинска Америка, отбелязва ДПА, цитирана от БТА.     Останалите четири организации, включени в черния списък от Сешънс, са замесени в наркотрафик. Това са мексиканските картели Синалоа, който действа по целия свят, и \"Халиско нова генерация\", колумбийският Картел от Залива и международната престъпна банда Ем Ес 13, основана в Лос Анджелис и чиито членове са предимно от централноамерикански произход, най-вече от Салвадор.", "date": "2018.10.16", "title": "Джеф Сешънс: Хизбула и 4 наркокартела са големите транснационални заплахи за САЩ"}
{"url": "https://www.faktor.bg/bg/articles/novini/balgariya/kmetat-na-shiroka-laka-poiska-sadeystvie-ot-tsvetanov-za-sazdavane-na-tsentar-za-nadareni-detsa", "text": "Със съдействие за изграждане на Център за надарени деца в Широка лъка се ангажира председателят на ПГ на ГЕРБ и зам.-председател на партията Цветан Цветанов днес. Идеята пред него и народния представител д-р Красимир Събев бе представена от кмета Васил Седянков и днешните будители в родопското село – директорите на музикалното и на основното училище. Подобен модел вече е съществувал в Широка лъка преди години, като сега искат да го надградят.  По време на посещението на Цветанов в Широка лъка стана ясно, че деца от Смолян, Кърджали, Хасково, Благоевград, които са останали сираци или са в многодетни, социално слаби семейства, са идвали в Широка лъка, учели са основно образование в местното училище, като паралелно със задължителните часове били обучавани да свирят на няколко музикални инструмента, да танцуват или да пеят. Щом завършели основното си образование, те кандидатствали и учели в Музикалното училище и впоследствие се реализирали успешно в живота.  Една от целите за създаването на Център за надарени деца е да се осигури подкрепа както за основното, така и за средното училище.  Инфраструктурната подготовка вече я има. Крило от сегашния Дом за деца, лишени от родителска грижа, е реконструирано. Направени са три мезонета с печки, със самостоятелни помещения, занималня, кухни и т.н. Остава да се намери формулата за осъществяване на тази идея, която се подкрепя от жителите на селото. Предстои тя да бъде представена пред министъра на труда и социалната политика.    Ангажимент и за енергийната ефективност и отоплителната система на Националното училище за фолклорно изкуство пое Цветан Цветанов. Той проведе разговор с министъра на енергетиката Теменужка Петкова, чийто съвет бе да подготвят проект за кандидатстване по програмите към енергийното министерство.  „Ние всички бяхме впечатлени от таланта на децата от Музикалното училище от четирикратното им участие в съпътстващата културна програма на Българското европредседателство. Със своя талант те заредиха с позитивна енергия всички наши гости и ние като домакини бяхме горди от успешното им и завладяващо представяне“, посочи Цветан Цветанов. Той подчерта, че ще търси трайно решение на проблемите, които са му поставени от кмета на Широка лъка и директорите на училищата.  По думите на кмета Седянков с реализирането на няколкото проекта Широка лъка отново ще стане духовен и просветен център.  С постановление на Министерския съвет от 7 август т.г. на община Смолян бе отпусната сумата от 760 846 лв. за реставрация и адаптация на старото училище „Св. Пантелеймон“ в двора на църквата. Наскоро патриарх Неофит и митрополити от Светия синод посетиха селото, за да отбележат 140-годишнината от рождението на Екзарх Стефан, който е роден в Широка лъка. Честването бе организирано от Пловдивската митрополия.", "date": "2018.10.16", "title": "Кметът на Широка лъка поиска съдействие от  Цветанов за създаване на Център за надарени деца"}
{"url": "https://www.faktor.bg/bg/articles/novini/svyat/rpts-zabrani-na-hristiyanite-da-se-molyat-v-tsarkvi-pod-yurisdiktsiyata-na-vselenskata-patriarshiya", "text": "Руската православна църква забрани на миряните и свещенослужителите си да се молят в храмове, които са под юрисдикцията на Вселенската патриаршия, включително и в храмовете на Атон, след като Светия синод реши да прекъсне изцяло евхаристийното общение с Фенер, съобщава newsru.com. \"Ако забраната не бъде изпълнена са предвидени наказания за напослушание\", заявил пред \"Интерфакс\" секретарят на Отдела за международни връзки на църквата протоиерей Игор Якимчук. Той дори изредил имената на храмовете, върху които е наложена забраната и, които се намират и в популярни туристически дестинации: в Турция всички действащи храмове в Истанбул, единственият действащ храм в Анталия, в Гърция храмевете в Криит, Додеканезите и всички храмове на Атон. Свещениците са заплашени от уволнение или запрещение да служат, както и низвержение от сан или отлъчване.", "date": "2018.10.16", "title": "РПЦ забрани на християните да се молят в църкви под юрисдикцията на Вселенската патриаршия"}
{"url": "https://www.faktor.bg/bg/articles/novini/balgariya/vazrastna-dvoyka-zagina-pri-pozhar-v-harmanliyskoto-selo-slavyanovo", "text": "Мъж на 80 години и съпругата му на 78 години загинаха при пожар в дома си в село Славяново, община Харманли, съобщи ОД на МВР - Хасково. Сигналът за бедствието е бил получен в 23,30 часа миналата нощ в РУ Харманли. На мястото - улица \"3 март\" незабавно са били изпратени спасителни екипи, които са се заели се с потушаването на пламъците. След частичното овладяване на пожара, пожарникарите установили в една от стаите два овъглени трупа. Изяснило се, че жертвите са възрастната двойка. С тях е живеел и синът им на 54 години. Той заявил, че бил на двора, когато пламнал пожарът. Днес предстои повторен оглед за изясняване причините за инцидента. Работата по случая продължава. Образувано е досъдебно производство.", "date": "2018.10.16", "title": "Възрастна двойка загина при пожар в харманлийското село Славяново"}
{"url": "https://www.faktor.bg/bg/articles/sotsialistite-v-ep-chetiri-darzhavi-ot-es-prodavat-pasporti", "text": "Групата на социалистите и демократите в Европейския парламент съобщи, че е внесла предложение за всеобхватни задълбочени и поголовни проверки на кандидатите за гражданство и право на престой в ЕС срещу инвестиции.     Схемите за предоставянето на т. нар. златни визи застрашават сигурността на ЕС и трябва да бъдат забранени, се посочва в изявление на парламентарната група. Социалистите коментират, че тези схеми улесняват прането на пари и избягването на данъци.      Отбелязва се, че досега от схемите са се възползвали опасни бизнесмени и олигарси, които срещу обещания за инвестиции получават закрила и право безпрепятствено да пътуват в ЕС. Социалистите настояват от 2020 г. държавите в ЕС да извършват задълбочени проверки на всички външни инвеститори, поискали гражданство или право на престой, включително за произхода на средствата им.     Те призовават Европейската комисия да представи възможно най-скоро доклад за предоставянето на гражданство срещу инвестиции. Социалистите изразяват готовност да предложат допълнителни промени в законодателството на основата на изводите от този доклад.     В изявлението се отбелязва, че четири държави от ЕС \"продават паспорти\", а 12 осигуряват право на престой на граждани от държави извън Общността, срещу инвестиции. За последното десетилетие над 6000 паспорта и близо 100 000 разрешения за престой са били издадени по схемите за \"златни визи\" срещу 25 милиарда евро преки инвестиции.       Сред \"продавачите\" на паспорти са посочени Австрия, България, Кипър и Малта. В списъка на \"размяна\" на гражданство или право на престой срещу инвестиции са изброени Австрия, Кипър, Люксембург, Малта, Гърция, Латвия, Португалия, Испания, Ирландия, Великобритания, България, Холандия и Франция. Най-много \"златни визи\" са били издадени от Испания, Унгария, Латвия, Португалия, Великобритания, Гърция, Кипър и Малта.", "date": "2018.10.16", "title": "Социалистите в ЕП:  Четири държави от ЕС продават паспорти"}
{"url": "https://www.faktor.bg/bg/articles/parvan-simeonov-ne-tsiganite-iztochiha-ktb", "text": "Случаите на ромска агресия и неподчинение пред закона не намаляват. Дори напоследък се забелязва зачестяване на сблъсъците между роми, полиция, а понякога и обикновени граждани. \"Проблемът е глобален, а решенията трябва да бъдат локални. Никой няма решение за това. Гетото генерира хаос. Хората, които остават там, са тези, които се провалят да се интегрират. Една от стратегиите за справяне с проблемите, е да сложиш полицейски кордон около гетото. Това е отказване от намеса в локалния живот на гетото. Но това не е решение. Така махалата се превръща в социален тумор. Друг начин е да се месиш в живота на гетото и да го нападаш. Ако запушим гетото, то то ще прелее. Веднъж щом стане това, всичко ще стане гето\", отбеляза социалният антрополог Харалан Александров пред Bulgaria ON AIR..  Според него реакцията на ромите в сблъсъците с полицията е първична, спонтанна и дори племенна.  \"Някои от лидерите на политическите формации започнаха да си дават сметка колко важна е ролята им, щом стане въпрос за ромите. Държавата много бавно започна да се връща в ролята си. Със сигурност полицията трябва да бъде по-строга и категорична. Има страшно много културни различия между гетата и всичко извън тях\", допълни още той.   В студиото на \"България сутрин\" социологът Първан Симеонов изтъкна, че е ясно, че голяма част от хората в гетата правят проблеми.  \"Очевидно е, че за да махне напрежението от себе си, властта прехвърля вината върху циганите. Трябва да има ясна държавна политика за ромите. Така, както се говореше за Западните Балкани. Искам постоянно да се говори за ромите. Но не се говори. Не знам кой е отговорен. Общественото мнение за ромите не се е променило. Те трябва да бъдат върнати в образователната система. Не съм сигурен, че хората са готови ромите да се върнат н трудовия пазар. Има много силен национализъм в момента\", подчерта той.  И добави, че не е голям оптимист по отношение на тези проблеми. По негови думи ние като общество харесваме да живеем разделено.  \"Хората твърдят, че циганите не искат да бъдат интегрирани, но вече няма кой да ги пита. Все пак не циганите източиха КТБ и не те направиха приватизацията. Не те вършат големите престъпления\", категоричен бе Симеонов пред Bulgaria ON AIR.", "date": "2018.10.16", "title": "П. Симеонов: Не циганите източиха КТБ"}
{"url": "https://www.faktor.bg/bg/articles/5-dni-shte-pochivame-za-koleda-no-shte-rabotim-pochti-do-nova-godina", "text": "Общо 5 дни ще почиваме за Коледа тази година, но затова пък ще работим навръх Нова година - на 31 декември. Почивните дни за коледните празници започват още от 22 декември - събота, и продължават чак до 26 декември. Официалните почивни дни са 14,25,26 декември. Първият работен ден след Коледа се пада на 27 декември,  денят е четвъртък. 31 декември обаче се пада в понеделник, което го прави работен ден. За Нова година ще почиваме само на 1 януари 2019 година. На 2 януари се пада първият работен ден от Новата година. Вижте още новини от България и света  В края на 2016 години Народното събрание прие промени в Кодекса на труда, с който се прекрати практиката на сливане на делнични дни с празнични уикенди. На сайта на парламента 31 декември тази година също не е отбелязан като официален почивен ден.", "date": "2018.10.16", "title": "5 дни ще почиваме за Коледа, но ще работим почти до Нова година"}
{"url": "https://www.faktor.bg/bg/articles/novini/svyat/tsyala-nosht-prodalzhi-pretarsvaneto-na-sauditskoto-konsulstvo-v-turtsiya", "text": "Екип от турски следователи и прокурори напусна консулството на Саудитска Арабия в Истанбул, след като го претърси във връзка с изчезването на журналиста дисидент Джамал Хашоги. Безпрецедентният обиск продължи девет часа. Турски представител заяви, че разследващите  са отнесли проби, включително от почвата в градината на консулството. Това е последното място, където Хашоги е бил видян жив, преди да изчезне на 2 октомври. Турските власти предполагат, че той е бил убит в консулството и тялото му е било унищожено.  Същевременно \"Ню Йорк таймс\" съобщи, цитирайки неназовани източници, че Рияд подготвя доклад, в който признава, че Хашоги е бил убит неволно по време на разпит. На този етап саудитските власти не са коментирали тази информация.", "date": "2018.10.16", "title": "Цяла нощ продължи претърсването на саудитското консулство в Турция"}
{"url": "https://www.faktor.bg/bg/articles/novini/svyat/tramp-iska-tsenite-na-lekarstvata-da-badat-obyavyavani-v-reklamite", "text": "Фармацевтичната индустрия трябва да обявява цените на лекарствата в рекламните клипове, хвалещи качествата им, предлага правителството на президента Доналд Тръмп, за да предизвика намаляване на цената на лечението в Съединените щати, предаде Франс прес. Сега фармацевтичните лаборатории са длъжни да обявяват в рекламните клипове само вторичните ефекти на лекарствата, но не \"отражението на покупката им за вашите портфейли\", се казва в съобщение на министерството на здравеопазването, което е на мнение, че \"болните заслужават повече прозрачност\". Министерството напомня, че десетте най-рекламирани лекарства в САЩ имат цена от 535 до 11 000 долара месечно. \"Хората трябва да знаят колко струва дадено лекарство и колко ще им струва лечението, преди да застанат пред касата в аптеката\", обяснява министърът на здравеопазването Алекс Азар. Цената на лекарствата е \"финансова пропаст\" за мнозина американци, защото в САЩ няма система за обществено здравно осигуряване, подобна на тези в Европа, при които има орган, упълномощен да преговаря с фармацевтичните лаборатории. Те определят свободно цените в зависимост от търсенето и предлагането. През 2016 г. разходите за здраве в САЩ са се увеличили с 4,3 процента и са достигнати 3300 милиарда долара или по 10 500 долара на човек, добавя АФП.", "date": "2018.10.16", "title": "Тръмп иска цените на лекарствата да бъдат обявявани в рекламите"}
{"url": "https://www.faktor.bg/bg/articles/bezochie-svetiyat-sinod-na-rpts-obvini-konstantinopolskata-patriarshiya-v-razkol", "text": "Светият синод на Руската православна църква заяви, че действията на Константинополската патриаршия, която в четвъртък отмени решението, взето в XVII век, за преминаване на Киевската митрополия под юрисдикцията на Московската патриаршия и свали анатема за самопровъзгласилият се за Киевски патриарх Филарет и ръководителя на Украинската автокефална църква Макарий, представляват разкол, пише руският ежедневник \"Коммерсантъ, цитиран от \"Фокус\". Йерарси на Руската православна църква обявиха за прекратяване на евхаристийното общение с Вселенската патриаршия и призоваха предстоятелите на другите православните църкви да направят оценка на действията на Цариградската патриаршия. Украинските власти и православното духовенство реагираха двусмислено на изявлението на Синода на Руската православна църква. Според събеседник на изданието в Украинската православна църква (Московската патриаршия) \"ситуацията напомня трудния развод на съпрузи и прехода към нова фаза на отношенията\". \"Перспективата за придобиване на Томос не трябва да създава за украинските православни необходимостта да избират с кого и срещу кого да бъдат - те трябва да запазят възможността да бъдат признати като част от световното православие, а не да избират , в коя православната църква да се кръстят или да се оженят, и да има възможност да са съпричастни в тайнствата и да усетят Божията любов , която произтича от тях \". Събеседникът нарича отговора на Руската православна църква към действията на Константинопол \"очакван\": \"Така става, когато законът вземе връх над любовта“. Депутатът от Върховната рада на Радикалната партия Игор Мосийчук вярва, че \"е въпрос на дни дали свещениците от Украинската православна църква-Московски патриархат ще подкрепят \"Минската схизма \"“, провъзгласена от Руската православна църква и ще станат секта еретици, които няма да бъдат допускани в християнските храмове по света \" \"Вратите на украинската поместна православна църква, която ще бъде част от световната православна църква, са отворени за тях\", пише Мосийчук в социалната мрежа „Фейсбук“. \"Енориите трябва да знаят, че никой няма да им наложи езика на богослуженията в украинската поместна православна църква“.", "date": "2018.10.16", "title": "\"Коммерсант\": Ситуацията с РПЦ и Константинополската патриаршия  напомня трудния развод на съпрузи"}
{"url": "https://www.faktor.bg/bg/articles/demokratichna-balgariya-shte-obzhalvat-pred-vas-43-te-miliona-leva-za-georgi-gergov", "text": "От обединението \"Демократична България\" ще обжалват пред Върховния административен съд постановлението на Министерския съвет, с което се отпускат над 43 милиона лева за придобиване на 100 процента от капитала на ЦУМ-Варна. Мястото, известно като \"Дупката\", е собственост на бизнесмена Георги Гергов. Атанас Атанасов, Христо Иванов и Владислав Панев съобщиха, че са сезирали Окръжната прокуратура за незаконосъобразността на сделката, като предстои да се обърнат и към Европейската комисия заради нарушаване на договора за функциониране на Европейския съюз с отпускането на държавна помощ. Атанас Атанасов беше категоричен, че решението на Общинския съвет, взето с обикновено мнозинство, е незаконно: \"Когато се вземат решения за разпореждане с недвижима собственост, било то продажба или покупка, тези решения би трябвало да бъдат вземани с 2/3 от гласовете на общинските съветници. В случая тази сделка касае именно разпореждане с недвижима собственост, тоест Варненската община ще купи недвижима собственост, а решението е взето с обикновено мнозинство, защото купували акции. Това е един изключително сериозен порок, който прави сделката абсолютно нищожна.\"", "date": "2018.10.16", "title": "\"Демократична България\" ще обжалва 43-те милиона лева за Георги Гергов"}
{"url": "https://www.faktor.bg/bg/articles/novini/balgariya/-dzhi-pi-grup-satanizirat-ni", "text": "За първи път в ефир:  Ръководството на фирмата „Джи Пи Груп” говори за ремонтите в централната част на София, запорираните милиони и разследването на прокуратурата. Само пред NOVA от фирмата обясниха и причината да се оттеглят от сделката за трасето на трамвай номер 5 за над 40 млн. лв. \"Сатанизират ни по този начин и разговорът ще продължи в съда. Винаги сме спазвали законите в тази страна, определени групи от хора, които имат определени интереси, ни сатанизират и ни вкарват в режим на карантина, изолират ни\", заяви изпълнителният директор на компанията Владимир Житенски.  Той обясни, че компанията сама е решила да се оттегли от спечеления търг за изграждането на тунел \"Железница\", който е част от трасето на магистрала \"Струма\". България получи европейско финансиране за магистралата и ако не изпълни последната отсечка от трасето в срок, може да изгуби всички средства, получени за магистралата през последните години.  „Ние сами се отдръпнахме от проекта за строителство на тунел „Железница”, който е част от един голям проект за няколко милиарда. Ако ние не се отдръпнем и започнем да проявяваме некоректност към страната си, ще загубим всичките тези средства”, заяви Житенски.", "date": "2018.10.16", "title": "„Джи Пи Груп”: Сатанизират ни"}
{"url": "https://www.faktor.bg/bg/articles/novini/balgariya/biser-petkov-tavanat-na-pensiite-ostava-no-se-povishava-za-vsichki-ot-1-yuli", "text": "\"Действащата норма в Кодекса за социално осигуряване предвижда таванът на пенсиите да отпадне за пенсиите, отпуснати от 2019 г., а съответно да се повиши на 40% от максималния осигурителен доход за отпуснатите до края на 2018 г.\", съобщи пред БНТ социалният министър Бисер Петков.  По думите му, в одобрения вчера от Надзорния съвет на НОИ проектобюджет за следващата година е предложена промяна, която предполага запазване на тавана за всички пенсии - нови и стари, като се повишава размерът на този таван. Това ще стане от 1 юли 2019 г. и понеже е предвидено максималния осигурителен доход да се повиши от 2600 на 3000 лв., таванът от следващата година ще стане 1200 лв., а до 1 юли ще е в размер на 910 лв.  \"Така, че таванът остава, но се повишава от 1 юли за всички пенсии\", уточни социалният министър. \"Предвиденото в законопроекта е значително повишаване на тавана или максималния размер на пенсиите с 290 лв., т.е. от сегашния таван от 910 г. се увеличава на 1200 лв., което ще позволи на около 40 000 пенсионери, които сега не получават част от пенсията си, да я получат в пълен размер. Ще останат около 25 000, които ще имат изчислена по-висока пенсия от тези 1200 лв., но ще получават 1200 лв. Проблемът за напълно отпадане на новите пенсии намира частично решение в проектобюджета на ДОО за следващата година. За тогава е предвидено изчисляването на новите пенсии да се взима под внимание дохода след 1999 г. Ако лицето няма 3 пълни години, съответно има възможност за връщане назад, за да се изчисли пенсията най-малко от 3 години. Но това са частни случаи, предвидени в законопроекта. Другата промяна е да се ограничи индивидуалния коефициент, който сега ще се изчислява по нов начин като месечни съотношения да не е по-висок от съотношението от максималния осигурителен доход и средномесечния осигурителен доход\", добави министърът.", "date": "2018.10.16", "title": "Бисер Петков: Таванът на пенсиите остава, но се повишава за всички от 1 юли"}
{"url": "https://www.faktor.bg/bg/articles/novini/balgariya/iliyan-vasilev-prezidenat-se-opitva-da-mobilizira-podkrepa-za-gripen-za-da-izpalni-zhelanieto-na-moskva", "text": "„Решението по изтребителите е Рубикон за българската армия и за членството ни в НАТО. С позицията си и открития лобизъм в полза на Русия и на „Грипен” той загуби правото да иска каквото и да било, защото дискредитира позицията си като независим арбитър.” Това казва в свой коментар анализаторът Илиян Василев, по повод претенциите на държавния глава да бъде наложено радомълчание докато купуваме нови самолети за армията. „Тъй като изборът в последна сметка няма как да не бъда политически, това се признава от всички, \"радиомълчанието\" е предпоставка за изолация на обществото от този процес, за държането му \"на тъмно\", докато русофилското лоби и лично президентът се опитват да мобилизират и консолидират подкрепа за „Грипен”, за да изпълня желанието на Москва. Той и силите зад него искат да поставят обществото пред свършен факт. Единствената, подчертавам единствената гаранция, за неутрализация на задкулисието и скритите схеми на лобизъм и операции на влияние, които в момента се координират от ГРУ, е прозрачността, светлината и обществената активност”, предупреждава Василев.", "date": "2018.10.16", "title": "Илиян Василев: Президенът се опитва да мобилизира подкрепа за „Грипен”, за да изпълни желанието на Москва"}
{"url": "https://www.faktor.bg/bg/articles/fronteks-sluchaite-na-nezakonno-presichane-na-granitsite-v-es-sa-spadnali-znachitelno", "text": "Агенцията на ЕС за граничен контрол ФРОНТЕКС е регистрирала значително намаляване на случаите на нелегално пресичане на границите на общността по най-популярните маршрути, се казва в официално съобщение на агенцията за журналисти, публикувано вчера и цитирано от ТАСС.     В документа се анализират данните за първите девет месеца на 2018 г. Случаите на незаконно пресичане на границите са спаднали с една трета до общо 100 100. Като основна причина за спада се сочи понижаването на миграционния натиск в централната част на Средиземно море.          В западната част на морето през тази година досега са регистрирани около 35 000 нелегални пресичания - два пъти по-малко от същия период на м.г.  По този маршрут в Европа се опитват да проникнат главно хора от Мароко, Гвинея и Мали.          Различна е ситуацията в източната част на Средиземно море. По данни на агенцията през септември границата на ЕС там са пресекли 5000 души. Рязко обаче се е увеличил броят на пресичащите сухоземната граница на Турция - с 40 процента за първите девет месеца на тази година, достигайки 40 300 души. Това са главно пришълци от Сирия и Ирак.", "date": "2018.10.16", "title": "ФРОНТЕКС: Случаите на незаконно пресичане на границите в ЕС са спаднали значително"}
{"url": "https://www.faktor.bg/bg/articles/novini/svyat/prodalzhavat-debatite-v-makedonskiya-parlament-za-promyanata-v-konstitutsiyata", "text": "Днес продължават дебатите за конституционни промени в македонския парламент. За тях са се записали 67 депутати, които искат да се изкажат. Те говорят средно по 20 минути. Мненията на народните представители са двуполюсни – че трябва да се гласува за бъдещето на страната и че не може Македония да загуби своята идентичност. След изказването на премиера Зоран Заев, в което той предложи помирение и прошка, започнаха различни тълкувания. Едно, от които е, че той предлага амнистия на осъдените за побоя в парламента на 27 април 2016г. Тогава имаше девет условни присъди и две ефективни. Самият Заев също пострада при сблъсъците. От МВР-ДПМНЕ приеха подадената ръка, снощи те обясниха, че искат да има нов процес и обвинения. Ако парламентът приеме промените в Конституцията, произтичащи  от Договора от Преспа, ще започне процедура по прилагане и през следващата година ще бъдат гласувани. Мнозинството в македонския парламент се състои от 67 депутати, за да бъдат приети конституционните промените обаче са необходими 80 от общо 120 народни представители. При провал на гласуването, предстои правителството да подаде оставка и да се разпусне парламентът. Това означава, че през декември в Македония ще има предсрочни избори. И днес дебатите ще бъдат съпроводени от протести.", "date": "2018.10.16", "title": "Продължават дебатите в македонския парламент за промяната в Конституцията"}
{"url": "https://www.faktor.bg/bg/articles/novini/balgariya/oshte-slantse-maksimalni-temperaturi-do-25-gradusa", "text": "Сутринта на места в низините и около водните басейни ще има условия за образуване на мъгла или ниска слоеста облачност. През деня ще преобладава слънчево време. Ще духа слаб, в Източна България - до умерен, североизточен вятър. Преобладаващите максимални температури ще бъдат 20-25 градуса. Над Черноморието ще преобладава слънчево време с по-значителни временни увеличения на облачността над южното крайбрежие, без валежи. Максималните температури на въздуха ще бъдат 20-23 градуса. Над планините ще преобладава слънчево време. Максималната температура на височина 1200 м ще бъде около 16 градуса, на 2000 м - около 9 градуса.", "date": "2018.10.16", "title": "Още слънце, максимални температури до 25 градуса"}
