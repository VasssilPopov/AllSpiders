{"url": "https://faktor.bg/bg/articles/prestrelka-vav-frizyorski-salon-v-chikago-sred-ranenite-ima-detsa", "text": "Петима души, в това число три деца, бяха ранени след като неизвестни лица откриха стрелба във фризьорски салон в Чикаго, съобщи РИА Новости.   Според полицията късно снощи двама нападатели са влезли в салона, собственост на Готча Фадад, и са открили огън през вратата на залата. След това стрелците са избягали с кола, предава БГНЕС.   Сред ранените по време на стрелбата са деца на възраст 11, 12 и 16 години.", "date": "2020.01.17", "title": "Престрелка във фризьорски салон в Чикаго, сред ранените има деца"}
{"url": "https://faktor.bg/bg/articles/dzhok-polfriyman-kolkoto-az-sam-vinoven-za-smartta-na-andrey-monov-tolkova-i-ot-agitkata-sa-vinovni", "text": "Три месеца след като беше освободен от затвора предсрочно за убийството на Андрей Монов, австралиецът Джок Полфрийман е в очакване на окончателното решение на висшите магистрати. Той застана пред камерата на Bulgaria ON AIR и каза неща, които обществото ни предпочита да не чува.  \"Всичко, което можеше да направя за 12 години, аз съм го направил. Извинил съм се\", каза той. \"Помня, че ме удариха по главата с камък, че паднах на земята и след това се събудих и полицията ме арестува. Държах ножа над главата ми и почнах да крещя и да викам да спре атаката срещу циганина. Беше в ръката ми, аз се обърнах и тръгнах и ме нападнаха отзад и не помня повече\", разказа Джок Полфрийман. Отвъд телената ограда Полфрийман разкри още:  \"Аз никога не съм искал нещо друго освен да бъда съден за това, което се е случило, и за 12 години аз съм единственият човек, който казва истината от А до Я. Аз съм единствен човек, от когото хората изискват отчет. А от останалите 12 от агитката никой не търси отчет. Колкото аз съм виновен за смъртта на Андрей Монов, толкова и те са виновни\", заяви Полфрийман. А бъдещето си Полфрийман вижда в България в борба за каузите, които защитава – промяна в системата на затворите и не само.", "date": "2020.01.17", "title": "Джок Полфрийман: Колкото аз съм виновен за смъртта на Андрей Монов, толкова и от агитката са виновни"}
{"url": "https://faktor.bg/bg/articles/navalni-caprugata-na-noviya-rucki-premier-specheli-789-mln-video", "text": "Cъпругaтa нa нoвия руcки прeмиeр Михаил Мишустин e \"спечелила\" 789 млн. рубли ,  oбяви  oпoзициoнният лидер Aлeкceй Нaвaлни в cвoй материал, разказващ за приказните богатства на половинките нa руcкитe държaвни чиновници. Инфoрмaциятa бe рaзпрocтрaнeнa oт основания от нeгo Фoнд зa бoрбa c кoрупциятa, който призова министър- председателя незабавно да изясни изнесените факти. Навални припoмни чe Мишуиcтин e чинoвник oт 1998 г. Първoнaчaлнo той e cъвeтник в дaнъчнaтa cлужбa, a  пocлe става зaмecтник – дирeктoр. Прeз 2010 г. oглaвявa фeдeрaлнaтa дaнъчнa cлужбa. Прeз пocлeднитe 9 гoдини нeгoвaтa cъпругa Владлена e дeклaрирaлa дoхoди от 789 млн. рубли.  Cпoрeд Нaвaлни става въпрос за cтaндaртeн мoдeл в руcкaтa пoлитикa. Съпругитe лeгaлизирaт пoдкупитe и кражбите нa мъжете си, oбяcнявaйки в дaнъчнитe cи дeклaрaции, чe ce зaнимaвaт c бизнec.   Нямa oткрити фaктури зa бизнeca нa cъпругaтa нa Мишуcтин,  кaтo цялo нямa инфoрмaция зa тaкъв.  Според декларациите, през 2010-2018 година доходът на Мишустин е възлизал на около 20-30 милиона рубли годишно, на жена му - около 50 - 150 милиона. Като цяло за девет години чиновникът е спечелил 213 милиона рубли, а съпругата му - 790.  По-рано стана известно, че през 2010 година Владлена Мишустина е влизала в списъка на управителите на акционерното дружество \"Международен компютърен клуб\". В момента, тя не е бенефициент на каквито и да е компании или индивидуални предприемачи.  В интернет няма данни за дейността на Мишустина.  Междувременно журналистката-следовател Анастасия Горшкова публикува във  Фейсбук снимка от 2008 година, на която е жената на Михаил Мишустин , с майка си и сестра си. На фотоса са големите синове на Мишустини, които, според някои източници, в момента се учат в Московския държавен технически университет „Бауман“.  Преди това обаче синовете на чиновника са се учили в едно от най-елитните частни училища в света Institut Le Rosey в Швейцария (цената на обучението там е едни 7.5 милиона рубли годишно - над 100 000 евро).  В престижното школо са учели децата и на немалко прочути български бизнесмени.", "date": "2020.01.17", "title": "Навални: Cъпругaтa нa нoвия руcки прeмиeр е спечелила 789 млн., нямa oткрити фaктури зa бизнecа й (ВИДЕО)"}
{"url": "https://faktor.bg/bg/articles/maya-manolova-nad-400-yazovira-v-stranata-sa-tsakashti-bombi", "text": "\"418 аварийни язовири е следвало да бъдат ремонтирани. За целта се отделят 500 млн. лева, те се пращат в държавно дружество и една година и половина по-късно няма никаква информация за това колко от тези пари са похарчени, как са похарчени и колко ремонта са направени. Това са цъкащи бомби. Сега по същата схема се отделят 1 милиард лева за създаване на държавен холдинг, който не е ясно какво ще прави и какви ангажименти ще има\". Това заяви пред Би Ти Ви Мая Манолова по повод водната криза. Според нея се централизират средствата и разходите и така ще се централизират и рушветите. \"В момента от 45 ВиК дружества в най-големите градове 29 от тях са държавни или с държавно участие. Ако държавата иска да участва с повече ремонти и средства, може да го направи и сега\", обясни Манолова.", "date": "2020.01.17", "title": "Мая Манолова: Над 400 язовира в страната са \"цъкащи бомби\""}
{"url": "https://faktor.bg/bg/articles/noviyat-premier-na-rusiya-s-prochut-epizod-dokato-uchastva-v-internet-forum", "text": "Новоназначеният премиер на Русия Михаил Мишустин получи сериозна подкрепа от Държавната дума и може да разчита на парламента като на своя опора, пише \"Росийская газета\". Депутатите го одобриха за министър-председател, без никой да гласува против, което се случва за пръв път от 1996 г. Дори комунистите, настроени най-критично, само се въздържаха, посочва вестникът, предава БТА. В програмна реч пред депутатите Мишустин напомни, че в годишното си послание президентът Владимир Путин възложи на правителството да бъде в авангарда на икономическия растеж. И новият кабинет предстои да осигури съответното ново качество на управлението. Вчера Путин назначи Мишустин на премиерския пост, освободен от Дмитрий Медведев, чието правителство излезе в оставка след огласяване на президентското послание към двете парламентарни камари. Именно от това послание ще се ръководи в дейността си новият министър-председател - министрите \"ще виждат в него най-вече програма за социална справедливост, базирана на традиционните ценности, обърната към хората, към най-насъщните им проблеми\", посочва \"Росийская газета\". Дори прокремълските медии все по-често обвиняваха правителството на Медведев в непрофесионализъм, бездействие и бюрократично разтакаване, а шефът на Сметната палата Алексей Кудрин открито призоваваше за оставка на бившия премиер, припомня руският \"Труд\". Според Кудрин Русия би \"оцеляла без реформи още към 20 години, дори повече\", посочва изданието, но изразява съмнения дали хората биха издържали толкова време стагнация. Анкети от ноември констатираха рекордно недоверие към Медведев - 61 на сто от пълнолетните граждани. Друго допитване показа, че 54 процента от жителите на Русия биха приели положително оставка на кабинета, се казва в статията. До април премиерът Мишустин смята да представи на парламента първия подробен доклад за курса на новото правителство. В речта си той представи дневния ред на министрите за близките месеци - той засяга социалната сфера, дигитализацията, отбранителната промишленост. И поне тази година кабинетът не смята да отхвърли идеологията на финансовото министерство от 2018-2019 г., посочва \"Комерсант\". Според деловия всекидневник новото правителство ще положи усилия \"много бързо\" да реши проблемите около руския национален проект \"Дигитална икономика\", пътното строителство, износа на селскостопанска продукция, социалната подкрепа, дълговете на отбранително-промишления комплекс и др. Обичайно това би отнело година-две и всяко скъсяване на този срок ще е успех за премиера Мишустин, изтъква \"Комерсант\". Според политолога Георгий Фьодоров новият министър-председател има всички шансове да запази поста си и след парламентарните избори през 2021 г., но много неща ще зависят от постигнатите резултати, пише \"Известия\". Мишустин е много амбициозен човек, изтъква експертът. По думите на аналитика Дмитрий Орлов обаче, с оглед на очертаната от Путин реформа в руската власт ролята на новия кабинет ще бъде да осигури прехода - да гарантира стабилност на системата и осъществяване на социалната програма, заявена в президентското послание. Досега шеф на федералното данъчно ведомство, Мишустин е достатъчно компетентен, за да оглавява правителството и по-дълго, но конкретните решения остават прерогатив на държавния глава, добавя наблюдателят. Цялата програма на Мишустин се побира в едно изречение: правителството ще изпълнява президентското послание и ще форсира дейността по националните проекти. Тук спада и борбата с бедността, и грижата за майките и децата, и мегапроектите, свързани с инфраструктурата, пише \"Газета\". Държавният бюджет на Русия е профицитен и парите в случая не са проблем, твърди бившият данъчен шеф. По негови данни за изпълнение на социалните ангажименти, очертани от Путин, кабинетът ще има нужда от 4 трилиона рубли за идните 4 години. Новият премиер обеща да запази макроикономическата стабилност в Русия и на първо място ниската инфлация - до 4 на сто. Но при очакваните мащабни държавни инвестиции в икономиката цените може би ще нарастват ускорено, предупреждава \"Газета\". Икономистът Олег Матвейчев, цитиран от \"Взгляд\", очаква от кабинета Мишустин пробив по-специално в подобряването на инвестиционния климат и \"дебюрократизация на много сфери - за да се улесни бизнесът\". \"Новото правителство ще напише федерална формула на бедността\", а \"до две години смартфонът на Мишустин ще знае всичко за финансите на хората в Русия\", прогнозира в заглавие \"Независимая газета\". Премиерът смята, че в близките две години в Русия трябва да бъде създадена система за целево социално подпомагане на нуждаещите се. Темата може дори да стане централна в дейността на кабинета в най-близко бъдеще, прогнозира вестникът, като припомня реномето на Мишустин като \"един от гурутата на дигитализацията\" сред държавните служители. В статията се описва и \"прочутият епизод\", когато Мишустин, участвал в интернет форум, погледнал своя смартфон и разказал онлайн на участниците какви сметки са платили току-що, обядвайки в близкото кафене. \"След две години в този смартфон може би ще има данни не само за всеки данъкоплатец в Русия, но и за всяка общност от данъкоплатци, наричана домакинство, с други думи, просто семейство\", прогнозира \"Независимая газета\".", "date": "2020.01.17", "title": "Новият премиер на Русия ошашави участници в интернет форум"}
{"url": "https://faktor.bg/bg/articles/rumen-radev-domakinstva-na-sreshta-za-reshavane-na-problemite-v-izborniya-protses", "text": "Президентът Румен Радев ще бъде домакин на среща за решаване на проблемите в изборния процес. Държавният глава е поканил на „Дондуков“ 2 представители на изпълнителната и законодателната власт, както и на парламентарно представените политически сили. Срещата е част от инициативата на президента за преодоляване на проблемите в изборния процес. През декември президентът обсъди с представители на Централната избирателна комисия и с анализатори проблемите при последния местен вот. Сред тях са високият процент на недействителни бюлетини, както и огромният брой на сгрешени бюлетини, а също и разминаванията в избирателните списъци и корпоративния вот. Президентът се обяви за по-тежки наказания при купуване и продаване на гласове: „Особено преследването на всякакви форми на купен вот, както и на корпоративен вот“. Машинното гласуване ще намали високия процент на недействителни бюлетини, смята още Румен Радев: „Машинното гласуване при тези условия на недействителни бюлетини и отчитане на резултатите няма алтернатива. То трябва да се въведе на 100%, както е по закон и ще реши редица проблеми - с невалидните бюлетини, с протоколите и тяхното попълване, с броенето на гласовете“.", "date": "2020.01.17", "title": "Румен Радев домакинства на среща за решаване на проблемите в изборния процес"}
{"url": "https://faktor.bg/bg/articles/sedem-ministri-otgovaryat-na-deputatski-vaprosi-v-parlamenta", "text": "Народното събрание днес ще обсъди Доклада за изпълнението на Закона за експортния контрол на продукти, свързани с отбраната, и на изделия и технологии с двойна употреба през 2018 г.  В рамките на парламентарния контрол участие ще вземат седем министри.  На един въпрос за българските военни контингенти зад граница ще отговаря заместник министър-председателят по обществения ред и сигурността и министър на отбраната Красимир Каракачанов. Владислав Горанов - министър на финансите, ще отговори на питане на депутати от партия \"Атака\" за планираните и изпълнени политики чрез бюджета.  Очаква се министърът на енергетиката Теменужка Петкова да отговори за кадровото обезпечение на АЕЦ \"Козлодуй\" ЕАД в условие на дългосрочна експлоатация.  В парламентарния контрол ще участват още министърът на труда и социалната политика Деница Сачева, на образованието Красимир Вълчев и на спорта Красен Кралев.", "date": "2020.01.17", "title": "Теменужка Петкова докладва пред депутатите за кадровото обезпечение на АЕЦ \"Козлодуй\""}
{"url": "https://faktor.bg/bg/articles/dzhevdet-chakarov-nyama-vreme-za-tolerans-ot-100-dni-za-noviya-ekoministar", "text": "Принципал за водите е Министерството на околната среда и водите. Всеки месец на министъра се предоставят графици, които той подписва за 50-те язовира от национално значение, заяви в ефира на БНТ депутатът от ДПС Джевдет Чакъров. Има координация по казуса за водната криза в Перник, макар и закъсняла. Трябва да се намери алтернатива за водата на града,обясни депутатът.  По думите му е необходимо адекватно управление на водите, защото страната ни е с голяма амплитуда и сме на последните 5 места в Европа по воден ресурс.\"Ако всички по конкретните стъпала си вършат работа, то информацията трябва да се обработва и да се предотвратяват подобни кризи. Както каза премиерът вчера, с приоритет е водата за питейно-битови нужди\", каза още той. Чакъров бе категоричен, че опозицията не е закъсняла с реакцията си. Запитан за подкрепата на вота на недоверие, който ще бъде внесен от БСП, той заяви, че аргументите им са много добре подкрепени, но и те имат свои.  \"Няма време за толеранс от 100 дни за новия екоминистър, ситуацията е такава\", смята депутатът от ДПС и допълни, че Емил Димитров трябва веднага да предприеме мерки. Попитан как вижда коалиционното управление след натрупаните министерски оставки, той заяви, че оставките не водят до някаква промяна. \"Работи се, но не с ускорени крачки, а страната се нуждае от това. Няма реформи\", смята Чакъров.", "date": "2020.01.17", "title": "Джевдет Чакъров: Няма време за толеранс от 100 дни за новия екоминистър"}
{"url": "https://faktor.bg/bg/articles/ubiha-balgarin-v-london", "text": "Българин е открит мъртъв в дома си в Лондон, образувано е разследване за убийство, съобщи в. „Дейли мейл“, цитиран от БНР.  Полицията е била извикана на мястото на престъплението в Кройдън от „Бърза помощ“ в понеделник сутринта, след съобщения, че мъж е бил открит мъртъв в дома си. Органите на реда идентифицираха жертвата като Красимир Къртиков (60 г.) Съдебно-медицинската експертиза е установила, че българинът е починал от множество наранявания. Близките му са уведомени за смъртта му. Полицията призовава всеки, който може да има информация за случилото се да се свърже с нея. Детектив Хелън Ранс, която води разследването заяви, че би искала да разговаря с всеки, който е видял или говорил с Къртиков след 16 ч в събота, 11 януари.", "date": "2020.01.17", "title": "Убиха българин в Лондон"}
{"url": "https://faktor.bg/bg/articles/emil-radev-1-5", "text": "Европейската комисия твърди, че 110 милиона европейци са заплашени да не могат да получават минимални средства за живот. Това каза в сутрешния блок на Нова телевизия евродепутатът от ГЕРБ Емил Радев. Невъзможно е да се въведе единна европейска минимална заплата. Говорим за това да има ясен единен механизъм, така че миниалните доходи да са достатъчни за живот, добави той. Проблемите от въвеждането на този механизъм са, че може да се стигне до увеличаване на безработицата. Нека да видим какво ще е окончателното предложение и как ще се отрази то на местните специфики, заяви Радев. Той отбеляза, че ако се приеме първоначалното предложение, минималната заплата у нас би се увеличила със 150 лева до 760 лева.", "date": "2020.01.17", "title": "Емил Радев: Минималната заплата би се увеличила  до 760 лв по първоначалното предложение на ЕК"}
{"url": "https://faktor.bg/bg/articles/naemodatelyat-si-pribral-vodomera-ot-yazovir-studena-koyto-otchital-vodata-za-promishlenostta", "text": "Колко точно вода от пресъхващия язовир „Студена“ са ползвали „Стомана индъстри“ и „Топлофикация-Перник“ в последните месеци ще остане мистерия, защото водомерът, който измерва количествата го няма. Това разкрива в показанията си пред прокуратурата шефката на отдел към дирекция „Управление на водите“ в Министерството на околната среда и водите (МОСВ) Мая Дряновска. Днес от държавното обвинение публикуваха нова серия от разпити на свидетели по разследването, в което единствен обвиняем и задържан за постоянно в ареста остава бившият вече министър Нено Димов, съобщава \"ЛЕКС\".  Той е обвинен в умишлена безстопанственост, защото при постъпващите в последните месеци редовни данни за намаляващите нива на водата в язовира е продължавал да утвърждава графици, според които количества са предоставяни на „Стомана“ и „Топлофикация“, вместо да ограничи ползването само за битови нужди. Според официалните справки и графици, двете дружества ползват месечно 200 000-300 000 кубика вода, колкото са и предоставените количества през критичните вече октомври и ноември м.г., преди властите да ограничат подаването за промишлени нужди. За същия период водата за питейни нужди от „Студена“ е била до 1,55 млн. кубика. Според показанията на експерта Мая Дряновска, всяка година се изготвят годишни графици със сценарии за използване на водите според очакваните валежи. При прогноза за много суха година за язовир „Студена“, прогнозният график предвижда в него през декември да има 3,72 млн. кубика вода. Според публикуваните вече реални, а не прогнозни графици на сайта на МОСВ, през декември в язовира е имало близо 4,5 млн. кубика вода, но полезният обем е едва 2 млн. кубика. През януари наличният обем пада под 4 млн. кубика, а полезният само до 1,5 млн. кубика. От показанията на Дряновска и на зам.-министъра Красимир Живков става ясно, че за миналата година „ВиК Перник“ е изразходвало общо 18,3 млн. кубика вода, като тази за „Стомана“ и „Топлофикация“ е само 1,346 млн. кубика за цялата година. Дали обаче това са реалните обеми за промишлеността няма как да се разбере, защото водомерът го няма. Дряновска пише в показанията си, че на 29 ноември м.г. била извършена проверка на язовира от служителката Красимира Янкова, която установила, че водомерът е демонтиран, а басейновата дирекция не е била уведомена. „Липсата на този водомер ограничава възможността да се направи коректно измерване на водните маси, излизащи от язовира в периода от премахването на водомера до поставянето на нов. Служителят на „ВиК Перник“ обяснил на проверяващите и на нашия служител, че този водомер бил взет под наем и наемателят си го е прибрал, но не са уточнили дата на прибирането на водомера“, пише в показанията си Дряновска. Иначе, тя също обяснява, че Нено Димов сам утвърждавал месечните графици за използване на водата от язовира, като никога не ги връщал за корекции. А проектографиците били съставяни, както пък пише зам.-министър Живков, от хидролозите с над 20-годишен стаж – Мария Янакиева и Красимира Янкова. След това минавали за съгласуване през Дряновска и Живков, за да стигнат до Димов, който ги утвърждавал и накрая се публикували на сайта на МОСВ. Дряновска обаче разказва още, че Димов въвел практика, с която искал към проекта за график да има и обяснителна записка, в която експертите да отразяват специфични проблеми за язовира в съответния месец. Тя не казва обаче дали в тези записки министърът е бил уведомяван някога за проблемите с язовир „Студена“, а това няма и как да се провери, защото те били унищожавани след утвърждаването на графиците. В показанията си пред прокуратурата обаче Дряновска прави извод, че водата от язовира по принцип трябва да се ползва само за питейно-битови нужди. „Този язовир Студена е годишен изравнител и с много малък обем за вода, поради което считам, че водният ресурс в същия язовир не следва да се дава за ползване за други цели, освен за питейно-битови такива“, пише сега Дряновска. За натиск от страна на промишлеността и конкретно от „Стомана индъстри“ говори и тя, и зам.-министъра Живков. Дряновска разказва, че само преди две седмици ѝ се обадил мъж, който се представил за изпълнителен директор на „Стомана“ и обяснил, че Нено Димов му казал да я потърси. Той искал вода за предприятието. „Той ми каза, че бил говорил с министъра Нено Димов и той му казал да ми звънне на мен. Този човек бе много любезен, аз категорично му отказах да му бъде разрешено да получат вода за промишлени цели. Този човек ми каза, че очаквал такъв отговор от мен и приключихме разговора. Той не ми каза какво си е говорил преди това с министър Нено Димов“, пише Дряновска. Без да конкретизира дата, Красимир Живков пък казва в показанията си, че два синдиката са изпращали писма в МОСВ, в които предупреждават, че хиляди перничани ще излязат на протест, ако не бъдат отпуснати 20 000 кубика вода за „Стомана индъстри“.", "date": "2020.01.17", "title": "Наемодателят си прибрал водомера от язовир „Студена“, който отчитал водата за промишлеността"}
{"url": "https://faktor.bg/bg/articles/i-dnes-maglite-nyama-da-se-razseyat-ostavat-tsyal-den", "text": "Днес в равнинната част от страната, по поречията и в котловините ще се задържи мъгла или ниска облачност, съобщи „Фокус”, След обяд ще има временни подобрения на видимостта. Над планините и планинските райони ще преобладава слънчево време, с повече облаци на изток. Ще духа слаб, в източните райони до умерен север-североизточен вятър. Максималните температури ще са между 0° и 5°, на места в планинските райони на Западна България до 9-10°. Атмосферното налягане ще се задържи по-високо от средното за месеца. Над Черноморието ще е облачно и на места ще има ръмежи. Ще духа до умерен север-североизточен вятър. Максимални температури предимно между 5° и 8°. Температурата на морската вода е 7-8°. Вълнението на морето ще бъде 3 бала, на север от н. Калиакра и на юг от Бургас до 4 бала. Над планините ще преобладава слънчево време. Над масивите от Източна България облачността ще се увеличи и на отделни места там ще прехвърчи сняг. Ще духа до умерен изток-североизточен вятър и с него ще прониква по-студен въздух. Максималната температура на 1200 метра ще е около 7°, на 2000 метра – около 2°.", "date": "2020.01.17", "title": "Мъгли и ниска облачност ще ни затискат и днес"}
{"url": "https://faktor.bg/bg/articles/pulmolog-serniyat-dioksiod-vav-vazduha-koyto-dishame-ne-mozhe-da-bade-spryan-s-maska-ili-shalche", "text": "Повишената концентрация на серен диоксид във въздуха притесни гражданите на Перник през последните дни. Опасно ли е това, как може да се предпазим от този газ и има ли мерки за превенция в такива ситуации - темата коментира в ефира на БНТ пулмологът д-р Александър Симидчиев. Д-р Симидчиев обясни кои са най-рисковите групи в населението, при които концентрацията на серен диоксид оказва най-негативен ефект. За разлика от фините прахови частици, серният диоксиод е газ, той не може да бъде спрян с маска или шалче. При чувствителните хора той може да предизвика спазъм на дихателните пътища, кашлица. В групите на чувствителните хора влизат деца до 5-годишна възраст и хора над 65-годишна възраст. Това каза пред БНТ пулмологът д-р Александър Симидчиев във връзка с временно завишените нива на серен диоксид в Перник. \"Серният диоксид се отделя основно при горене на въглища, в Перник това е благодарение на факта, че има и топлоцентрала на въглища и в резултат на безветрието, се получи концентрация на този газ\", обясни д-р Симидчиев. По думите му, при концентрация на този газ, не трябва да се излиза навън и не трябва да се диша твърде дълбоко. Газовете предизвикат оплаквания в момента, когато дишаме, но там няма такава дългосрочна вреда като при фините прахови частици, обясни д-р Симидчиев. \"За въздуха също трябва да има кодове както тези, които обявяваме за времето. В света има такива кодове. Добре е да ги има и у нас - например жълт код, само за чувствителни хора, лилав код - за всички. По думите на д-р Симидчиев, властите в Перник са имали добра координация и са информирали хората навреме. Проблемът обаче е в това, че не трябва да се допускат такива случаи, а не да се информираме за тях\", каза той. \"Когато става въпрос за фини прахови частици, сертифицираните маски вършат работа. За това мога да посъветвам хората. Обикновните хирургични маски и шалчета не могат да спрат фините прахови частици\", добави д-р Симидчиев.", "date": "2020.01.17", "title": "Пулмолог: Безветрие и топлоцентрала на въглища наситиха въздуха в Перник със серен диоксид"}
{"url": "https://faktor.bg/bg/articles/kmetat-v-chiyto-dom-otkriha-boen-arsenal-hvarli-ostavka", "text": "Кметът на белослатинското село Соколаре Николай Нинов хвърли оставка, след като полицията откри в дома му незаконни оръжия, над 400 патрона и цигари без бандерол. Преди два дни полицията обискира дома на Григорий Груев по сигнал за незаконно съхранявани в имота боеприпаси. \"Намериха патрони малко от баща ми, той някога е бил въоръжена охрана на пилетарниците на селото и са му останали. Не ми е казал\", заяви Григорий Груев пред БТВ. Малко след това е обискиран и домът на кмета Николай Нинов. Той и съпругата на Груев били опоненти на изборите през октомври. В кметския имот униформените открили над 400 патрона, самоделен пистолет и фабрично изработена пушка неустановен модел, а също така и почти хиляда къса незаконни цигари от различни марки. След акцията Нинов не вдига телефона си. Няма го и на работното му място. Съсед на кмета е заявил пред полицията, че боеприпасите и оръжията са негови, но и близките му отказаха коментар. Нинов е втори мандат кмет на селото. Преди няколко години се прочу с това, че и той, по примера на Ценко Чоков, заведе на свои разноски съселяните си на екскурзия. След огласяването на случая с бойния арсенал Нинов е депозирал оставка. Хората от селото застават зад Николай Нинов и го подкрепят. Те настояват той да се кандидатира отново за кмет. \"Ние знаем, че е бил полицай и си има законно оръжие, а сега, че има незаконно, на всеки човек в къщата знаеш ли какво има\", посочва мъж от селото. По случая е образувано полицейско производство заради намерените в дома му боеприпаси и оръжие.", "date": "2020.01.17", "title": "Кмет изгърмя заради боен арсенал в дома му"}
{"url": "https://faktor.bg/bg/articles/klienti-na-golyama-veriga-otkriha-stranno-zhalto-zeleno-veshtestvo-v-svinski-vrat", "text": "Сигналът e подаден от семейство в София, което си купило свински врат на промоция. Оказва се обаче, че случаят не е изолиран. Снимки на подобно месо, закупено от магазини на същата верига в Шумен, Кюстендил, София и други градове, се разпространяват в социалните мрежи отпреди Нова година, съобщава NOVA. Eдна от потърпевшите разказа, че при разрязването на парчето свински врат, което със съпруга й купили, потекла жълта слуз с особена миризма. Жената предполага, че въпросното вещество е някакъв антибиотик или химикал. Тя връща месото в магазина и получава парите си обратно. Не подала сигнал в Агенцията за безопасност на храните, защото вече нямало как да предостави стоката за изследване. От БАБХ е разпоредена проверка. От веригата магазини пък вече проведоха вътрешна проверка. Уверяват, че партидата на въпросното месо има всички сертификати за качество и произход. Според тях случаят е изолиран, защото към тях не били подадени други подобни сигнали. Според микробиолога доц. д-р Иван Иванов странното вещество в месото няма как да е неразнесъл се антибиотик. Той обаче подчерта, че прави коментара си на база впечатления само от разпространяваните снимки.", "date": "2020.01.17", "title": "Клиенти ужасени от странно вещество в свински врат"}
{"url": "https://faktor.bg/bg/articles/ivelina-vasileva-sas-sazdavaneto-na-vik-holding-darzhavata-shte-uprazhnyava-po-silen-kontrol", "text": "ВиК структурата е от изключителна важност, защото доставя питейна вода до населението. Факт е, че секторът е недофинансиран. Целта на решението, което бе взето вчера за създаването на ВиК холдинг, е държавата да засили контрола. В Перник са допуснати множество грешки. Много по-рано е трябвало да бъдат взети мерки и сега положението на хората щеше да е много по-облекчено. Това заяви в ефира на БНТ Ивелина Василева,  депутат от ПГ на ГЕРБ, председател на Комисията по околна среда и водите и бивш екоминистър. \"Изпълнение са много мащабни проекти с еврофинансиране. Само в мандата на второто правителство на Борисов е изгладена близо 2 500 км мрежа, но нуждите са много повече\", обясни Василева. По думите ѝ целта е държавата да се осигури и допълнително финансиране за доизграждане или модернизация на тази критична инфраструктура. За кризата в Перник тя обясни, че още при въвеждане на режима и спешните мерки правителството е реагирало светкавично. \"На терен работят и министри. Всички структури от държавната администрация работят в тясно взаимодействие с местната администрация. Отпуснати са средства за подобряване на инфраструктурата, включително и за пречиствателната станция\", каза още Василева.  \"Убедена съм, че новият министър на околната среда Емил Димитров разполага с опита и ще предприеме бързи и спешни мерки за решаване на кризата и подобряване на състоянието на  Перник\", каза още тя. Името на Василева е спрягано за зам.-министър на екологията, но тя обясни, че е декларирала пълната си подкрепа и помощта, която би могла да окаже на министър Димитров. Въпреки това е на мнение, че настоящата й позиция в Комисията по околна среда и водите е изключително важна. \"Вотът на недоверие няма да мине. Не е в полза на никого да има политическа нестабилност. Правителството доказа, че работи за преодоляване на кризата. Надявам се дебатът за него да бъде конструктивен, да има реални идеи и предложения\", каза още тя. \"Въпрос на контрол е дали в тецовете не се гори опасен отпадък. Законодателството не допуска това\", заяви депутатът от ГЕРБ. Тя изтъкна, че има стриктна и строга разпоредба, допълнително изискване за видеонаблюдение какви материали се влагат в горивните инсталации. Въпреки това трети ден софиянци виждат ясно какво дишат, а видимостта по пътищата е около 20-50 м максимум.  Като мярка за ограничаване на горенето на отпадъци в тецовете Василева предложи налагане временна забрана по вноса на отпадъци заедно с текстовете от парламента. \"До година могат да приключат проверките - да изискаме и инсталациите, които от тук насетне ще бъдат проверявани, да се следят и по т.нар. дълбок ОВОС\", каза Василева. \"Ние сме част от европейския пазар, имаме строг регламент. България е част от т.нар. Базелска конвенция за трансграничния превоз на отпадъци. Въпросът е дали се спазва законодателството, дали прилагането му е факт, дали има допуснати незаконни действия и ако има такива - да бъде наказано с цялата строгост на закона\", каза Василева, която бе министър на околната среда и водите в кабинета \"Борисов-2\". \"За нас е важно да не се допуска замърсяване на околната среда, да не се допускат нерегламентирани практики и да има всички механизми за контрол\", обясни тя.", "date": "2020.01.17", "title": "Ивелина Василева: Със създаването на ВиК холдинг държавата ще упражнява по-силен контрол"}
{"url": "https://faktor.bg/bg/articles/goranov-oshte-nyamame-pozitsiya-dali-hazartat-da-stane-darzhaven-monopol", "text": "Премиерът Бойко Борисов, министърът на финансите Владислав Горанов и на спорта Красен Кралев подкрепят предложението на лидера на НФСБ Валери Симеонов лотарийните игри да могат да се извършват само от държавния тотализатор, а не и от частни фирми, както е в момента. Това обяви Симеонов пред журналисти днес в парламента. Още сутринта той се е срещнал с премиера и министрите в Министерския съвет, където станало ясно, че подкрепят законопроекта му. \"Първо обсъдих с министъра на финансите и министъра на спорта и получих подкрепа от тях. И изненадващо получих подкрепа от премиера\", обяви Симеонов. Неговите депутати пък неофициално обясниха, че ако законът се приеме, за първи път в спорта ще влязат толкова много пари - очаква се те да се около 300 млн. лв. На въпрос защо определя подкрепата на Борисов като изненадваща лидерът на НФСБ каза: \"Е, честно казано, не очаквах такава категорична подкрепа\". Обясни обаче, че очаква подкрепа и от Корнелия Нинова. „Имахме по искане на г-н Симеонов сутринта среща при премиера във връзка с предложената от него инициатива. Чуха се позициите на Министерството на младежта и спорта, че подобна промяна ще осигури допълнителен ресурс за спорта. Ако сегашният пазарен дял на подобен тип хазарт, говорим за лотариите, ще съсредоточи върху държавното дружество, би трябвало в пъти да се увеличат постъпленията. Българският спортен тотализатор освен данъците, които плаща към държавата, финансира с немалък процент от постъпленията си българския спорт с трансфери към Министерството на младежта и спорта“, обясни Горанов. Той поясни, че по-голямата част от европейския опит е подобен. „Опитът, който в момента проучваме, за да си изградим окончателно позиция показва, че в доста държави е установен за този тип игри пълен държавен монопол. Не виждам пречка това предприятие, което и в момента организира лотарии, да може да развие капацитета си. То има и доста териториални звена. Знаем Българският спортен тотализатор организира цифрови игри,има териториални поделения, много пунктове. Не виждам пречка той да може да предложи подобно покритие на този вид игра. В края на краищата не би трябвало пазарът да се разраства самоцелно. Особено при хазарта разхода за едни, е приход за други“, каза още министърът. Според него не ставало дума за национализация, а за монопол. „Смятам да предложа и предполагам, че ще срещна подкрепа за превръщането на комисията по хазарта в едноличен орган. Очевидно и първоначалните анализи са такива – комисията допуска противоречиви решения през годините, което показва, че има натрупани грешки в нейната работа и трябва да бъдат изправени“, заяви още Горанов. Министърът уточни, че това ще бъде направено до месец. Но не видя пречка сегашният ръководител да остане на поста си. (\"24 часа\")", "date": "2020.01.17", "title": "Горанов: Още нямаме позиция дали хазартът да стане държавен монопол"}
{"url": "https://faktor.bg/bg/articles/11-voennosluzheshti-na-sasht-sa-postradali-pri-raketnite-udari", "text": "11 военнослужещи на САЩ са пострадали при ракетните удари, които Иран нанесе на 8 януари срещу иракската база в Айн ал Асад, съобщава специализираният портал Defense One, цитирана от \"Фокус\". Според източници на медията от Пентагона, получилите наранявания са били транспортирани във военна болница в Германия за преглед. От щаба на операцията „Непоколебима решителност\", която се провежда в Ирак и Сирия от група държави, ръководени от САЩ, като цяло не отрекоха информацията от източниците на изданието. „Както бе посочено по-рано, нито един американски войник не е загинал по време на атаката на Иран срещу базата на Айн ал Асад на 8 януари. Въпреки това на няколко военни им бе оказана помощ във връзка със симптоми на удар от снаряди от експлозията, те все още се изследват\", цитира порталът думите на говорителя на оперативния щаб полковник Майлс Кегинс.", "date": "2020.01.17", "title": "11 военнослужещи на САЩ са пострадали при ракетните удари на Иран"}
{"url": "https://faktor.bg/bg/articles/mayk-pompeo-shte-uchastva-v-mezhdunarodnata-konferentsiya-za-libiya", "text": "Държавният секретар на САЩ Майк Помпео ще участва в международната конференция за Либия в Берлин в неделя. Това съобщи Държавният департамент. След това държавният секретар се връща в Америка за обиколка в Колумбия, Коста Рика и Ямайка, предаде ДПА. Междувременно либийският военачалник Халифа Хафтар се е съгласил да спазва примирието и е готов да участва в международната конференция за конфликта в Либия в Берлин в неделя, съобщи германският външен министър Хайко Маас, цитиран от АФП, пише \"Фокус\". Признатото от ООН правителство в Триполи е подложено на атаки от април от силите на Хафтар, в които са загинали над 280 цивилни и 2000 бойци.", "date": "2020.01.17", "title": "Майк Помпео ще участва в международната конференция за Либия"}
{"url": "https://faktor.bg/bg/articles/albanskata-mafiya-zaplashva-sas-smart-novak-dzhokovich-sled-praznenstvata-na-atp-cup", "text": "16-кратният шампион от Големия шлем - Новак Джокович си навлече сериозни проблеми след празненствата на триумфа в ATP Cup през миналата неделя, съобщи gong.bg. Успоредно с песента на Камелия - \"Луда по тебе\", сърбите изпяха и тяхна песен за Косово - \"Видовдан\" на Гордана Лазаревич, която вбеси посланика на Косово в България - Едон Цана, определил тенисиста като \"примитивен, назадничав и обикновен балкански националист и шовинист\". Косовският посланик у нас отправи обиди към Новак Джокович Оказва се обаче, че Цана не е единственият обиден и по петите на Джокович вече е и албанската мафия. Близък до сърбина признали, че той е получил смъртни заплахи за собствения си живот и за този на семейството си в социалните мрежи, които обаче засега не приема особено сериозно.", "date": "2020.01.17", "title": "Албанската мафия заплашва със смърт Новак Джокович след празненствата на ATP Cup"}
{"url": "https://faktor.bg/bg/articles/ikonomika-turizam-turski-biznesmen-kupi-ruskiya-inturist", "text": "Собственикът на турската компания ANEX Tour Нешет Кочкар е купил най-старата руска туристическа компания Интурист\" съобщава Асоциацията на руските туроператори. От ANEX Tour твърдят, че няма да променят политиката на \"Интурист\" и ще продължат да работят с досегашните партньори на руската фирма от Турция, Гърция, Испания и България. \"Интурист\" съществува от 1929 година, а турският Anex Tour е на пазара от 20 години, но вече купи няколко компании на фалиралия \"Томас Кук\", като Neckermann Reisen, Öger Tours и Bucher Reisen.", "date": "2020.01.17", "title": "Турски бизнесмен купи руския \"Интурист\""}
{"url": "https://faktor.bg/bg/articles/oshte-novi-dokazatelstva-sreshtu-neno-dimov", "text": "Спецпрокуратурата предостави нови доказателства за водната криза в гр. Перник и други селища в региона. На 16 януари 2020 г. Апелативният специализиран наказателен съд потвърди определената от първата съдебна инстанция най-тежка мярка за неотклонение „Задържане под стража“ на Нено Димов. Съдът разгледа събраните от Специализираната прокуратура доказателства, в това число и представените на 15 и 16 януари 2020 г. нови доказателства по делото. От тях категорично се установява, че министърът на околната среда не е положил достатъчно грижи за управлението и стопанисването на водния ресурс на язовир „Студена“, с което допринесъл за недостиг на вода за питейни и битови нужди за населението на гр. Перник. От материалите по делото се вижда, че Нено Димов - в качеството си на министър на околната среда и водите, е бил надлежно и редовно информиран за актуалното и прогнозно състояние на водния обем в язовира. Въпреки резкия спад на притока и бързото намаляване на водното количество в язовира, той е разрешавал разходване на вода за промишлени нужди в поисканите от предприятията обеми, макар те да са разполагали и с други водоизточници. По този начин Нено Димов не спазил нормативното изискване за преимуществено подаване на вода от язовир „Студена“ за питейни и битови нужди на населението в региона. Специализираната прокуратура продължава детайлната проверка на дейността на всички длъжностни лица от държавната и общинската администрация, които имат отношение към управлението и ползването на вода от язовир „Студена“.", "date": "2020.01.17", "title": "Спецпрокуратурата с още доказателства срещу Нено Димов"}
{"url": "https://faktor.bg/bg/articles/kola-izletya-ot-patya-i-padna-vav-vladayskata-reka", "text": "Автомобил е паднал във Владайска река, на ул. „Лавандула“ в кв. „Орландовци“ снощи. Колата е забелязана тази сутрин. Вероятно е катастрофирала снощи, съобщават от пресцентъра на МВР. Няма информация за пострадали. Когато са я открили екипите на полицията, не е имало хора в автомобила. Изяснява се чия собственост е и как е попаднала в реката.", "date": "2020.01.17", "title": "Кола излетя от пътя и падна във Владайска река"}
{"url": "https://faktor.bg/bg/articles/konteyneri-s-italianski-bokluk-sa-pristignali-na-pristanishteto-vav-varna", "text": "Проверка за внос на отпадъци извършват службите на пристанище Варна-Запад, съобщава БТВ. Очаква се информация от разследващите. По неофициални данни се проверяват 25 контейнера с отпадъци от пластмаса и каучук, вероятно пристигнали от Италия. 90-дневният срок за поставяне под митнически режим или реекспорт е изтекъл. На място са екипи на прокуратурата, икономическа полиция и РИОСВ. Във въпросния тримесечен срок трябва да се даде направление на стоката – да се внесе и обмити или реекспортира.", "date": "2020.01.17", "title": "Контейнери с италиански боклук са пристигнали на пристанището във Варна"}
{"url": "https://faktor.bg/bg/articles/kriminalno-proyaven-nashenets-zapozodryan-za-ubiystvoto-na-balgarina-v-london", "text": "Криминално проявен българин е един от заподозрените за убийството на 60-годишен сънародник в Лондон, съобщиха от МВР. По линия на международния обмен полицията у нас е установила, че заподозреният имал множество криминални прояви за кражби и наркотици, срещу него е имало 19 заявителски материала. Информацията за него е била поискана от водещия разследването във Великобритания. На 13 януари в дома му в Лондон е било открито тялото на 60-годишен български гражданин. По тялото е имало следи от насилие. Според британската полицията престъплението е било извършено на 12 януари. Посолството ни в Лондон и българските власти сътрудничат активно на разследването, допълват от МВР.", "date": "2020.01.17", "title": "Криминално проявен нашенец заподозрян за убийството на българина в Лондон"}
