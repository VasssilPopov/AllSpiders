{"url": "https://faktor.bg/bg/articles/novini-svyat-arkticheski-front-v-saedinenite-shtati-mozhe-da-podobri-rekordi-za-niski-temperaturi", "text": "Арктически фронт в Съединените Щати може да подобри рекорди за ниски температури. Десетки милиони американци се готвят за температури под нулата днес, след като вчера снежна покривка затрупа части от няколко щата. Властите в Мичиган заявиха, че лошото време може да е причинило катастрофа, отнела живота на трима и ранила един. Във втората седмица на ноември, американци в Средния Запад бяха изправен пред условия, характерни за януари. На места в Илинойс регистрираха 15 см снежна покривка, в Чикаго бяха отменени около хиляда полета. Зимните условия на летището О‘Хеър доведоха до излизане на самолет от пистата. Няма пострадали сред 38-те пътници и тричленния екипаж. Телевизионни кадри показаха и закъсали по магистрали шофьори по опасни за предвижване заледени пътища. Снеговалежът намаля в следобедните часове в понеделник, но синоптиците очакват днес температурите да паднат до - 6 градуса. Това е рекордно ниско за сезона. За подобни арктически условия се готвят поне 50 милиона американци. Предупреждения за опасно зимно време са издадени за огромна територия разпростираща се от Оклахома до Мейн.", "date": "2019.11.12", "title": "Арктически фронт в Съединените Щати може да подобри рекорди за ниски температури"}
{"url": "https://faktor.bg/bg/articles/novini-balgariya-temperaturite-dnes-shte-sa-mezhdu-17-i-22-gradusa", "text": "До обяд на много места в котловините, низините и около водните басейни ще е мъгливо. След обяд мъглата ще се разсее и над по-голямата част от страната ще е предимно слънчево, с разкъсана висока облачност. По-късно през деня над югозападните райони от страната облачността ще се увеличи и вплътни, но само на изолирани места там ще превали краткотрайно. Максималните температури ще са предимно между 17 и 22 градуса. В планините ще е предимно слънчево, но ветровито. Ще духа силен, по високите и открити части - до бурен южен вятър. Максималната температура на височина 1200 метра ще е около 13 градуса, на 2000 метра - около 7 градуса. Преди обяд по Черноморието ще е мъгливо или с ниска слоеста облачност. Максималните температури ще са 17-18 градуса. Вълнението на морето ще е 2-3 бала. Температурата на морската вода е около 18 градуса.", "date": "2019.11.12", "title": "Температурите днес ще са между 17 и 22 градуса"}
{"url": "https://faktor.bg/bg/articles/novini-svyat-boliviyskiyat-eksprezident-evo-morales-poluchi-ubezhishte-v-meksiko", "text": "Боливийският президент Ево Моралес, който подаде оставка под натиск от военните в страната, замина със самолет за Мексико - държавата, която обяви, че ще му предостави убежище. По-рано външният министър на Мексико Марсело Ебрард съобщи, че в телефонен разговор Моралес е приел предложението му за предоставяне на убежище и е подал и официално искане за това. Ебрард уточни, че решението е взето по хуманитарни съображения. Вътрешният министър на Мексико Олга Санчес Кордеро посочи, че животът и физическата безопасност на Моралес са застрашени, съобщи Франс прес. Бившият президент на Боливия бе принуден да подаде оставка от въоръжените сили на страната след триседмични протести. Междувременно, командирът на въоръжените сили Уилямс Калиман каза, че е наредил да се осъществяват съвместни операции с полицията. По думите му това се налага заради „групи от вандали“ в Боливия. Столицата Ла Пас се готви за сблъсъци с хиляди поддръжници на Моралес, които се приближават към града, посочва Ройтерс.", "date": "2019.11.12", "title": "Боливийският експрезидент Ево Моралес получи убежище в Мексико"}
{"url": "https://faktor.bg/bg/articles/the-los-angeles-times-sasht-nauchiha-greshniya-urok-ot-padaneto-na-berlinskata-stena", "text": "Преди 30 години падането на Берлинската стена ознаменува края на Студената война. Там, където в годините след Втората световна война имаше две суперсили, заключени в опасно съперничество, остана само една. Глобалният ред, който обикновено, но подвеждащо се нарича биполярен, отстъпи място на нова ера, още по-подвеждащо наричана еднополюсна, коментират в редакцията на американското издание The Los Angeles Times. Този еднополюсен ред предизвика високомерие във Вашингтон. Водещите представители на Държавния департамент се убедиха, че настъпва период на безпрецедентни перспективи, от което не само САЩ, но и светът като цяло ще се възползва. Пътят напред изглеждаше ясен. Всичко, което беше необходимо, за да се гарантира сбъдването на тези щастливи очаквания, беше Америка да демонстрира необходимото ниво на лидерство. В крайна сметка именно лидерството даде възможност на САЩ да надделеят в Студената война. Благодарение на същото това САЩ трябваше да обере плодовете на победата – за себе си и за своите съюзници. В края на краищата, кой беше там, за да каже не? Кой би посмял да оспори целите и стремежите на „незаменимата нация\" в света? Що се отнася до това какво означаваше необходимото американско лидерство, отговорът беше по-скоро един и същ: САЩ ще трябва да увековечат ангажиментите, приоритетите, навиците и най-вече военния си статут, които развиваше от 1945 г. Основите на политиката за национална сигурност на САЩ - нашата роля като глобален полицай – трябваше да остане непроменена. Три десетилетия след тази епоха на привидната американска хегемония, ние сме в състояние да оценим до какво доведе тази концепция. Резултатите, меко казано, бяха разочароващи. Очакванията за това, което президентът Джордж Х.У. Буш уверено описа като „нов световен ред“, остават неизпълнени. Всъщност, определящите характеристики на ерата - появата на Китай като велика сила, геополитическа ирелевантност в Европа, насилието и нестабилността в Близкия изток, и твърде ограничения и закъснял отговор на климатичните промени – всичко това би трябвало да допринесе за осъзнаването, че американският модел на глобално лидерство е или без значение или контрапродуктивен. Как да се обясни разликата между очакванията и резултатите? Един предварителен отговор със сигурност може да е следният: след като погрешно разбраха естеството на самата Студена война, САЩ погрешно обясниха последиците от нейното рязко прекратяване през 1989 г. Малко неща са по-опасни от това да вярвате на собствената си пропаганда. И все пак това описва съдбата, сполетяла Вашингтон в интервала между края на 40-те и края на 80-те години на миналия век. Митична Студена война, дело на истерични или цинични политически, интелектуални и медийни елити, измести истинската ситуация. Действителните залози на истинската Студена война не бяха малки. Гарантирането, че отслабените демокрации на Западна Европа няма да бъдат погълнати в орбитата на Съветския съюз, беше необходимо и важно. И все пак предполагаемите залози на митичната Студена война бяха по-големи. Тя настройваше Запада срещу Изтока, ние срещу тях, свобода срещу робството, либерална демокрация срещу комунистически тоталитаризъм, богобоязливи срещу безбожни, като цяло, всичко, което беше добро срещу всичко, което беше зло. Това беше Студената война, за която президентът Кенеди спомена, когато призова сънародниците си да „платят всяка цена, да понесат всякакво бреме, да изтърпят всякакви трудности, да подкрепят всеки приятел, да се противопоставят на всеки враг, за да гарантират оцеляването и успеха на свободата. Накратко, политиката е отделена от разума, което скоро доведе до бедствия като в Залива на прасетата, Кубинската ракетна криза и Виетнам. Предвид въображаемите залози, когато Студената война най-накрая приключи при условия, благоприятни за САЩ, политическото, интелектуалното и медийното потомство на Кенеди бързо видяха в резултата ръката на Бог, провидението или историята. В предпочитания от тях прочит падането на Берлинската стена през 1989 г. даде категорична и необратима присъда, предназначена да оформи бъдещето, в което САЩ са овластени да диктуват посоката. Това отново доведе до политика, която няма връзка с разума. Днес ние живеем с последиците от това: атаките срещу Световния търговски център от 11 септември, множество войни, които си „просят“ сравнение с тази във Виетнам, що се отнася до безумие, и управлението на Доналд Тръмп. Няма да го чуете от нито един от кандидатите, които се борят за успех срещу Тръмп, но ние все още сме преследвани от нашата лъжлива представа за Студената война. В рамките на предизборната кампания политиците изричат повтарящи се успокояващи фрази, че Америка със сигурност трябва да бъде световен лидер. Но времената, в които може да се вярва на подобни глупости, отдавна са отминали. Важна първа стъпка към връщането към разумна политика за национална сигурност е да се погледне към Студената война такава, каквато беше: не „дълга, тъмна борба\", която завърши с победа, а обширна и скъпа трагедия, довела до ненужни страдания, които докараха човечеството на прага на унищожението и от което американските политици извлякоха напълно погрешни уроци. Годишнината от падането на Берлинската стена не е повод за празнуване, а за мрачен и дълъг анализ – макар и закъснял. *Андрей Бацевич е председател на Института „Куинси“. Последната му книга е „Епохата на илюзиите: Как Америка пропиля победата си в Студената война“. Коментарът отразява единствено позицията на автора.", "date": "2019.11.12", "title": "The Los Angeles Times: Не научиха ли САЩ грешния урок от падането на Берлинската стена?*"}
{"url": "https://faktor.bg/bg/articles/novini-svyat-v-pet-rayona-na-velikobritaniya-ima-opasnost-za-zhivota-zaradi-navodneniyata", "text": "Британският премиер Борис Джонсън днес ще председателства спешно заседание на комитета за справяне с извънредни ситуации „Кобра“, заради тежките наводнения в някои части на Великобритания. Решението за провеждане на заседанието идва след като лидерът на опозицията Джерeми Корбин призова премиера лично да поеме отговорност за справяне със ситуацията. Корбин изрази несъгласие с изразеното по-рано становище от Джонсън, че наводненията в графство Йоркшър не изискват повишаване на степента на тревога. Проливните валежи през последните дни обаче принудиха Агенцията за околната среда да обяви, че в пет района има опасност за живота в резултат на наводненията. И петте са в района на Донкастър, където река Дон излезе от коритото си. Най-сериозно е положението в селището Фишлейк, чиито жители се опасяват, че на фона на прогнозите за още валежи и ако водата не бъде изпомпана, кризата ще се задълбочи още повече. Хеликоптер на кралските военновъздушни сили бе изпратен в района в опит да подсили речните диги. Агенцията за околната среда успя да осигури четири мощни помпи във Фишлейк за намаляване на опасно високото ниво на водата. Местните жители обаче критикуваха общинските власти в липса на адекватни мерки. Хората бяха призовани да се евакуират, но фермерите отказват, защото трябва да се погрижат за живата си стока.", "date": "2019.11.12", "title": "В пет района на Великобритания има опасност за живота заради наводненията"}
{"url": "https://faktor.bg/bg/articles/novini-balgariya-fandakova-polaga-kletva-dnes-parvo-zasedanie-na-noviya-stolichen-obshtinski-savet", "text": "Йорданка Фандъкова ще положи днес клетва като кмет на София по време на първото заседание на Столичния общински съвет след местните избори. Това ще направят и кметовете по райони. От групата на ГЕРБ ще предложат Елен Герджиков да заеме отново председателското място, както и да бъде изготвен нов правилник за работата на Общинския съвет. Избраната в общинския съвет от БСП Милка Христова коментира: „Всички групи участваха в отминалите избори с много амбициозни програми и обещания. Сега е времето да видим кой как ще защити тези свои виждания и обещания, лично аз се надявам, че този парламент в този му състав предполага така доста сериозна и оспорвана дейност в добрия смисъл на думата. Че няма да има толкова лесно прокарване на спорни решения с едно чугунено мнозинство, което валидира решения, които не са обмислени, но просто са удобни или някой решил, че трябва да бъдат взети. Надявам се на силна конкуренция в името на по-доброто. От общо 61 общински съветници в София ГЕРБ има 27, БСП - 15 съветници, „Демократична България“ - 12, ВМРО - 4-ма, а „Атака“ - 2-ма.  Независим е Борис Бонев от „Спаси София“.", "date": "2019.11.12", "title": "Фандъкова полага клетва днес, първо заседание на новия Столичен общински съвет"}
{"url": "https://faktor.bg/bg/articles/obshtestvo-prof-konstantinov-nablyudavat-se-masovi-greshki-ot-izbiratelite-pri-byuletinata-za-obshtinski-savetnitsi", "text": "Наблюдават се масови грешки от избирателите при бюлетината за общински съветници на местни избори. Това каза в интервю за „Фокус“ проф. Михаил Константинов, председател на съвета на директорите на „Информационно обслужване“ и бивш зам.-председател на ЦИК. Той коментира, че този факт трябва да бъде анализиран и след като преминат изборните страни, да се отворят чувалите с бюлетини в секциите, в които тези грешки са драстични, за да се разбере защо това се случва.  Проф. Константинов припомни, че броят на недействителните бюлетини на местните избори тази година и на изборите през 2015-та е практически един и същ - средно 8,5%. „Тези недействителни гласове са странно разпределени - за общински съветници са 15%, а за различните видове кметове са 4%. През 2011 година, когато нямаше преференции, тогава недействителните гласове бяха 6%. На последните два избора те скочиха три пъти и очевидно за това има някаква причина“, обясни проф. Михаил Константинов. Няколко са хипотезите в тази посока, сред тях и това, че избирателите отбелязват преференция, но не отбелязват партия.", "date": "2019.11.12", "title": "Проф. Константинов: Наблюдават се масови грешки от избирателите при бюлетината за общински съветници"}
{"url": "https://faktor.bg/bg/articles/top-faktor-zabranyavat-na-trotinetkite-da-karat-po-trotoarite-i-bus-lentite", "text": "Електрическите тротинетки да не може да се движат по тротоарите. Това е една от основните промени, които се предлагат с изменение на Закона за изменение на автомобилните превози. Промените обаче минават през преходни и заключителни разпоредби, като всъщност влизат в други закони – например Закона за движението по пътищата. Според Института за пътна безопасност, както и според представител на фирми за споделено пътуване, които коментираха пред БНТ, най-големият проблем в проектозакона е задължителното слагане на каски.  Който си има собствена тротинетка, да си носи каска, но не и при споделено пътуване, е становището от ИПБ, а от бранша с тротинетките се опасяват, че фирми за споделено пътуване с такива превозни средства ще фалират, тъй като няма как да осигурят каски.  Отделно като проблем беше видяно ограничението електрически тротинетки да се движат в бус ленти, защото няма много велоалеи.  А изискването да има задължително механични звънци и нищо друго вече е изпълнено, твърдят от бранша с предлагане на електрическите тротинетки.  Предложенията за законови изменения по същество Извън изискването да има звънци и спирачки, електрическите тротинетки ще трябва да имат още фарове и стопове. Фаровете ще трябва да светят в бяла или жълта светлина, а стоповете – в червена. А каращите електрически тротинетки по тъмно ще трябва да носят светлоотразително облекло.  Електрическите тротинетки трябва да се движат по велоалеите, а ако няма такива - възможно най-близо до дясната граница на платното за движение. Не може такива тротинетки да се движат по магистрали (пътища клас I), както и по улици II клас без изградена велосипедна инфраструктура.  Освен това, електрическите тротинетки не трябва да развиват скорост над 25 км/ч., както и да се вози повече от 1 човек т.е. извън управляващия да има още хора на тротинетката. Тротинетката не може да се ползва и като теглич или като кош за мотор. Забранено е и да се ползва мобилен телефон, докато караш електрическа тротинетка.  И още – електрически тротинетки не може да се карат от хора на възраст, по-ниска от 14 години, като между 14 и 16-годишна възраст можеш да караш само по велоалеи! Изрично е уточнено, че всяка община може с наредби да ограничи скоростта за електрическите тротинетки, както и реда и условията за споделеното им ползване.", "date": "2019.11.12", "title": "Забраняват на тротинетките да карат по тротоарите и бус лентите"}
{"url": "https://faktor.bg/bg/articles/elen-gerdzhikov-e-izbran-za-predsedatel-na-stolichen-obshtinski-savet", "text": "Елен Герджиков от групата на ГЕРБ е избран за председател на Столичен общински съвет. Елен Герджиков бе избран с 33 гласа „за“, а \"недействителни\" нула. Милка Христова е с 15 гласа \"за\", а Методи Лалов е взел 12 гласа \"за\". Заместник-председателите на СОС са проф. Иво Петров, Милка Христова и Борислав Игнатов. Проф. Иво Петров от групата на ГЕРБ/СДС е с 60 гласа „за“. Милка Христова от „ДПС за България“ също 60 гласа „за“, а Борислав Игнатов – 59 гласа „за“ и един „въздържал се“.", "date": "2019.11.12", "title": "Елен Герджиков е избран за председател на Столичен общински съвет"}
{"url": "https://faktor.bg/bg/articles/kamion-ubi-dete-v-ruse-shofyorat-e-izbyagal", "text": "6-годишно дете бе прегазено от камион в русенския квартал „Долапите“ във вторник по обед. Момиченцето е загинало на място, а шофьорът на тежкотоварния автомобил е избягал и се издирва от полицията. Пристигналият екип на Спешна помощ само е констатирал смъртта на детето. Мястото на инцидента е оградено от екипи на Областната дирекция на МВР, които извършват огледи, предаде БГНЕС.", "date": "2019.11.12", "title": "Камион уби дете в Русе, шофьорът е избягал"}
{"url": "https://faktor.bg/bg/articles/doklad-na-vss-ako-ne-gledat-zapovedni-dela-mnogo-ot-rayonnite-sadilishta-tryabva-se-zakriyat", "text": "Изваждането на заповедните производства от районните съдилища би довело до закриването на по-голямата част от тях. Това се казва в доклад за целите и обхвата на предложенията за реформа на заповедните производства, разработен по проект „Заповедно производство“, осъществяван от „Ърнст енд Янг България“ по договор със Службата за подкрепа на структурните реформи на Европейската комисия. Целта на проекта е да подпомогне Висшия съдебен съвет, районните съдилища, Министерството на правосъдието и Държавната агенция “Електронно управление” в процеса на дигитализация на заповедното производство, която да доведе до по-ефикасно разпределение на делата, да улесни участниците в производството и да съкрати времето за приключването на делатa, съобщава \"Лекс\".  Даниела Марчева и Боян Новански са представителите на ВСС в екипа на проекта и се очаква днес на заседанието на Съдийската колегия да представят доклада. В документа са обсъдени различни идеи за реформа на заповедното производство и предложения за промени в законодателството в тази връзка. Една от идеите, които се дебатираха през последните месеци беше заповедните производства да бъдат извадени от районните съдилища. В доклада обаче това предложение се отрича. „Изваждането на заповедното производство от системата на съдилищата ще доведе до съществено понижаване на ефикасността на повечето районни съдилища, чието натоварване би спаднало рязко, съответно и поддържането на 1000 щата за съдии на районно ниво би било напълно неоправдано. Макар заповедните дела да са със значително по-ниска фактическа и правна сложност от исковите граждански дела, техният процент е изключително висок и същите са от решаващо значение за определяне структурата и състава на районните съдилища. Извеждането на заповедните дела от системата на съдилищата би наложила мащабна реформа в съдебната карта и закриването на по-голяма част от съществуващите районни съдилища в страната. Толкова мащабна реформа обаче не съответства на обществените нагласи и действително би могла да доведе до ограничаване достъпа на страните до правосъдие“, изтъква екипът, изготвил доклада. Той отбелязва и друг негативен ефект от евентуално изваждане на заповедните производства от съдилищата: „Заплащаните към момента държавни такси по заповедните производства формират голям дял от собствените приходи на съдебната власт, като изваждането на заповедните производства от системата на съдилищата би наложило значително увеличаване на субсидията от държавния бюджет. Същевременно, такова допълнително субсидиране би било трудно защитимо предвид факта, че извеждането на заповедните производства от системата на съдилищата би намалило тяхната ефикасност. По тази причина, може да е очаква, че евентуално  извеждане на заповедните производства от системата на съдилищата, би довело до сериозни съкращения в съдебната система и вероятно до нейното хронично недофинансиране“. Излагат се и други аргументи защо не е препоръчително друг орган, извън съда, да разглежда заповедни дела. Сред тях е и нормативната рамка на заповедното производство, която предвижда редица задължения на съда – преценка дали заявлението противоречи на закона и добрите нрави, за редовното връчването на заповедта, дали има възражение или признание и т.н. Затова се предлагат две основни насоки за реформа – дигитализация на заповедното производство и изменение на подсъдността чрез въвеждане на централизирано случайно разпределение на заповедните дела между районните съдии от цялата страна. Това ще доведе до значително по-балансирано натоварване в съдиите без нуждата от мащабна промяна на съдебната карта и закриване на значителен брой съдилища в страната, съответно и до много по-ефективно използване на ресурса на съдебната система, изтъкват от екипа. Дигитализирането на заповедното производство е напълно възможно предвид факта, че то е силно формално и изцяло основано на документи. Нещо повече, дигитализацията би улеснила както заявителите, така и съда. Информационната система на заповедното производство, в частите ѝ, свързани със взаимодействието с външни за съдебната система участници, както и частта, която обслужва производството в съдилищата, трябва да са част от Единния информационен портал за електронно правосъдие (ЕИП) и от Единната информационна система на съдилищата (ЕИСС). „Заповедното производство е неприсъствено по своя характер, то не предполага провеждане на съдебни заседания и призоваване на страните. По тази причина, ако то бъде електронизирано, е възможно провеждането му да се осъществи изцяло дистанционно, като не се налага съдията физически да се намира в района по постоянен адрес или седалище на длъжника. Особено когато става дума за длъжници физически лица, районният съд по постоянния адрес на длъжника не е непременно най-удобният за страните, доколкото длъжникът може реално да пребивава в района на друг съд, а заявителят би могъл да е със седалище или местоживеене навсякъде в страната. Връчването на длъжника се извършва и по много други адреси, освен по постоянния (напр. настоящ адрес; адрес, посочен в заявлението; адрес по месторабота) и в районите и на други съдилища. Съдебната система би могла да разпредели по-оптимално своите ресурси, ако заповедните дела се разпределят между всички съдилища в страната по начин, който да осигури равномерно натоварване на районните съдии съобразно критериите, заложени в Системата за изчисляване на натовареността на съдиите (СИНС). Същевременно, за заявители и длъжници би било по-удобно, ако могат да извършват действия в това производство дистанционно, с помощта на информационните технологии, или ако желаят да сторят това на хартия, в най-удобния за тях районен съд“, се казва още в доклада. Екипът отбелязва, че в европейски план има ясна тенденция към централизация на организацията на заповедното производство. За България най-подходящ е моделът за централизирано случайно разпределение на всички постъпващи заповедни дела между всички районни съдии в страната. „Това би допринесло за облекчаване на неравномерното натоварване на гражданските съдии в районните съдилища, би изравнило сроковете за произнасяне в страната и би преодоляло сега съществуващите различия в практиките. България вече има опит от сходна реформа, а именно реформата на търговския регистър и регистъра на юридическите лица с нестопанска цел. Така, постъпващите в цялата страна заявления за вписвания в този регистър се разпределят на случаен принцип между длъжностни лица по регистрацията, които биха могли да са навсякъде на територията на страната“, изтъкват авторите на доклада. Предлагат се и промени в подсъдността само за заповедните производства като се разшири законовата делегация по ГПК, която да урежда цялостно и в детайли този вид производства. Нататък екипът поетапно посочва какво трябва да се измени. От екипа посочват, че трябва да бъде променен образецът на заявления така, че да стане по-подробен. В неговия онлайн вариант трябва да бъде въведено автоматизирано попълване на някои полета, въз основа на вече попълнена информация и връзка с други системи. „Това би допринесло за намаляване на непълнотите и грешките, които заявителите допускат и които създават допълнително натоварване за съда и удължават времето за разглеждане на заявленията, поради нуждата от даване на указания, връчване на уведомления и т.н. Независимо от улесненията за попълване, които могат да бъда въведени по отношение на електронните заявления, като съдържание образецът на заявление следва да е идентичен за електронното подаване и подаването на хартия“, посочват авторите на доклада. Освен подаване на заявление с електронен подпис, трябва да се помисли за въвеждането и на други видове електронна идентификация. Например в НАП е позволено на потребителите да подават документи с персонален идентификационен код (ПИК). Електронните образци, които заявителите попълват онлайн, трябва да имат връзка с някои основни регистри, като ЕСГРАОН, Търговския регистър и регистъра на юридическите лица с нестопанска цел. Връзката трябва да дава възможност за проверка в реално време – по време на попълването, на някои основни данни по заявлението, като например съответствие между име и ЕГН на заявители, които са физически лица и български граждани; съответствие между име и ЕИК на търговци или юридически лица с нестопанска цел. Наред с това електронната система за подаване на заявления за издаване на заповеди за изпълнение трябва да дава възможност за плащане на съдебната такса – чрез кредитна карта, PayPal, банков превод. Системата би могла да включва калкулатор на дължимата такса. За да се спестят времето и усилията на съда по даване на указания за заплащане на такса, може да се предвиди механизъм за придвижване на заявлението към разпределение едва след като в системата е постъпила информация, че за него съдебната такса е била внесена. Когато заявлението се подава на хартия, то трябва да даде възможност на гражданина или фирмата да сторят това в удобен за тях районен съд. При подаването, хартиеното заявление, заедно с приложенията към него, трябва да се дигитализира от съдебен служител, като оттам насетне заповедното дело следва да бъде разпределено. Освен сканиране и прилагане към делото на хартиеното заявление и всички свързани с него документи, дигитализирането трябва да включва попълване, от страна на съдебен служител, на електронния образец на заявление. „По този начин електронното дело за подадените на хартия заявления ще е идентично с електронните дела, заведени онлайн, като всички електронни дела ще подлежат на машинна обработка. Тъй като услугата по дигитализиране ще включва както сканиране на документи (които често пъти могат да са многобройни), така и ръчно снемане на данните от хартиените носители и попълването им в електронния формуляр, очаква се тази дейност да е сравнително трудоемка за съдебните служители. По тази причина заявителят следва да заплаща разходоориентирана такса за тази услуга. Заплащането на такава такса за подаване на хартия ще бъде и един начините заявителите да бъдат мотивирани да ползват онлайн платформата за подаване на заявления“, твърдят от екипа. С промяната на правилата за подсъдността и централизираното разпределение на делата, трябва да отпадне проверката за местна подсъдност по чл. 411, ал. 1 ГПК. При все това, уточняват авторите на доклада, във връзка с преценката по чл. 411, ал. 2, т. 3 и 4 ГПК, както и с оглед осигуряване на връчванията, ще продължи да се налага проверка на адреси и седалище, макар и с оглед други етапи на производството. В тази връзка, информационната система на съдилищата трябва да осигурява връзка с Търговския регистър и ЕСГРАОН, за да може данните да се извличат и присъединяват към делото автоматично, вместо да се ангажират хора. Ако се предвиди механизъм за придвижване на заявлението към разпределение едва след като в системата е постъпила информация, че за за него е платена такса, това би спестило проверката за внасянето ѝза заявленията, които се подават по електронен път, като същевременно би осигурило уникалност на платежното основание. По-трудна е проверката дали дадено платежно нареждане е приложено към множество дела при заявленията, които ще продължат да се подават на хартиен носител. За такива заявления съдебните служители трябва да въвеждат в информационната система определена индивидуализираща информация за платежното нареждане, например сума, банка, номер на заявлението. Характеристиките на платежните документи да бъдат конфигурируеми в системата, например – при установяване на плащане от едно и също задължено лице, на една и съща сума, при една и съща банка и с един и същи номер на заявление, системата трябва да известява автоматично съда, който да направи проверка за това дали е налице опит за прилагане на едно и също платежно към повече от едно заявления. Системата трябва да дава възможност за идентификация при подаване на повече от едно заявление от един и същи заявител, например по следните характеристики – заявления по отношение на един и същи длъжник за един и същи период и сходно основание. При тези обстоятелства системата да известява съда, който да направи преценка за тъждественост или частичност на подадените заявления. „Очаква се с разглежданите в момента предложения за изменение и допълнение на ГПК, включително във връзка с въвеждането на служебна проверка за неравноправни клаузи в потребителски договори, представянето на приложения към заявленията по чл. 410 ГПК да стане задължително. В повечето държави с електронни заповедни производства, не се изисква прилагане на доказателства за съществуването на вземането. Възможно е прилагането на такива доказателства, особено когато става дума за обемни общи условия, да затрудни сериозно заповедния съд и да забави производството. В този смисъл може да се преразгледа и въпроса за необходимостта от прилагане на доказателства към заявленията по чл. 410 ГПК, включително на база натрупания до този момент опит“, изтъкват авторите. Системата трябва да генерира основните елементи от съдържанието на заповедта за изпълнение автоматично, въз основа на подаденото заявление. Подаване на възражение срещу заповед за изпълнение Екипът изтъква още, че трябва да се създаде нормативна и техническа възможност за подаване на възражения по електронен път, в случаите, когато длъжникът разполага с квалифициран електронен подпис. Длъжникът трябва да има възможност да го подаде в избран от него районен съд, където то следва да се дигитализира, по подобие на процедурата по подаване на заявление на хартия, но без да се изисква плащането на такса за тази обработка (за да не се нарушава правото на достъп до правосъдие на длъжника). Въззивният съд трябва да има техническа възможност за достъп до цялото електронно заповедно дело и да отпадне изпращането на хартиен носител. Когато при подадено възражение или при връчване при условията на чл. 47, ал. 5 ГПК, заявителят предяви иск, трябва да се предвиди нормативно задължение и техническа възможност информацията за предявяването на иска да постъпва автоматично по заповедното дело, за да предотврати обезсилването на заповедта за изпълнение (чл. 415, ал. 5 ГПК). Системата трябва да генерира основните елементи от съдържанието на изпълнителния лист автоматично, въз основа на заповедта за изпълнение. Проектният екип предлага, по аналогия с подаването на заявлението, кредиторът да може да се снабди с изпълнителен лист в избран от него районен съд, като електронният образ на издадения вече от съда лист бъде разпечатан от електронното заповедно дело, заверен от дежурен съдия и за получаването му от кредитора или от упълномощено от него лице се направи отбелязване в електронното дело. При връчването на изпълнителен лист не следва да се образува ново дело, а трябва да се извърши отбелязване по електронното заповедно дело за това, че изпълнителният лист е бил връчен. Не на последно място, трябва да има изменения и в Тарифа № 1 към Закона за държавните такси за таксите, събирани от съдилищата и от Министерството на правосъдието, за да се въведе такса за дигитализиране на подадените на хартия заявления.", "date": "2019.11.12", "title": "В доклад ВСС предупреди за закриване на много районни съдилища"}
{"url": "https://faktor.bg/bg/articles/ombudsmanat-rabotnitsi-ot-faliralo-druzhestvo-da-si-kupyat-vedomstvenite-zhilishta", "text": "Омбудсманът Диана Ковачева изпрати днес препоръка до НАП, за да защити правата  на бивши работници на дружеството „Захар Био“ АД , чиито ведомствени жилища са обявени за публична продан. Гражданите сезираха омбудсмана с молба за съдействие пред държавните органи да могат да закупят жилищата, в които живеят под наем, които през годините са ремонтирали, стопанисвали и поддържали в добро състояние. Казусът възниква след като за въпросното дружество „Захар Био“ – захарна фабрика, е открито производство по несъстоятелност. За покриване на задълженията на фабриката Националната агенция за приходите, която е един от кредиторите на дружеството, пуска за продажба шест жилища, извън определените за продан 104. Омбудсманът апелира НАП за справедливо решение по случая, което да включва възможността най-напред работниците да могат да закупят посочените жилища на достъпни за тях цени. Доц. Ковачева обръща внимание и препоръчва още да се приложи облекчената процедура при продажба от синдика на жилища с наематели работници и служители, предвидена в Търговския закон. „Моля да ме информирате в разумен срок за становището си по случая, както и за предприетите действия в защита на гражданите. Като омбудсман, призван да защитава правата на гражданите смятам, че казусът може да бъде решен така, че засегнатите работници и техните семейства да не останат в несигурност и без жилища, особено в контекста на предстоящия зимен сезон“, завършва препоръката си омбудсманът.", "date": "2019.11.12", "title": "Омбудсманът: Работници от фалирало дружество да могат да закупят ведомствените жилища"}
{"url": "https://faktor.bg/bg/articles/kmetat-na-pernik-varna-za-prerazglezhdane-predlozheniya-voden-rezhim", "text": "Новият кмет на Перник Станислав Владимиров връща за преразглеждане предложения от ВиК график за воден режим, според който перничани ще имат вода само във времето от 16 до 22 часа, предаде БНР.  Решението си Владимиров обяви днес, веднага след встъпването си в длъжност. Според него предложеният от ръководството на дружеството режим е необоснован и много драстичен. \"Ситуацията е спешна. Така че аз, връщайки това предложение на ВиК- дружеството, ще изискам в рамките още на утрешния ден нова информация, която да бъде предоставена на перничани, и няколко варианта за водния режим, но на база на достатъчна информираност - как е взето това решение и на каква основа се е стъпило, за да отидем на толкова драстична мярка\", каза Владимиров. В първата си реч пред новия Общински съвет Владимиров заяви, че ще работи само с двама заместник-кметове. Той каза още, че ще подкрепи всяко предложение, което е в интерес на Перник, но няма да се договаря в кабинети и офиси, когато това не е пред очите на жителите му.", "date": "2019.11.12", "title": "Кметът на Перник върна за преразглеждане предложения воден режим"}
{"url": "https://faktor.bg/bg/articles/zapochva-savmestno-uchenie-na-balgarskata-armiya-i-armeyskata-aviatsiya-na-sasht-v-evropa", "text": "Формирования от Специалните сили на Българската армия и армейската авиация на САЩ в Европа ще проведат от днес петдневна съвместна подготовка в района на Учебен полигон „Ново село“ и летище Пловдив, съобщават от Министерство на отбраната. В нея ще участват до 8 вертолета UH-60 „Black Hawk“ и до 80 военнослужещи от военно формирование 32 990 – Пловдив с необходимата екипировка и оборудване. По време на съвместната българо-американска подготовка военнослужещите ще повишат своите умения при изпълнение на задачи по инфилтриране и ексфилтриране по различни способи на групи за Специални операции и медицинска евакуация с хеликоптер.", "date": "2019.11.12", "title": "Започва съвместно учение на Българската армия и армейската авиация на САЩ в Европа"}
{"url": "https://faktor.bg/bg/articles/manolova-borisov-go-e-strah-ot-men", "text": "Това е откровена заплаха. Борисов ме заплашва с Костинбродската афера още в изборната нощ, сега неговите служители я повтарят. Въпросът е дали премиерът се изживява като говорител на прокуратурата или изобщо като главен прокурор. От чие име си позволява да отправя заплахи срещу мен, още повече в ситуация, в която срещу мен няма завеждани дела, от чие име говори, попита от тв екрана Би Ти Ви Мая Манолова. Притеснително е, когато изпълнителната власт се изживява като държавно обвинение, допълни тя. „Това е пореден опит на Борисов да ме сплаши, след като обидите, които изсипа върху мен и върху моя екип – сбирток, днес чухме башибозук, уйдурма, хора, които не са изкъпани, и други подобни. След като очевидно не сработиха неговите обиди, сега си мисли, че ще ме уплаши. Не, няма да ме уплаши. Не ме е страх, господин Борисов, от никоя от обидите и заплахите, които отправяте към мен, обърна се Манолова от екрана. Всъщност, него го е страх. Него го е страх от мен, страх го е от това, че се видя, че може да загуби София и че утре може да загуби България и пътят за това вече е ясен на хората. Страх го е от хората, които се обединиха срещу едноличната власт\". По думите й много по-малко от 20 000 гласа не са стигнали на изборите в София. \"Кметът на ГЕРБ беше избран с малцинство – под 50% от гласувалите и под 20% от всички избиратели в София. Те загубиха над 80 000 гласа, за какво говорим, залезът на ГЕРБ вече е факт, затова си позволява да ме заплашва по този начин. Е, не ме е страх, продължавам!”", "date": "2019.11.12", "title": "Манолова се взе прекалено на сериозно: Борисов го е страх от мен да не загуби България"}
{"url": "https://faktor.bg/bg/articles/ikonomika-biznes-rumen-gechev-byudzhet-2020-ni-garantira-stabilno-izostavane-ot-ostanalite-strani-v-es", "text": "Нашата критика е, че бюджетът не е обвързан с икономическия растеж на страната. Ние не виждаме фонд за публично- частно партньорство. Делът на инвестициите у нас е в пъти по-малко от тези на Румъния. Този бюджет ни гарантира стабилно изоставане от останалите страни членки на ЕС. Това коментира в студиото на Нова ТВ депутатът от БСП Румен Гечев. Политика, която води нашето правителство, е обратна на страните членки на ЕС – на поддържане на бюджетните приходи да са около 45% от БВП. Българският кабинет е заложил този дял да бъде около 35%. А що се отнася до това кога ще ги настигнем европейците – при тази бюджетна политика и числа, никога няма да настигне европейците. За разлика от нас Румъния поддържа растеж над 5%, а при нас е над 3%. А за 2020 г. министър Горанов е заложил икономически растеж от под 3%, а Румънците – над 5%, как тогава ще ги стигнем, риторично попита Гечев. Той изрази учудване къде виждат управляващите своите успехи, след като копаем дъното в ЕС. Наливат се пари в нереформирани системи. А българският бюджет е безпомощен при евентуална икономическа криза,  продължи с критичния си прочит на бюджета червеният експерт.", "date": "2019.11.12", "title": "Румен Гечев: Бюджет 2020 ни гарантира стабилно изоставане от останалите страни в ЕС"}
{"url": "https://faktor.bg/bg/articles/lilyana-pavlova-parite-za-balgariya-po-kohezionnata-politika-nyama-da-badat-namaleni", "text": "Средствата за България по кохезионната и аграрната политика няма да бъдат намалявани през следващия седемгодишен период. Това заяви в интервю за БНР вицепрезидентът на Европейската инвестиционна банка Лиляна Павлова. „За България не се предвижда намаляване на фондовете на кохезионната политика. За България даже в някои случаи ще имаме частично увеличение на част от фондовете. В проектопредложението за момента България също е от държавите, за която не очакваме намаление на земеделската политика, което не е така за всички останали държави. За България рискът от намаляване на средствата не стои, ако рамката бъде одобрена такава, каквато е“, каза Павлова.", "date": "2019.11.12", "title": "Лиляна Павлова: Парите за България по кохезионната политика няма да бъдат намалени"}
{"url": "https://faktor.bg/bg/articles/ikonomika-biznes-krasen-stanchev-stranite-ot-briks-sa-na-pat-da-stanat-vodeshti-v-mvf-i-svetovnata-banka", "text": "Заедно икономиките на Бразилия, Русия, Индия, Китай и Република Южна Африка ще бъдат най-големите в света, изтъква икономистът По темата за геополитиката, на мен ми се струва, че това, което страните от БРИКС могат да направят в обозримо бъдеще, е да договорят водещи позиции в класическите международни институции: СТО, МВФ и Световната банка. Това каза в интервю за „Фокус“ икономистът Красен Станчев.  Той обясни, че такива договорки могат да се постигнат, тъй като в нетолкова далечен момент комбинирано икономиките на страните, съставляващи БРИКС (Бразилия, Русия, Индия, Китай, Република Южна Африка), ще бъдат най-големите в света. „Във всеки случай ще съставляват повече от половината от световната икономика. В МВФ има традиции: едната от тях е, че позициите се определят, спрямо страните, които най-много финансират, имат съответно най-голям дял в капитала на Световната банка и МВФ, а това засега не са страните от БРИКС. И съответно най-големите акционери в тези институции – те ще решават кой какво да управлява. Но е възможно тогава, когато се променят тези неща, тези големи икономики де са с по-голям дял в капитала на Световната банка и МВФ. И тогава, когато те имат по-голям дял, те ще имат и възможност и вероятно ще се промени и традицията за управлението на МВФ. Защото традицията е, че той се управлява от европеец“, посочи Красен Станчев. Икономистът заяви още, че на срещата на страните от БРИКС ще се договарят най-вече геополитически действия. „Ако успеят да се договорят по някакъв начин да няма резки действия в международните търговски правила, това би било добре за всички. БРИКС по-скоро е геополитически инструмент. И доколкото разбирам, такава е и целта на срещата в Бразилия тази седмица – по-скоро договаряне на геополитически действия, отколкото нещо друго. Но те няма да могат да отговорят колективно на политиката на американския президент Доналд Тръмп“, допълни още Станчев.", "date": "2019.11.12", "title": "Красен Станчев: Страните от БРИКС са на път да станат водещи в МВФ и Световната банка"}
{"url": "https://faktor.bg/bg/articles/ikonomika-bulgargaz-poiska-ot-gazprom-eksport-po-niska-tsena-na-prirodniya-gaz-dogodina", "text": "От следващата година природният газ трябва да поевтинее -с малко по-малко от процент (0,71 процента), показва прогнозата на „Булгаргаз“. Окончателното искане за промяна газовото ни дружество ще внесе след месец. От „Булгаргаз“ съобщават, че са поискали от руската компания „Газпром експорт“ намаляване на доставната цена за страната и по-голяма гъвкавост на доставките. Целта е до края на тази година да се постигне изменение на условията по договора, което ще доведе до по-ниска цена на доставките за България.", "date": "2019.11.12", "title": "\"Булгаргаз\" поиска от \"Газпром експорт\" по-ниска цена на природния газ догодина"}
{"url": "https://faktor.bg/bg/articles/yordan-lechkov-otreche-da-e-podaval-ostavka-iska-da-oglavi-bfs", "text": "Кандидатът да купи българския бизнес на ЧЕЗ \"Еврохолд\" АД е подал жалба в Административен съд – София-област, след като Комисията за защита на конкуренцията забрани сделката. Повече за решението й четете тук. Компанията ще защитава интересите на своите над 9 хил. акционери след решението на Комисията за защита на конкуренцията (КЗК) за забрана на сделката с \"ЧЕЗ груп\", следвайки своята отговорност пред тях и изпълнявайки своите задължения, пише в съобщение до медиите дружеството. В него се посочва още, че компанията запазва интереса си към придобивания в енергийния сектор в региона и вижда в тях възможност за диверсификация на портфолиото си. Решението на антимонополната комисия дойде в навечерието на местните избори, макар малко преди това ведомството да си бе дало срок от 4 месеца да проучи всички документи по случая.", "date": "2019.11.12", "title": "\"Еврохолд\" обжалва забраната да купи ЧЕЗ"}
{"url": "https://faktor.bg/bg/articles/hristo-stoichkov-poluchava-dozhivotna-zaplata-ot-barselona", "text": "Христо Стоичков е един от близо 300 играчи на \"Барселона\", които получават доживотна заплата от клуба. Това е станало, след като каталунците печелят Шампионската лига през 2009 година срещу \"Манчестър Юнайтед\", пише \"24 часа\". Тогавашният президент Жоан Лапорта обещава, че всеки играч, който е печелил европейски трофей ще получава пожизнена заплата от клуба и го е изпълнил. Това разкри Хуан Карлос Ередия, който заедно с Йохан Кройф печели КНК през 1979 г. \"Още преди мача в Рим Лапорта обеща това и го изпълни\", заяви Ередия в интервю за Tactical Room. \"Барселона\" има 12 европейски трофея. Стоичков бе основна част от отбора, който първи донесе трофея на европейски клубен шампион на \"Ноу Камп\" през 1992 г. Той бе част и от тима, спечелил КНК през 1997 г. фея:", "date": "2019.11.12", "title": "Христо Стоичков получава доживотна заплата от  \"Барселона\""}
{"url": "https://faktor.bg/bg/articles/panairi-v-bfs-lechkov-vnasya-zhalba-sreshtu-mihaylov-iska-da-e-shef-na-futbola-do-izpalkoma", "text": "След като приключи с местните избори и не успя да стане кмет на Сливен, Йордан Лечков внесе жалба в съда срещу вписването на Михаил Касабов като временен президент на БФС. Бившият национален футболист и кмет на Сливен е апелирал пред Градския съд в София за нелегитимност на решението на Изпълкома да обяви Касабов за ръководител до изборен конгрес, който предстои през пролетта на 2020 г. Припомняме, че Лечков и Михайлов работиха заедно в БФС през последните 15 години.  Промяната на президента на БФС се наложи, след като Борислав Михайлов се оттегли на 15 октомври, в часовете след позорното 0:6 от Англия, гарнирано с расистки скандал на стадиона, отекнал по света. Оставката на някогашния вратар и капитан на България дойде и след открит натиск от високопоставени хора в държавата - спортния министър Красен Кралев и премиера Бойко Борисов. По устава на БФС, постът трябваше да премине в ръцете на Лечков, който е първи вицепрезидент. Но по това време той бе в предизборна ситуация като кандидат отново да е градоначалник на Сливен. Така, след отвод на Атанас Фурнаджиев, единствен кандидат остана Михаил Касабов, който е третият вицепрезидент на съюза. Той ясно обяви, че поема отговорността само до конгреса и няма намерение да се кандидатира на него. Днес в Търговския регистър вече е вписан новият президент, но източници от съдебната система довериха пред Dir.bg, че жалбата на Лечков също е внесена и предстои да бъде разгледана. Така - колкото и куриозно да звучи, има спор кой да ръководи футбола ни в няколкото месеца оттук до конгреса. Изборният форум вероятно ще е през февруари, ако не стигнем плейофите в Лигата на нациите, или през април, ако играем на тях. Мачовете, които са допълнителна квалификация за Евро 2020, са на 26 и 31 март.", "date": "2019.11.12", "title": "Нов раздор в Пеневата чета: Лечков внася жалба срещу Михайлов в съда, иска да е шеф на футбола до новите избори"}
{"url": "https://faktor.bg/bg/articles/ivet-lalova-kolio-be-izbrana-za-atlet-na-balgariya-za-peti-pat", "text": "Ивет Лалова-Колио бе избрана за Атлет на България за 2019-а година в традиционната анкета на списание “Атлетика“. 35-годишната спринтьорка спечели анкета за пети път с 309 точки пред Радослава Мавродиева 261 точки и Мирела Демирева – 245 точки. Лалова-Колио е избирана за атлет на България през 2004-а, 2005-а, 2008-а и 2012-а година. Ивет заслужи признанието за номер едно в България за тази година след един успешен летен сезон, в който покри нормативите на 100 м (11.08) и 200 м (22.45) за олимпийските игри в Токио 2020, където ще участва на най-големия световен спортен форум за пети път.", "date": "2019.11.12", "title": "Ивет Лалова-Колио бе избрана за Атлет на България за пети път"}
