{"url": "https://www.faktor.bg/bg/articles/izpraveni-sme-nevidima-kriza-s-kachestvoto-na-vodata", "text": "Светът е изправен пред невидима криза с качеството на водата, заради която в силно замърсените райони това явление унищожава една трета от потенциалния икономически растеж. Застрашени са здравето, околната среда, благосъстоянието и дори животът на милиони хора, предупреди Световната банка. Разпространеният днес неин доклад \"Неизвестно качество: Невидимата водна криза\" използва нови методи и съдържа нови данни за това как бактерии, отпадни води, химикали и пластмаси могат да \"изсмучат\" кислорода от водните басейни. Така те се превръщат в отрова за хора и екосистеми. За да хвърли светлина над мащаба на този проблем, екип на Световната банка е събрал най-голямата база данни за качеството на водата. Тя е събирана от станции за наблюдение, с помощта на технологии за дистанционно засичане, както и с елементи на изкуствен интелект, се казва в официалното съобщение. Явлението е повсеместно - и в развиващите се, и в развитите страни - и изисква спешни мерки на национално, местно и международно ниво. \"Чистата вода е ключов фактор за икономическия растеж. Влошаването на качеството й забавя и спира икономическия растеж, влошава здравната среда, намалява производството на храни и увеличава мизерията в много държави\", коментира Дейвид Малпас, президент на банката. Авторите насочват вниманието към конкретен показател - биологична нужда от кислород, който измерва колко органично замърсяване има във водата и по принцип е косвен метод за цялостна оценка на качеството й. Когато той премине определен праг, БВП на по-изостанали държави намалява с до една трета заради ефекта върху здраве, земеделие и екосистеми. Ключов фактор за влошаване чистотата на водата е азотът, навлизащ в околната среда през торовете в земеделието. Попадне ли в реките, езерата и океаните, той се превръща в нитрати. Когато децата от малки са подложени на въздействието им, това засяга израстването, мозъчното им развитие, здравословното състояние и потенциала им да имат добри доходи, когато пораснат, казват още от Световната банка. Екипът дори дава конкретен пример - всеки надхвърлящ нормата на необходимото килограм от азотен тор на хектар може да увеличи до 19% случаите на ранно спиране на растежа при децата и да намали с 2% доходите им, когато пораснат, в сравнение с местата, където хората не са изложени на подобно въздействие. Увеличаването на солеността на водите и почвите се засилва заради по-интензивните суши, предизвиканите от бури, приливни вълни в крайморските райони и увеличеното изпомпване на подпочвени води. Това предизвиква намаляване на реколтата в земеделието и явлението никак не е ограничено - банката изчислява, че от засоляването на водите всяка година бива унищожена или не е произведена храна, достатъчна за 170 милиона души, т.е. колкото е населението на Бангладеш, например. Замърсяването на водата заплашва и постигането на почти всички глобално договорени цели за развитие, с които да се прекрати унищожаването на околната среда и бедността до 2030 г., допълва и фондация \"Томпсън Ройтерс\". \"Това проучване също така е и алармен сигнал за нас - да си отворим очите за качеството на водата по света. Хората са склонни да се съсредоточат над проблема с количествата вода - при наводнения или суши - а докладът се фокусира върху по-невидими заплахи като това как замърсителите влияят върху глобалното качество на водата\", казва за фондацията Ричард Дамания, икономист от Световната банка и един от авторите. На 25 септември 2015 г. 193 страни от ООН се споразумяха върху обширен набор от мерки за следващите 15 години. Те включват 17 цели за развитие и 169 конкретни показателя, насочени към това всеки да може да живее по-здравословен и успешен живот на една чиста планета. Шестата от целите се отнася за чистата вода и санитарни условия за всички. Доклад на ООН за световното развитие на водите установи, че през 2015 г. трима от 10 души нямат достъп до безопасно управлявана питейна вода в домовете си. В африканските държави на юг от Сахара този дял намалява до 25%. \"Информацията е първата крачка\", казва Дамания за една от основните цели на доклада. Авторите се надяват не само да разкрият мащаба на проблема, но и да мотивират хората да оказват натиск над корпорации и правителства за решаването му. Сред препоръчваните от доклада мерки са екополитики и стандарти, прецизно следене на замърсяващите източници, ефективни мерки за прилагане на мерките, инфраструктура за пречистване на води със стимули за навлизане на частни инвестиции, основателна и точна информация за домакинствата с цел мотивиране на хората за граждански действия. Източник: \"Дневник\"", "date": "2019.08.21", "title": "Стряскащ доклад на Световната банка: Бактерии и химикали \"изсмукват\" кислорода от водните басейни"}
{"url": "https://www.faktor.bg/bg/articles/ohranitelni-kameri-sa-zasekli-biyacha-na-sluzhitelya-na-levski", "text": "Кадри от охранителните камери вероятно показват извършителите на тежкия побой над служителя на Левски Цветан Вълчев, който бе приет в много тежко състояние в столична клиника. На кадрите се виждат двама души, които бягат пред портала на стадион \"Георги Аспарухов\", качват се  в тъмен автомобил и поемат в посока \"Ботевградско шосе\". Припомняме, че тази сутрин директорът на отдел \"Маркетинг\" Вълчев бе нападнат и пребит пред офисите на Левски на стадиона. Той бе приет в болницата със счупвания на черепа и други травми. Все още има опасност за живота му.", "date": "2019.08.21", "title": "Охранителни камери са засекли биячите на директора на \"Левски\""}
{"url": "https://www.faktor.bg/bg/articles/evrochinovnitsi-iztochvat-parite-na-danakoplattsite", "text": "Безцеремонна, но законна схема за източване на парите на европейските данъкоплатци от еврочиновници разкри брюкселското електронно издание „ЕЮ Обзървър”. При средна заплата от 8600 евро чиновниците  си добавят и командировъчни по 290 евро дневни, въпреки че живеят постоянно в Брюксел. От проверени сметки на 30 от 350 членове на Европейската и социална комисия, само един-единствен човек не е злоупотребявал по тази схема. От 2015 година досега е източила 1,47 милиона евро.   Никой не възнамерява да върне надплатеното, защото го е получил законно. Проверените 30 души живеят в Брюксел или близките околности, а мнозина са и белгийци с постоянен адрес в града. За да отидат на работа с метро или автобус им трябват 5 евро в двете посоки, колкото струва и един сандвич. Европейската икономическа и социална комисия е консултативен орган, в който се събират профсъюзи и други дейци, за да дискутират как да се подобри социалното положение на европейските работници. Те вземат дневни не само за официалните заседания, но и за участие във фестивали, посещения на музеи и други празнични прояви в града. Вицепрезидентът Исабел Кано Агилар, която е испанка, но живее постоянно в Брюсел, е прибрала по тази схема допълнителни  93 000 евро. Повече от нея - 93 600 евро, е взел само Оливер Ропке, който е ръководител на брюкселския офис на австрийските профсъюзи.", "date": "2019.08.21", "title": "Еврочиновници в схема за източване на пари от бюджета на ЕС"}
{"url": "https://www.faktor.bg/bg/articles/holandiya-kazva-sbogom-na-velikobritaniya-s-gigantsko-parti-na-plazha", "text": "Ако Великобритания напусне Европейския съюз, както е предвидено на 31 октомври, холандците ще й помахат приятелски за сбогом с гигантско парти от другата страна на Северно море, предават ДПА и Асошиейтед прес. Във Facebook се организира инициативата \"Нека да проследим Брекзит от плажа\". Партито ще се състои във Вайк ан Зее и е привлякло вниманието на 56 хиляди потребители, като 7600 са заявили твърдо участие. \"Това ще бъде едно симпатично сбогуване с приятел, който тръгва на вълнуваща, но не особено благоразумна авантюра\", заявява инициаторът на партито Рон Тукук. На изпроводяк ще се сервират специалитети от цяла Европа - холандски чипсове, френско и германско вино, с които да се замези, докато \"Великобритания се изправя пред закриването си\". Организаторите търсят състав, който да свири подходяща музика за събитието. Потребителите подсказват и най-удачните евъргрийни за случая от рода на \"Go Your Own Way\" На \"Флийтуд Мак\", I Want to Break Free\" на \"Куин\", \"Hello\" на Адел и др. Британският премиер Борис Джонсън твърдо обеща да спази крайния срок 31 октомври за Брекзита, независимо от това дали ще бъде постигната или не сделка за напускането на ЕС.", "date": "2019.08.21", "title": "Холандците \"изпращат\" Великобритания с гигантско парти на плажа"}
{"url": "https://www.faktor.bg/bg/articles/novini/svyat/fil-hogan-boris-dzhonsan-zalaga-na-hazart-mira-v-severna-irlandiya", "text": "Еврокомисарят на Ирландия нападна язвително британския премиер Борис Джонсън, наричайки го \"неизбран премиер\", който \"играе хазарт с мирния процес\" в Северна Ирландия, съобщават световните информационни агенции. Уточнява се, че ирландският еврокомисар Фил Хоган е подчертал, че Джонсън е \"напълнил кабинета си с отявлени привърженици на твърд Брекзит\", обвинявайки го, че поставя партийните интереси над тези на Обединеното кралство. Той също така предупреди, че твърд Брекзит ще генерира \"отвратителна атмосфера\" с Европейския съюз, което ще има \"сериозни последици\" за всяко бъдещо търговско споразумение с Великобритания. Хоган, който е еврокомисар за селското стопанство и развитието на селските райони, каза: \"Британското правителство трябва да поеме отговорност за изборите си, преди да е станало твърде късно. Героят на премиера Джонсън е Уинстън Чърчил, а той изглежда гледа на себе си като на съвременен Чърчил. В случай на Брекзит без споразумение обаче единственото Чърчилово наследство на британското правителство ще бъде - \"никога толкова малко направено не е нанасяло толкова много щети на толкова много хора\". Хоган, който е приближен на ирландския премиер Лио Варадкар, също така нападна Борис Джонсън за определянето на предпазния механизъм за ирландската граница като \"недемократичен\", определяйки Джонсън като \"неизбран\" за премиер, като посочи, че той е гласувал за него като част от споразумението на Тереза Мей с Брюксел. \"Трябва да припомним, че предпазният механизъм беше договорен от премиер, който беше демократично избран\", добави ирландският еврокомисар. В отговор на предположението на Джонсън, че предпазният механизъм ще отслаби \"деликатния баланс\" на Споразумението от Разпети петък от 1998 г., Хоган настоя: \"Хазартът с мира и със Споразумението от Разпети петък не е добра политика.\"", "date": "2019.08.21", "title": "Фил Хоган: Борис Джонсън залага на хазарт мира в Северна Ирландия"}
{"url": "https://www.faktor.bg/bg/articles/novini/svyat/putin-rusiya-shte-otgovori-na-zaplahata-ot-raketi-na-sasht-v-rumaniya-i-polsha", "text": "Президентът на Русия Владимир Путин заяви, че САЩ са в състояние да разположат нови крилати ракети в Румъния и Полша и че Русия смята това за заплаха, на която ще трябва да отговори, съобщава \"Ройтерс\", цитиран от news.bg. Пентагонът заяви в понеделник, че е изпробвал конвенционално конфигурирана крилата ракета, която удари цел си след повече от 500 км полет, което е първото подобно изпитание след прекратяването на ядрения пакт този месец. Такива оръжия бяха забранени съгласно Договора за ликвидиране на ракетите със среден и малък обсег от 1987 г., от който САЩ се оттеглиха по-рано този месец, както и Русия като реципрочна мярка на действията на САЩ. Путин, който говори по време на посещение в Хелзинки, заяви, че Русия ще трябва да реагира по подходящ и реципрочен начин. \"Изстрелванията на тези ракети могат да се извършват от системи, които вече са разположени в Румъния и Полша. Всичко, което трябва да направите, е да промените софтуера. И не мисля, че нашите американски партньори ще информират дори Европейския съюз за това. Това води до нови заплахи за нас, на които трябва да реагираме\", коментира Путин. Съединените щати заявиха, че нямат непосредствени планове за разполагане на нови ракети в Европа. Путин говори пред репортери след разговори с финландския си колега Саули Ниинисто. Руският лидер използва съвместна пресконференция, за да защити отговора на властите на поредица от политически протести в Москва и да успокои хората, че инцидентът с тест в Северна Русия този месец не представлява заплаха за съседните страни или хората, които живеят наблизо. Военно-политическата обстановка по западните граници на Русия остава напрегната, обясни по-рано руският военен министър Сергей Шойгу.", "date": "2019.08.21", "title": "Путин: Русия ще отговори на заплахата от американски ракети в Румъния и Полша"}
{"url": "https://www.faktor.bg/bg/articles/ekspert-1-2", "text": "Изпращането на онлайн кореспонденция винаги оставя дигитални следи, така че въпрос на време е разследващите органи да стигнат до лицето, което е изпратило тези мейли, категоричен е Любомир Тулев пред БНТ. Той обясни още, че писмото до БНТ е изпратено от мейл провайдер, базиран в Швейцария, който е известен с добра степен на криптиране на кореспонденция и максимална доза на защита на потребителите. За да се регистрираш, е необходимо само предпочитано име и алтернативна пощенска кутия, никаква друга информация. Това означава, че човекът или групата зад това деяние, със сигурност са хора, които търсят анонимност, търсят как да не бъдат проследени, обясни още експертът. По-скоро тук говорим за криминално деяние, не за компютърно престъпление, допълни Тулев.", "date": "2019.08.21", "title": "Експерт: По дигиталните следи от мейла могат да разкрият лицето, изпратило фалшивия сигнал за бомба"}
{"url": "https://www.faktor.bg/bg/articles/putin-izplyu-kamacheto-rusiya-ima-interes-ot-vazstanovyavane-na-otnosheniyata-s-es", "text": "Русия е заинтересована в това да възстанови напълно дипломатическите си отношения с Европейския съюз и очаква подобно отношение от Брюксел. Това заяви руският президент Владимир Путин. ,,Наистина обсъдихме някои въпроси от международния дневен ред. Интересуваме се от цялостно възстановяване на отношенията с Европейския съюз. Надяваме се, че новото ръководство на съюза от своя страна ще покаже положително отношение към поддържането на взаимноизгодни партньорства с нашата страна\", коментира руският държавен глава на пресконференция след преговорите с финландския президент Саули Нийнистьо. Путин се срещна с финландския си колега, за да обсъдят сътрудничеството между двете страни в областта на сигурността, търговията и икономиката, както и да се обсъди вероятното възстановяване на диалога между Брюксел и Москва, отбелязва ''Фокус''.", "date": "2019.08.21", "title": "Путин изплю камъчето: Русия има интерес от възстановяване на отношенията с ЕС"}
{"url": "https://www.faktor.bg/bg/articles/novini/svyat/protest-posreshtna-boris-dzhonsan-v-berlin-sprete-brekzit", "text": "Протестиращи посрещнаха до канцлерството в Берлин британския премиер Борис Джонсън с викове \"Спрете Брекзит!\", предаде Ройтерс. Джонсън пристигна в Берлин тази вечер за разговори с канцлерката Ангела Меркел. Джонсън не отговори на журналистически въпрос дали се надява на споразумение с ЕС за Брекзит.", "date": "2019.08.21", "title": "Протест посрещна Борис Джонсън в Берлин: \"Спрете Брекзит!\""}
{"url": "https://www.faktor.bg/bg/articles/novini/svyat/mitsotakis-slozhi-tochka-na-zlatnite-pensii-v-gartsiya", "text": "Гръцкото консервативното правителство на новия премиер Кириакос Мицотакис спря високите пенсии, които лявата СИРИЗА е отпускала на висши държавни служители. Бедните гръцки пенсионери са шокирани от липсата на социална справедливост, предаде БНР. „Златни пенсии са изплащани по време на СИРИЗА“, информираха на първа страница гръцките медии и поясняват, че рогът на изобилието е бил предназначен само за избрани хора - адвокати, директори на държавни компании и журналисти. Данни за тези случаи изнесе новият министър на труда Янис Вруцис. „Когато поех поста, заварих шокиращи данни. Заварих изчислени пенсии в размер от 10 хиляди евро до 20 и дори до 24 хиляди евро на месец! Поисках обяснения. Защото това означава, че на човек за десет години трябва да се изплатят 3 милиона евро“, каза той. Повече от година предишното правителство е било запознато със случая, но не реагирало, а дори подготвило документите за нова партида „златни пенсионери“. Със заповед на министър Вруцис, след гласуване в парламента, се спира изплащането на тези пенсии, преизчисляват се, като се поставя таван от не повече от 4 хиляди евро пенсия на месец в редки случаи на осигуровки в изключително големи размери. Обикновените гръцки пенсионери, чиито пенсии по време на кризата бяха орязани точно 12 пъти, са шокирани след разкритията и го нарекоха „трагедия“: Премахва се и задължителната досега атестация на предишния работодател за причините за напускане на служителя.", "date": "2019.08.21", "title": "Мицотакис сложи точка на \"златните пенсии\" в Гърция"}
{"url": "https://www.faktor.bg/bg/articles/sled-letishte-sofiya-i-bnt-signal-za-bomba-zatvori-i-plovdivskata-aerogara", "text": "Анонимен сигнал за бомба на Летище Пловдив вдигна полицията на крак. Сигналът е получен  към 11 ч. тази сутрин в дежурната част на ОДМВР - Пловдив. Съобщено е, че на терминала на летището има поставено взривно устройство. Незабавно са предприети необходимите действия за обезопасяване на района. Преди минути приключи и щателната проверка, при която е установено, че сигналът е злоумишлен. Евакуирани са пътниците от полет за израелската столица Тел Авив.  Сигнали за бомба бяха получени днес и на Летище София, както и в БНТ. Към момента няма открити взривни устройства на нито едно от трите места.", "date": "2019.08.21", "title": "Канонада: След Летище София и БНТ, сигнал за бомба затвори и пловдивската аерогара"}
{"url": "https://www.faktor.bg/bg/articles/ikonomika/temenuzhka-petkova-ne-izklyuchvam-kitay-i-rusiya-da-se-obedinyat-za-stroezha-na-aets-belene", "text": "„13 компании за строеж на АЕЦ „Белене“ е сериозен интерес. Стратегическите инвеститори, които ще изкупуват ток, са тези, които ще строят, а с останалите могат да се разберат и да участват миноритарно“. Това каза енергийният министър Теменужка Петкова пред БТВ. „Комисията от вчера е започнала да разглежда заявленията и да изготви кратка листа за потенциалните инвеститори в рамките на 90 дни. Мисля, че експертите ще се справят с процедурата и по-бързо. Одобрените компании в кратките листи след това трябва да ни изпратят предложения за обвързващи оферти“, каза още Петкова. „Ние искаме опит за работа с такъв тип реактори и ще бъдем много взискателни. Нека да видим какво портфолио ни се представя. За всички трябва да е ясно, че АЕЦ „Белене“ е българска. Страната ще участва в проекта чрез НЕК и ще направим апорт. На този етап не се предвиждат държавни и корпоративни гаранции. Трудно ми е да кажа, дали са възможни отстъпки, тъй като става въпрос за много голям проект. Правени са проучвания за сеизмичност. Мислят, че са преувеличени твърденията, че има сеизмичен риск“, коментира енергийният министър.  „Реакторите в момента се намират на площадката за АЕЦ „Белене“ от 2017 г. Съхраняват се по начин, по който е посочил производителят. Не изключвам Китай и Русия да се обединят по време на процедурите. Това не е изключено“, каза още Теменужка Петкова.", "date": "2019.08.21", "title": "Теменужка Петкова: Не изключвам Китай и Русия да се обединят за строежа на АЕЦ \"Белене\""}
{"url": "https://www.faktor.bg/bg/articles/rekord-tiyneydzhar-donese-olimpiyska-kvota-za-balgariya-v-pluvaneto", "text": "Йосиф Миладинов донесе втора квота на българското плуване за олимпийските игри в Токио. 16-годишният пловдивчанин го постигна с впечатляващ рекорд в полуфиналите на 100 м бътерфлай на световното първенство за юноши в Будапеща. Той записа 51,91 сек и стана първият българин, слязъл под 52 секунди, пише bgswim.com. До момента българският рекорд в дисциплината беше 52,11 сек на Миладинов от европейското за юноши в Казан, където той спечели сребърен медал. Покрит норматив за олимпийските игри има и Антъни Иванов. Финалът на Миладинов е тази вечер.", "date": "2019.08.21", "title": "Рекорд: Тийнейджър донесе олимпийска квота за България в плуването"}
{"url": "https://www.faktor.bg/bg/articles/layf-stayl/moda/damski-puloveri-za-tazi-esen", "text": "Летният сезон е вече към края си и малко по малко започваме да търсим дрехите ни с дълъг ръкав. Още повече когато вече наистина трябва да следим какво е времето навън. Ако се чудите как да бъдете едновременно модерни и стоплени, онлайн магазини като    предлагат безкраен каталог с дамски пуловери. По тази причина, ще разгледаме 3 артикула от есенно-зимната колекция на сайта.  В този случай, от  ree.bg  предлагат любимия ни есенно-зимен свободен пуловер с принт на ягодки – какво по-сгряващо и весело от малко ягоди в студените есенни и зимни дни? Блузата е с типичния универсален размер, който дава свобода и удобство. Дори и ръкавите са дълги и широки. За да задоволи дамските цветови желания, от сайта са се погрижили да предоставят продукта в 4 различни шарки – бял, черен, син и жълт.  В такъв случай, есенно-зимния пуловер с висока яка и дълъг ръкав със сигурност ще Ви спести настинките и грипа. Нещо повече, семплия вид на дрехата позволява свободното й комбиниране с панталони, поли, дънки и т.н. Трите цвята, в които се предлага пуловера ще Ви помогнат да съчетаете артикула с останалите есенно-зимни дрехи във Вашия гардероб. Може би класиката не е по вкуса на всеки. Особено на тези, които искат да са уникални.  Е, в магазина на   Ежедневният пуловер с  V- образно деколте и широки ръкави е доказателство за това – и то доста топло. Материята от полиестер и памучна смес гарантира топлина и удобство през студените сезони. Освен това, дизайнът на дрехата е изключително оригинален и наподобява пончо, което може ефикасно да се комбинира с клинове, дънки, поли или панталони.", "date": "2019.08.21", "title": "Дамски пуловери за тази есен"}
{"url": "https://www.faktor.bg/bg/articles/kultura/art-faktor/snimat-prodalzhenie-na-matritsata-sas-starite-geroi", "text": "Warner Brothers обявява заснемане на продължение на \"Матрицата\" със старите звезди от предишните епизоди. Филмовото студио Warner Brothers Pictures обяви заснемането на четвъртата част от филма \"Матрицата\", главните роли в който отново ще са Киану Рийвс и Кери-Ан Мос, съобщава Variety, позовавайки се на председателя на Warner Brothers Тоби Емерих.   Режисьор и сценарист на четвъртата \"Матрица\" ще бъде Лана Вачовски. Александър Хемон и Дейвид Мичъл също са допринесли за сценария. \"Много се радваме да се върнем в\" Матрицата \"с Лана. Лана е истински визионер, изключителен и оригинален филмов режисьор. Щастливи сме, че ще бъде сценарист, режисьор и продуцент на нова част от вселената на Матрицата\", каза Емерих.   Според източници филмът ще започне да се снима в началото на 2020 година. \"Много от идеите за нашата реалност, които ние и Лили отворихме преди 20 години, са още по-важни днес. Много се радвам, че върна тези герои в живота си и съм благодарен за поредния шанс да работя с прекрасните си приятели\", каза Вачовски. Предишните три филма от поредицата „Матрицата” са събрали над 1,6 милиарда долара печалби по целия свят. И трите филма са написани и режисирани от Лана Вачовски и сестра й Лили, а Киану Рийвс изигра главната роля в тях.", "date": "2019.08.21", "title": "Снимат продължение на \"Матрицата\" със старите герои"}
{"url": "https://www.faktor.bg/bg/articles/izplashtat-ednokratna-pomosht-ot-300-lv-na-stopanstvo-sled-1-septemvri", "text": "След 1 септември 2019 г. ще започне изплащането на еднократната помощ в размер на 300 лв. на стопаните, предприели мерки за почистване и дезинфекция на обектите, след доброволно усвояване на месото от прасетата в личните стопанства. Това съобщиха от пресцентъра на БАБХ. Право на обезщетение имат стопанствата в 20-километровите санитарни зони около индустриалните ферми и тези, определени с висок епизоотичен риск от Областните епизоотични комисии. За по-голямо улеснение на собствениците на прасета, представители на Областните дирекции по безопасност на храните (ОДБХ) ще посетят населените места за изплащане на подпомагането, за което кметът предварително ще обяви деня и часа. Средства ще се превеждат и по банков път. Допустими за подпомагане са собственици, които отглеждат до пет прасета за угояване, разположени в санитарни зони и отглеждани във ферми тип \"лично стопанство\", които не продават на пазара, а добиват месо само за лична употреба. Те трябва да бъдат включени в списък, изготвен от кмета на населеното място и заверен в срок до 26 август 2019 г. Документът се представя в Областната епизоотична комисия, заверен от областния управител и от официалния ветеринарен лекар с подпис и печат. Заявленията за обезщетение се подават в кметствата. Те са по образец, в който всеки собственик декларира, че е усвоил доброволно месото. За да се възползва от помощта той трябва да е извършил почистване и дезинфекция. Собственикът трябва да заяви, че няма да отглежда прасета в стопанството си за период най-малко от 12 месеца след последната дезинфекция. Кметовете на населените места ще изготвят Констативен протокол по образец за удостоверяване на доброволно усвояване на месото и почистване и дезинфекция на стопанството. Кметовете имат ангажимент да публикуват на публично място списъците със стопаните, които следва да получат помощ.", "date": "2019.08.21", "title": "Изплащат еднократна помощ от 300 лв. на стопанство след 1 септември"}
{"url": "https://www.faktor.bg/bg/articles/irlandski-sad-zabrani-stachkata-na-pilotite-v-ryanair", "text": "Ирландският върховен съд днес блокира стачката на пилотите на \"Ryanair\", предвидена за утре и вдругиден в Дъблин, удовлетворявайки искане на превозвача, предадоха световните агенции. Авиокомпанията сезира съда, за да получи нареждане срещу синдиката Форса (Forsa), от който е част Асоциацията на ирландските пилоти (IALPA), да предотврати 48-часовата стачката на летците в четвъртък и петък, уточнява Ройтерс. Вчера \"Ryanair\" заяви пред Върховния съд, че Форса не е допуснала процесът по посредничество да бъде завършен преди да бъде обявена стачката, която според компанията би нарушила споразумение между нея и синдиката от миналата година, пише БТА. \"Ryanair\" приветства съдебното решение и призова пилотите да се върнат към преговори и да изгладят всички разногласия без да бъде нарушено разписанието. Авиопревозвачът очаква днес и решение на британското правосъдие за друга стачка на пилотите във Великобритания, насрочена също за 22 и 23 август, допълва Франс прес. Решението на ирландския съд съвпадна с днешното начало на петдневна стачка на стюардите и стюардесите на компанията в Португалия. Тя бе първата от вълна от планирани протести в Ирландия, Великобритания и Испания. \"Райънер\" е най-голямата нискобюджетна авиокомпания в Европа, обслужваща над 1100 направления между 160 летища в 27 европейски страни и Мароко, припомня ТАСС.", "date": "2019.08.21", "title": "Ирландски съд забрани стачката на пилотите в Ryanair"}
{"url": "https://www.faktor.bg/bg/articles/80-ot-rabotodatelite-izpitvat-nedostig-na-kadri", "text": "Затруднения при осигуряване на кадри срещат близо 80% от работодателите в страната. Данните са от проучване на Агенцията по заетостта за потребностите от работна сила. Бизнесът продължава да търси квалифицирани специалисти. Основното изискване: компетентно общуване на роден език.  Когато обявата за работа е с правописни грешки, какви могат да са очакванията към служителите? Според проучване на Агенцията по заетостта от началото на годината работодателите поставят като изискване номер едно към бъдещите си служители общуването на роден език. В 20 от 28 области на страната тази компетентност е поставена на първо място. Най-много са работодателите, които държат на езиковите умения в областите Хасково и Монтана. Компаниите за подбор непрекъснато се сблъскват с проблема с правописа на интернет поколението. Последната генерация - генерация Z, както и края на Милениумите, понеже са по-дигитални не наблягат много и не са толкова прилежни в изучаването на български език правописа, което създава трудности, когато отидат на работа да могат да напишат едно писмо, да кажем на клиентите на фирмата и изобщо дори понякога да се изразяват правилно на български език, коментира за БНТ Надя Василева от Асоциацията на компании за подбор на персонал. Другият сериозен проблем е липсата на квалифицирани кадри. 25-годишният Васко от Мездра е израснал в домове и е успял да завърши само основно образование. Казва, че точно това е пречка да си намери постоянна работа. От години се препитава като работи на парче по домовете на хората, където цепи дърва или прекопава градини. ,,Като ходя да питам по обекти насам-натам и ми прави впечатление, че без да имаш това средно образование не можеш никъде да започнеш работа. И аз им дам координати и те казват \"ние ще ви се обадим\" и дотук'', споделя младежът. За да бъде конкурентен на пазара на труда, Васко е започнал да се обучава на самостоятелна подготовка в местната гимназия и му остава само една година до завършване на средно образование.", "date": "2019.08.21", "title": "80% от работодателите у нас изпитват недостиг на кадри"}
{"url": "https://www.faktor.bg/bg/articles/otchuzhdavat-chastni-imoti-za-izgrazhdaneto-na-am-hemus", "text": "С решение на правителството се отчуждават имоти и части от имоти - частна собственост, за изграждането на малко над 17 километра от автомагистрала „Хемус“, включително пътен възел „Плевен“. Средствата за обезщетяване на собствениците са за сметка на Агенция „Пътна инфраструктура“. Решението може да се обжалва пред административния съд по местонахождението на имотите в 14-дневен срок от съобщаването му на заинтересованите лица. Ще бъде определен и победител в конкурса за концесионер на плаж \"Къмпинг Черноморец\" в община Созопол. Министрите разглеждат и промени в Закона за пазарите на финансови инструменти, както и в Закона за безопасно използване на ядрената енергия.", "date": "2019.08.21", "title": "Отчуждават частни имоти за изграждането на АМ \"Хемус\""}
{"url": "https://www.faktor.bg/bg/articles/prebiha-s-zheleza-sluzhitel-na-levski-na-metri-ot-stadion-georgi-asparuhov", "text": "Изключително неприятен инцидент се е разиграл тази сутрин пред стадион \"Георги Аспарухов\". \"Гонг\" информира, че служителят в \"Левски\" - Цветан Вълчев, е бил пребит малко пред паркинга на \"синьото\" спортно съоръжение. Вълчев работи в рекламния отдел на вековниците. Той е бил нападнат от двама непознати и пребит с железа. Намерил го е случаен минувач, който разхождал кучето си. Пребитият мъж веднага е откаран с линейка в болница УМБАЛ \"Царица Йоана-ИСУЛ\", където е пристигнал в безсъзнание. Според непотвърдена информация на ТОПСПОРТ, причина за конфликта е била спор за паркомясто. Полицията взема показания от свидетели и започна работа по откриване на нападателите.", "date": "2019.08.21", "title": "Пребиха с железа служител на \"Левски\" на метри от стадион \"Георги Аспарухов\""}
{"url": "https://www.faktor.bg/bg/articles/sled-bnt-i-letishte-sofiya-zaplashiha-s-bomba-i-novini-bg", "text": "Novini.bg получи заплашителен мейл, написа онлайн изданието. \"Ние сме терористичната група Orwell. Информираме ви, че сме засадили взривни устройства (тринитротолуен) на територията на сградата на медийната компания \"Novini\" (София, ул. \"Николай Хайтов\" №3A). Детонацията може да възникне по всяко време от момента, в който отворите това писмо\", се казва в мейлът до редакцията на медията. Полицията проверява сигнали за бомби в БНТ и на Летище София.Сигнал за бомба е имало преди обяд и на летище Пловдив. Сигналът е получен в 11.00 ч. в дежурната част на ОДМВР в града. На място са пристигнали полицейски екипи. След двучасова проверка се оказа, че сигналът е фалшив.", "date": "2019.08.21", "title": "След БНТ и летище \"София\" заплашиха с бомба и Novini.bg"}
{"url": "https://www.faktor.bg/bg/articles/arestuvaha-spetsprokurora-na-makedoniya-zapodozryana-v-sloupotreba-s-vlast", "text": "Македонският специален прокурор Катица Янева е арестувана днес, съобщиха изданията в страната. Тя е заподозряна в злоупотреба със служебно положение. Това е част от \"голяма акция\", за която се очаква прокуратурата да даде пресконференция по-късно днес. Става дума за случая \"Рекет\" - дело за изнудване и даване на подкуп за край на друго разглеждано от същата специализирана прокурорска институция дело. По същия случай Янева бе разпитана вчера, но като свидетел. Записи, публикувани от италианско консервативно издание, повдигнаха въпроса дали тя не е човекът, за когото двама бизнесмени със съмнителна репутация са поискали подкуп от македонския и български гражданин Йордан (Орце) Камчев. В подслушаните разговори се чува и гласът на специалния прокурор, формално заемаща длъжността, въпреки че подаде оставка. В записите се появи и \"българска\" връзка. Вчера Янева каза, че знае къде са парите, но не и къде е Камчев, който от дни е в неизвестност (а формално е свидетел по делото). За нея ще бъде искана мярка задържане под стража, каза главният прокурор на страната Любомир Йовески. Сред задържаните са \"бизнесмени и политици\", пише електронното издание МКД. Сайтът \"Нова ТВ\" пише, като се позовава на свои източници, че в офиса и служебния ѝ автомобил този следобед е имало обиск.", "date": "2019.08.21", "title": "Арестуваха спецпрокурора на Македония, заподозряна е в злоупотреба с власт"}
{"url": "https://www.faktor.bg/bg/articles/novini/balgariya/shefat-na-nso-napusnal-zaradi-natisk-ot-general-desi-blokirali-initsiativite-mu", "text": "Началникът на НСО генерал-майор Данчо Дяков е подал рапорт да напусне заеманата длъжност заради хронични проблеми и оказван му  непрестанен натиск от съпругата на президента Румен Радев – Десислава Радев, която в службата за охрана и на „Дондуков” 2 иронично наричат генерал Деси.  Конфликтът на представящата се за първа дама с ген. Дяков започнал преди година, след пътния инцидент с кола НСО, возеща Десислава Радева. Тогава мерцедесът влезе в насрещното движение по столичната улица „Фритьоф Нансен” и  отказа да спре на полицейска палка. Десислава Радева обвинявала ген. Данчо Дяков за теча на информация и че не успял да покрия скандала, твърдят източници от президентството. След това тръгнали проблемите на Дяков с президентството – спирали са му всички инициативи за реформи в службата, включително и предложения за промени в закона на НСО. Не за първи път в публичното пространство се появява информация, че Десислава Радева иска да бъде не само първа дама, но и да дава тон в политиките на институцията и да формира позиции на държавния глава. От президентството припомнят, че след напускането на Елена Йончева и Иво Христов това е третият човек, свързан с институцията, който си тръгва заради проблеми с генерал Деси. Днес правителството прие решение, с което дава съгласие генерал-майор Данчо Дяков да бъде освободен от длъжността началник на Националната служба за охрана считано от 30 август 2019 г.  Той зае поста след президентски указ през март 2018-а, преди това беше съветник на държавния глава Румен Радев по военната сигурност. Самият Дяков сам е поискал да бъде освободен.", "date": "2019.08.21", "title": "Шефът на НСО напуснал заради натиск от \"генерал\" Деси, блокирали инициативите му"}
{"url": "https://www.faktor.bg/bg/articles/viden-ruski-predpriemach-zagina-s-helikopter-v-gartsiya", "text": "Три са жертвите на катастрофата с хеликоптер в Гърция. Сред загиналите е основателят на Музея на руската икона Михаим Абрамов, съобщи РИА Новости. Частният хеликоптер Agusta A-109 с трима души на борда е летял към атинското летище, но се оплел в електрическата мрежа и се разбил край остров Порос. Според медиите при инцидента също така са загинали пилотът Никос Каристинос и руснакът Давел Аколинин. Музеят на руската икона беше създаден по инициатива на Абрамов през 2006 г. и от тогава съществува само благодарение на отделяните от предприемача средства. Това е единствената в Русия частна колекция на предмети от византийското и древноруското изкуство, в която са налице около пет хиляди експоната.", "date": "2019.08.21", "title": "Виден руски меценат е сред загиналите в авиокатастрофата край гръцкия остров Порос"}
{"url": "https://www.faktor.bg/bg/articles/kakvo-pravyat-darzhavite-ot-es-v-ochakvane-na-brekzit-bez-sdelka", "text": "Правителството на Обединеното кралство засили плановете си за напускане на ЕС без сделка, обхващайки области като транспорт, здравеопазване, енергетика, храна и водоснабдяване. Но какво прави ЕС, за да се подготви за този сценарий? През април Европейската комисия изказа готовността си да не сключва сделка. Това обхваща основни договорености за автомобилните превозвачи, полетите и финансовите услуги. Комисията повтори, че тези договорености няма да повторят условията за членство в ЕС, и заяви, че \"ще трябва незабавно да прилага своите правила и тарифи на своите граници\", тъй като Обединеното кралство ще се превърне в \"трета страна без никакви преходни договорености\". В документа обаче не се споменава какво ще се случи с ирландската граница. Комисията има уебсайт, който съдържа връзки със съвети към всички страни-членки на ЕС. Ето обобщения на мерките, предприети от някои от тях. Германското правителство има специален кабинет по Брекзит, ръководен от канцлера Ангела Меркел. В него се казва, че е добре подготвен за всички евентуални ситуации. Зад кулисите Германия се готви за Брекзит без сделка, която включва набиране на 900 допълнителни митнически служители. В областта на социалното осигуряване, данъчните въпроси и финансовите услуги германското правителство инициира ново законодателство с цел създаване на правна сигурност, ако няма сделка. Но правителството казва, че най-големият му приоритет е защитата на интересите на гражданите от двете страни на Ламанша. В случай, че няма сделка, правителството ще даде на британските граждани, които живеят в Германия, първоначален период от девет месеца, през който правата им да живеят и работят там, няма да се променят. Те обаче ще трябва да кандидатстват за разрешения за пребиваване през този период. Няма официални публично достъпни прогнози за потенциалното въздействие на безрезултатния Брекзит върху германската икономика. Германия вече е изложена на риск от рецесия, след като последните данни показват, че икономиката се е свила с 0,1% между април и юни. Френската митническа служба се подготвя за Брекзит от известно време и планира да наеме 700 допълнителни служители до края на 2020 г. Франция харчи 50 млн. евро за разширяване на пристанищната инфраструктура за назначаване на допълнителни длъжностни лица и митнически проверки. Правителството казва, че информационната система, която ще позволи на камионите лесно да преминат границата, е готова, провеждат се програми за обучение на нови служители и се активизира информационната кампания за всички заинтересовани предприятия. Ако няма сделка, ще са необходими нови гранични инспекционни пунктове, за да се проверяват храната, растенията и живите животни. Франция планира допълнителни 300 служители за тези проверки, като 110 от тях вече са наети, а 75 са насрочени за наемане през септември. Седем нови гранични пункта бяха одобрени от Европейската комисия на 11 април 2019 г. в подготовка за новите проверки. Френското правителство подчертава, че макар да прави всичко възможно, за да се подготви, не очаква търговията да бъде толкова гладка, както сега. Френският парламент прие закон през януари, за да даде на правителството (а не на парламента) правомощието да въвежда нови мерки чрез спешни постановления, за да се справи с безрезултатния Брекзит. Законът обхваща, наред с други неща, правата на граждани на Обединеното кралство, които живеят и работят във Франция. Допълнителни съвети за граждани и компании са достъпни на уебсайта на френското правителство. Ясно е, че Брекзит без сделка би породил сериозни въпроси за ирландската икономика. Изследване, поръчано през 2018 г., изчисли, че никоя сделка няма да намали растежа със 7% до 2030 г. в сравнение със сценарий, при който Великобритания остава в ЕС. През юни 2019 г. правителството на Ирландия прецени, че Брекзит без сделка може да струва 55 000 работни места в Ирландия в рамките на две години и още 30 000 в по-дългосрочен план. Холандците са заети. Миналата година правителството заяви, че за пристанището на Ротердам ще са необходими над 900 митнически служители и допълнителни 145 ветеринари. Външно министерство публикува документ за въздействие върху Брекзит без сделка, който гласи, че този резултат ще бъде „придружен от проблеми“. В него се казва, че 321 митнически служители са готови за назначение, както и допълнителни 14 гранични служители, които да извършват проверки на граждани на Обединеното кралство, влизащи в страната. Основното международно летище Schiphol ще има над 100 допълнителни митнически служители. Притежателите на паспорти във Великобритания ще бъдат изправени пред по-строги проверки, се казва в летището. Около 10,5 милиона души летят между Schiphol и Великобритания всяка година. Британските граждани и членовете на техните семейства, които законно пребивават в Холандия преди напускането на Обединеното кралство, ще запазят правото си да живеят, учат и работят в Холандия в продължение на 15 месеца, чрез разрешение за временно пребиваване. Правителството изчисли, че в момента около 45 000 британски граждани и членове на техните семейства имат права на пребиваване, като около 20 000 от тях работят в Холандия. Британските студенти, които вече учат в Холандия, ще могат да продължат при същите условия, както преди, но всеки, който планира да учи там след Брекзит без сделка, ще трябва да плаща много по-високи такси за обучение. Белгия планира да назначи 368 допълнителни митнически служители, за да се справи с последиците от Брекзит. Към август 2019 г. са наети 268 от тях. Най-голямо въздействие се очаква в пристанище Зебрюге, тъй като 45% от трафика на пристанището е с Великобритания. Белгийският национален орган за безопасност на храните AFSCA ще наеме 300 допълнителни служители, в случай че няма сделка, за проверка на храните, идващи към и от Обединеното кралство. Белгийското правителство заяви, че ще запази настоящите права за гражданите на Обединеното кралство - пребиваване и социално осигуряване - до края на 2020 г., а същото важи и за данъчния им статус. Испания обяви, че се нуждае от допълнителни 860 служители за летища и пристанища за извършване на проверки на хора, стоки и животни. Но, както в много други страни, проблемът с правата на гражданите е най-належащият. На 1 март кабинетът на Испания одобри временни мерки за британците в Испания да продължат да живеят там както сега, ако Великобритания напусне ЕС без сделка. Съгласно мерките, които ще станат закон, ако Великобритания напусне ЕС без сделка, британците, живеещи в Испания, ще трябва да подадат заявление за „лична карта на чужденец“ преди 31 декември 2020 г., за да докажат статута си на законно пребиваване. Повече от 300 000 граждани на Обединеното кралство официално пребивават в Испания - най-големият брой британци в Европа, извън Обединеното кралство. Има много пенсионери сред гражданите на Обединеното кралство в Испания. Испанските мерки включват здравни разпоредби, в които се посочва, че настоящите условия ще продължат - при условие, че правителството на Обединеното кралство плаща за испанците, живеещи във Великобритания.", "date": "2019.08.21", "title": "Готвят ли се държавите от ЕС за сценария на Борис Джонсън?"}
{"url": "https://www.faktor.bg/bg/articles/germaniya-obyavi-che-e-protiv-vrashtane-na-rusiya-v-g-8", "text": "Правителството на Германия обяви днес, че не е съгласно с възстановяване на членството на Русия в Групата на най-развитите индустриални страни, както предлагат президентите на Франция и САЩ, предадоха ДПА и ТАСС. Говорителят на правителството в Берлин Щефен Зайберт припомни, че през 2014 г. седемте най-развити икономики са решили да отстранят Русия от групата заради незаконната анексия на Крим и нейната политическа и военна подкрепа за сепаратистите в Източна Украйна. \"И двете причини са още налице\", подчерта той. Зайберт добави, че ако Москва изрази готовност да промени позицията си към конфликта в Украйна, страните от Г-7 ще обсъдят въпроса за възстановяване на нейното членство.", "date": "2019.08.21", "title": "Германия твърдо се обяви против връщането на Русия в Г-7"}
{"url": "https://www.faktor.bg/bg/articles/obshtestvo/putin-eh-kak-mu-se-iska-da-e-musolini-energichen-moshten-silen", "text": "С връщането отново на мода на идеята за авторитарно лидерство, е разумно да се проучат многобройните пътища, които могат да доведат до деспотизъм, пише Давид Ааронович в своя коментар за \"Таймс\", поместен от БГНЕС. Това лято Матео Салвини, твърдият десен италиански вицепремиер, се появи по плажовете. Но не като летовник, а като лице на своята кампания. Широката му усмивка и голият торс бяха фотографирани сред плажуващите от Лигурия до Сицилия. Салвини не е първият италиански популист с голи гърди, хванат в кадър. В Сабаудия, близо до Рим, той се озова на митинг до голям паметник на бивш лидер. Част от надписа, който Салвини прочете на глас пред множеството, гласеше: \"Бенито Мусолини, ръководител на правителството… Няма да кажа повече, ще ме арестуват\", продължи с шеговит тон Салвини и добави: \"Това е историческо свидетелство.\" Точно след като прочетох това, споделя Ааронович, по пощата пристигна нова книга. \"Как да бъдеш диктатор\" е сравнително-историческо проучване на осем лидери от 20-ти век, които управляват чрез т. н. от Никита Хрушчов през 1956 г. \"култ към личността\". Авторът Франк Дикьотер е специалист по Китай, който е направил няколко задълбочени проучвания върху диктатурата на Мао и нейното въздействие върху страната. Първият диктатор, който е обект на изследването на Дикьотер, е Бенито Мусолини. Започвайки като социалист, а след това през 1922 г., превръщайки се в първия управляващ фашист, Мусолини, както показва авторът, никога не е бил изявен идеолог. Той бе нереализиран актьор, за когото да буди възхищение и обожание у другите бе смисълът на живота му. Изчислено е, че той е прекарвал половината от времето си в грижи за изграждането на собствения си образ, своеобразен супермен на народа - енергичен, мощен, силен, винаги на разположение. Той е фотографиран, пише Дикьотер \"със състезателни коли, играе с лъвчета, жъне жито или свири на цигулка. Той се появява като фехтувач, яхтсмен, плувец и пилот.\" Читателите може би са видели последните снимки на Владимир Путин, позиращ в тесни черни кожени дрехи с кримската рокерска банда \"Нощни вълци“. Освен нелепата шапка-фес с пискюл, Путин е направил почти всичко от това, което и Мусолини за изграждането на своя образ. Мусолини бе най-театралният и най-общителният диктатор. Друг в списъка на Дикьотер, Папа Док - Франсоа Дювалие от Хаити, който управлява тази страна в Карибите от 1957 г. до смъртта си през 1971 г., е „благонравен, срамежлив и почитател на книгите“. Лекар, който става министър на здравеопазването, след като печели първите си президентски избори, той обещава \"съвестно да защити честта и гражданските права, на които се радват всички свободни хора. Само година по-късно, той прокламира по радиото: \"Аз съм Новото Хаити! Тези, които се опитват да ме разгромят, се опитват да разгромят, да разрушат Хаити.\" Естествено, когато мандатът му изтече, той промени конституцията, за да може да остане на власт и ако някой се осмели да оспори, той можеше да очаква посещение от членове на неговата страховита, брутална милиция \"Тонтон Макут“. Преди да умре, той бе обявен за Велик хаитянски мислител. Мусолини бе фашист. Дювалие управлява почти изцяло без да има идеология. Друг от избраните образи в книгата, Николае Чаушеску, бе комунист. Скучен, отегчителен апаратчик, който се издигна незабелязано в Румънската комунистическа партия, след като пое властта през 1947 г. с помощта на Съветския съюз, Чаушеску стана лидер почти 20 години по-късно. Но през 1968 г. новият човек се откъсна от строгия конформизъм с Москва и пое курс за самостоятелен, независим румънски комунизъм. В началото това бе сравнително либерално, но след посещение в Китай и Северна Корея Чаушеску рязко реши, че форма на маоизъм от команден характер е бъдещето. Той и съпругата му Елена започнаха \"систематизацията\" на страната, проект за преобразяване на селищната мрежа на страната. Участието на семейство Чаушеску дори в най-дребните детайли на културния живот е такова, че Елена лично решава кои от футболните мачове всяка седмица да бъдат излъчвани по телевизията. Тези трима, както и другите в списъка на Дикьотер, не се характеризират с придържането си към идеология, а към идеята за силно лидерство - тяхното собствено. Ако те клонят към национализъм, това е така, защото подкрепата на националистическата идея е по-лесна за мобилизиране. Всички те, независимо дали са определяни като Кондукатор, Генералисимус, Дуче, Фюрер, Команданте или Председател, отъждествяват своите личности с \"народа\" или с нацията. Разбира се, има и други, които не правят изключение: Франсиско Франко, Садам Хюсеин, Хафез ал Асад, Фидел Кастро, Уго Чавес и Мобуту Сесе Секо. Но някои хора биха поставили под въпрос дали Кастро изобщо е бил диктатор. В Уикипедия пише, че \"тъй като Кастро избра да не създава култ към личността, в Куба няма улици, сгради, институции или местности, наречени на негово име\". Разсмях се, когато прочетох това, пише Ааронович. Ако някога е имало култ към личността, това е именно към Фидел, който лично е постановил, че улиците, сградите, институциите или местностите не трябва да бъдат кръстени на него. Въпросът, който повдига книгата, очевидно е следният: вървим ли отново в посока към диктатурите - и бихме ли разпознали предупредителните знаци? Неотдавнашна анкета, сочеща, че мнозина биха приветствали \"силен лидер, който не трябва да се съобразява с парламента\", е привлекателна за всеки, който ще чете \"Как да бъда диктатор\" като настолна книга. Самият Дикьотер предупреждава за твърде лесното съотнасяне и търсене на паралели. Само защото политик в демократична държава може да има \"нарцистична или отблъскваща личност\", твърди той, това не означава, че сме на сладкия път към деспотизма. Виктор Орбан от Унгария може да е разрушител на либералната демокрация, Доналд Тръмп, егоист, всяващ разкол или Матео Салвини - изкупителна жертва на мигранти, но все още има дълъг път до закриване на парламента, както и да бъде сложен намордник на опозиционните медии в близко бъдеще. И все пак, почти в същото изречение, Дикьотер, който е професор в университета в Хонконг и вероятно в дискомфортна близост до събитията, разгръщащи се по улиците там, отбелязва, че в Китай, под властта на лидера и президент до живот, Си Дзинпин, „режимът се връща към диктатурата ”. И той определя президента на Турция Ердоган като пример за някой, който преди десет години излезе на политическата сцена като демократ и постепенно позволи на култа към собствената му личност да процъфтява. Дикьотер е прав да постави високо своята летва. И прав да добави, че \"бдителността не е същото като мрачното настроение\". Но всичко започва някъде и това, което ме тревожи, заключава Давид Ааронович е, че колкото повече се отдалечаваме от века на Мао и Мусолини, толкова по-малко ни е грижа как това се е случило.", "date": "2019.08.21", "title": "Ех, как му се иска да е Мусолини!"}
{"url": "https://www.faktor.bg/bg/articles/shougu-na-zapadnata-ni-granitsa-ne-e-spokoyno", "text": "Ситуацията по нашите западни граници не е спокойна. Това заяви руският военен министър Сергей Шойгу пред Газета.ру. Повод за абсурдната му констатация е военнополитическата обстановка  в страната и нейни съседи, видяна през погледа на страна агресор, каквато в момента представлява Русия.  \"Засилването на военното присъствие на НАТО в Полша и Румъния буди безпокойство у нас. Разширяването на сътрудничеството на Северноатлантическия пакт с неутралните Швеция и Финландия също не допринася за сигурността ни. Не бих казал, че ситуацията по западните граници на Русия е спокойна – точно обратното. Положението е тревожно. Ние продължаваме да предприемаме мерки за запазването на териториалната цялост и суверенитета на Руската федерация\", е заявил той. Подобна риторика едва ли е случайна, като имаме предвид нестихващите протести в Москва, Екатеринбург и Архангелск преди изборите за Московската дума. Както винаги властта се опитва да отклони вниманието на хората в Русия от сериозните вътрешни проблеми, като използва удобно познатия трик да внушава на руснаците колко много са враговете на Русия, които заплашват нейния суверенитет и демократично развитие.", "date": "2019.08.21", "title": "Шойгу манипулира руснаците: На западната ни граница не е спокойно!"}
{"url": "https://www.faktor.bg/bg/articles/britantsite-natiskat-dzhonsan-za-referendum-predi-kraynoto-sporazumenie-za-brekzit", "text": "Повече от половината британци подкрепят идеята евентуалното крайно споразумение за Брекзит да бъде подложено на референдум. Това показва представено в сряда допитване, съобщава БТА. 52% от запитаните смятат, че ако се постигне сделка, тя трябва да бъде гласувана на референдум, 29% са против, а 19% нямат мнение, показва анкетата на социологическа агенция Кантар. Според същото допитване управляващите консерватори имат значителна преднина пред опозиционната Лейбъристка партия по отношение на подкрепата на избирателите – 42% спрямо 28 на сто.", "date": "2019.08.21", "title": "Половината британци натискат Джонсън за референдум преди окончателната сделка за Брекзит"}
{"url": "https://www.faktor.bg/bg/articles/premierat-na-daniya-iznenadana-i-razocharovana-sam-che-tramp-otmeni-vizitata-si", "text": "Премиерката на Дания Мете Фредериксен заяви днес, че е разочарована и изненадана от решението на американския президент Доналд Тръмп да отмени посещението си в кралството, след като тя категорично отхвърли идеята САЩ да купят Гренландия, предадоха световните медии, цитирани от БТА. Пред репортери Фредериксен каза, че е очаквала посещението на Тръмп, насрочено за 2-3 септември и че САЩ са един от най-близките съюзници на Дания. По думите й поканата към американците за \"тясно стратегическо сътрудничество в Арктика е още в сила\". Според нея Арктика е по-важна от всякога и това изисква задълбочаване на сътрудничеството между САЩ, Гренландия, Фарьорските острови и Дания. Преди това Тръмп обяви в Туитър, че няма да посети Дания. Социалдемократката Мете Фредериксен, която преди два месеца стана втората жена премиер на северната държава, изрази мнение, че отношенията между Копенхаген и Вашингтон не са в криза. Тя напълно подкрепя позицията на властите в полуавтономната датска територия Гренландия, че тя не е за продан.", "date": "2019.08.21", "title": "Премиерът на Дания: Изненадана и разочарована съм, че Тръмп отмени визитата си"}
{"url": "https://www.faktor.bg/bg/articles/operirat-stefan-danailov-v-burgas", "text": "Съобразявайки се със становищата на консултиращите специалисти от МБАЛ “Бургасмед“, УМБАЛ “Софиямед“ и Военно Медицинска Академия, и взимайки предвид всички възможни рискове от транспортирането на пациента г-н Стефан Данаилов до София, и зачитайки неговото и на близките му желание, екипът от лекуващи и консултиращи лекари взе решение операцията да бъде извършена в МБАЛ „Бургасмед“.  Интервенцията ще бъде извършена от екипа на проф. Андрей Йотов, Началник клиника по Ортопедия и Травматология на УМБАЛ „Софиямед“. Това съобщиха от УМБАЛ \"Софиямед\". Към момента се извършва предоперативна подготовка на актьора.  Тежко падане на мокра тераса изпрати големия актьор Стефан Данаилов в болница. За операцията е необходима тазобедрена става.", "date": "2019.08.21", "title": "Оперират Ламбо в Бургас заради риск при транспортирането му в София"}
{"url": "https://www.faktor.bg/bg/articles/mvr-signali-za-bombi-v-letishta-i-medii-sa-izprateni-i-v-drugi-darzhavi-na-es", "text": "Днес е получено електронно съобщение на публични електронни пощенски адреси, обслужващи аерогарите в София, Варна, Бургас и Пловдив, както и на мейл-адреси на БНТ и други медии. Това съобщиха от пресцентъра на МВР. Текстът на съобщението е имал за цел създаване на затруднения в работния им процес. В спешен порядък специализирани екипи са извършили претърсвания за наличие на взривни устройства, такива не са били открити и работният процес е продължил нормално.  Във връзка с получените сигнали от отдел „Киберпрестъпност“ при ГДБОП са извършени проверки и е установено, че за изпращане на заплашителните съобщения са използвани анонимизиращи интернет ресурси и услуги на доставчици на електронни съобщения извън територията на България. Осъществен е контакт с международни правоохранителни власти за събиране на допълнителна информация.  Установено е, че в рамките на вчерашния ден (20 август) подобни съобщения са били разпратени по същата схема – до летища и после до медии и в други държави от ЕС.", "date": "2019.08.21", "title": "Заплашителни съобщения за бомби са изпратени и в други държави на ЕС"}
{"url": "https://www.faktor.bg/bg/articles/dvama-bratya-nasilvali-rodnata-si-mayka-zadarzhaha-gi", "text": "Задържаха двама братя, извършили насилие над майка си, съобщиха от полицията. Образувано е бързо производство срещу двама жители на град Дряново. На 19 август братята - на 50 и на 52 години, не са изпълнили заповед за защита от домашно насилие, издадена от Районен съд-Дряново. Те са били задължени да се въздържат от извършване на домашно насилие спрямо майка си. Двамата мъже са задържани за срок до 24 часа. След окомплектоване, материалите ще бъдат изпратени на Районна прокуратура.", "date": "2019.08.21", "title": "Двама братя насилвали родната си майка, задържаха ги"}
{"url": "https://www.faktor.bg/bg/articles/speshna-pomosht-sliven-otkaza-da-opovesti-narushil-li-e-pravilata-lekaryat-transportiral-deteto-ot-sotirya", "text": "Спешна помощ - Сливен отказа да оповести резултатите от проверката на лекарския екип, транспортирал момиченцето от село Сотиря, съобщава Би Ти Ви. След смъртта на детето родините обвиниха лекаря, че не е направил нужното, за да помогне на рожбата им. Майката и бабата на 7-годишното момиченце разказаха, че д-р Недко Димитров не е оказал никаква помощ и се е качил при шофьора на линейката, вместо при детето на път за болницата. Лекарят обясни това с афекта на бабата, която му попречила да се доближи до момиченцето.  Заради претенциите на близките към лекаря, който според тях не е действал адекватно, в понеделник започна вътрешна проверка. Оказа се обаче, че заключението от проверката няма да бъде оповестено публично.  Лекарят е написал  доклад с писмен разказ за случилото се. Въз основа на това ръководството на спешния център трябваше да се произнесе дали е нарушил стандартите за спешност. Това обаче остана в тайна от медиите. Днес резултатите от проверката ще бъдат изпратени до Министерството на здравеопазването.", "date": "2019.08.21", "title": "Спешна помощ - Сливен крият истината дали  лекарят, транспортирал детето от Сотиря, е нарушил правилата"}
{"url": "https://www.faktor.bg/bg/articles/voennosluzhesht-ot-suhopatnite-voyski-predotvrati-prestaplenie-v-karlovo", "text": "Военнослужещ от 61-ва Стрямска механизирана бригада е предотвратил извършване на престъпление над беззащитна жена, съобщиха от пресцентъра на Министерството на отбраната.  По време на домашен отпуск, на 9 август, около 12.00 ч. по обяд в град Карлово старши сержант Цвятко Делков чува викове за помощ от беззащитна жена, която току-що е била ограбена. Той реагира незабавно и адекватно, проявява съобразителност и преследва извършителя на кражбата.  Успява да го догони и задържи до пристигането на органите на МВР. С бързата си реакция старши сержант Цвятко Делков на практика успява да попречи на крадеца да предаде на своите съучастници откраднатите лични вещи, документи и портфейл на потърпевшата.  Благодарност за достойната постъпка на старши сержант Цвятко Делков изказва прокуратурата в Карлово в писмо до бригадата.  Старши сержант Цвятко Делков е на служба в 61-ва Стрямска механизирана бригада от 1999 г.  Това е поредният случай на проявен граждански дълг от военнослужещ от бригадата. Преди няколко месеца ефрейтор Никола Върбанов спаси дете в буйните води на водопад „Сучурум”.", "date": "2019.08.21", "title": "Военнослужещ предотврати престъпление срещу беззащитна жена в Карлово"}
{"url": "https://www.faktor.bg/bg/articles/lambo-ot-bolnitsata-v-burgas-priemete-me-kato-ranen-partizanin", "text": "Племенницата на любимия български актьор Стефан Данаилов - Росица Данаилова, която неотлъчно е до него в болницата в Бургас, е споделила, че късметът му сработил и този път. \"По молба на Мастъра съобщавам на целокупния български народ, че той е добре, не е в тежко състояние. Чувства се добре. Каза че е ранен партизанин - така да го приемаме\", заяви Данаилова. Синът на Стефан Данаилов - Росен Цанков, също коментира състоянието на артиста: \"Говорих с него вечерта, когато се случи това. От тогава поддържаме връзка с Росица Обрешкова, която е негова племенница и е там. Аз съм в София, като връзка, ако нещо трябва тук и трябва да помогна. Той е в много добра кондиция. Той е със страхотен дух. Четох доста спекулации, но искам да се знае, че всичко е наред\", каза Цанков.   \"Мисля, че операцията ще е в Бургас. Стефан това е решил, а щом той го е решил, трудно човек може да му повлияе. Щом той си е намерил екипа и болницата, на която разчита, значи всичко е наред\", добави той.  Стефан Данаилов е в добро състояние. Това заяви директорът на МБАЛ Бургасмед Стоил Апостолов в ефира на Нова телевизия.   76-годишният актьор беше приет в ортопедичното отделение на лечебното заведение в понеделник. Той е със счупване на бедрена шийка. Инцидентът с легендата на българското кино и театър е станал в неделя в апартамента му в Приморско.   \"Инцидентът е плод на случайно подхлъзване, не е нещо фатално\", твърдят негови близки.    \"Състоянието му е стабилно, без промяна в показателите му от вчерашния ден. Днес ще бъдат назначени допълнителни консултации със специалисти и допълнителни изследвания. Подготвя се за операция, която не е спешна\", каза директорът на бургаската болница.    \"Ще се избере най-подходящият момент за операцията. Състоянието му, пак повтарям, не налага спешност. Мисля, че няма вероятност той да не бъде опериран тук\", каза още Апостолов.    \"Състоянието му за положението, в което се намира и диагнозата му, е добро. Има даже чувство за хумор\", заяви директорът.  \"Чакат го рехабилитации. Надявам се да се възстанови бързо\", завърши лекарят.", "date": "2019.08.21", "title": "Ламбо от болницата в Бургас: Приемете ме като ранен партизанин!"}
{"url": "https://www.faktor.bg/bg/articles/prazhkata-prolet-i-nie-sssr-i-sotsa-se-samoubiha-ritualno", "text": "На 20 срещу 21 август 1968 г. армиите на държавите от Варшавския договор, без румънската, нахлуват в Чехословакия, за да смажат с танковете си  т.нар. Пражката пролет. Навлизат с бронирана техника и жива сила, за да унищожат един всенароден порив за либерализация на режима с мирни средства, на едно движение, борещо се за  То иска реформи в рамките на този „най-прогресивен строй”, както го нарича пропагандата, за да омекоти жестоката му и варварска  същност, да му даде шанс.   А неговите вождове отвръщат с армиите си,  изпращат танкове. Тази дивашка агресия ги довърши, това беше началото на края на СССР и социалистическия лагер. Но... Агонията продължава и до днес, особено у нас. Това е кодовото име на навлизането в Чехословакия на войските от пет държави членки на Варшавския договор. Пражката пролет започнала в началото на 1968-ма е смачкана по сталински.  Западът реагира със смешен плач, по израза на Христо Ботьов, както прави в общи линии и сега с окупацията на части от Украйна. Продуцентът на \"Междузвездни войни\" Рик Маккалъм, дългогодишен съдружник на Джордж Лукас, ми разказа преди няколко години една история, която илюстрира чудесно тази   Правех интервю с него в ресторанта на хотела му в София и пиехме вино, но тя ме смрази. Маккалъм искаше да прави филм по нея, включвайки в новия си проект няколко европейски държави. Опитваше  да ангажира и България с идеята за обща мегапродукция. Националния филмов център го отряза като кисела краставица. Ето какво ми разказа:  „Филмът е базиран на истинска история от 60-те години на миналия век, описана от Ян Новак, която е с герои две млади момчета на по 17 и 19 години, двама братя - чехи. Те бягат, а съветската армия ги гони хиляди километри. Извършват дори убийства на преследвачи, вярвайки, че  Целта им е да предадат тайно съобщение от чешки нелегални организации до американците в Западен Берлин. По това време всеки ден се говори по радиото в Западна Германия как янките ще освободят Чехия от руската окупация. Двете деца са преследвани от 28 000 съветски войници. Това е  Или поне след войната. Прекосяват Чехия и Източна Германия, за да стигнат до Западен Берлин. Успяват, но американците не правят нищо. Заради пропагандата голяма част от чехите са мислели, че тия деца са убийци, други са ги смятали за герои.”  Убитият от ДС през 1978 г. в Лондон български писател Георги Марков пише за нахлуването в Чехословакия в своите ”Задочни репортажи”:  „Колкото повече времето ни отдалечава от този ден, толкова по-ярко изпъква неговото   Защото не става въпрос за едно от многото нашествия на една държава в друга държава, нито за насилственото събаряне на режима, нито за логичен ход в политическа игра. В своето полувековно съществуване съветската система преживя не една и две конвулсии, но на 21 август 1968 година се случи нещо  - идеологията отрече идеалите, в името на които съществуваше, или както вечерта на същия ден един български комунист каза отчаяно: „Днес погребаха Октомврийската революция.“ За всички ония, които бяха приели залпа на „Аврора“ като рожден момент на идеали, надежди, илюзии, мечти за някакъв неясно красив, нов човешки живот, за ония, които фанатично бяха съхранили това чувство през толкова мъчителни години,  Марков разказва, че в София хората, които вече са усещали порива на пролетния вятър от Прага, вярвали в идването на някаква промяна, в либерализацията на режима,  са били попарени, случило се точно обратното.  „В първите часове на всички ни се струваше, че става някакво недоразумение. Вестниците излязоха със закъснение, защото, както по-късно се разбра, е трябвало да променят напечатаното   В първата редакция е било съобщено, че войските влизат по покана на новото правителство на Чехословашката народна република, а след това беше променено в смисъл, че влизането става по покана на работнически и партийни колективи. Недоразумението беше произтекло от неочаквания факт — че нашествениците не успяха да намерят 14 чехословаци, между 14 милиона граждани на страната, за да съставят така необходимото им правителство, за което да може да се каже, че ги е поканило. Един факт, който не само наложи пренабирането на вестниците в 4 часа през нощта, но смути дълбоко и най-послушните партийни редици.” Смазването на Пражката пролет показа на милиони хора истината за най-зловещите режими в историята, доказа, че този „социалистически”  експеримент няма и По простата причина, че природата му е демонична. Зловещата му гримаса се хили и днес с лицето на режима на Путин, на феновете му по света и у нас. Пропагандата му е абсолютно същата по характера си, с тази разлика, че вече се тиражира в интернет. 21 август 1968 г е часът на истината, рухването на първата стена на лъжата, изградена от милиони гранитни тухлички-пропагандни клишета. Някои се опитват да ги използват и днес, за да строят нови стени. Със същата  агресия. Видях това на една конференция на БАН наскоро, както писах.   Това е денят, в който милиони леви студенти и интелектуалци на планетата с ужас виждат как  Прозират, че „свръхдържавата СССР” и нейните сателити не са никакъв  рай на работниците и селяните, че страните на „победилия социализъм” не са Аркадия на трудовите хора, където всички са братя и работят с песен на уста. Не, установяват много от тях, това е огромен, концентрационен лагер, който е отхапал половин Европа.   И на никаква цена не би оставил едно от парчетата извън телените мрежи.  Причината-пробити на едно място, те се превръщат в ненужна бутафория. Този стремеж да не се нарушава целостта на телената мрежа може да се наблюдава и днес. Родил съм се само дни след нахлуването в Чехословакия. Поколението ми живее под нейната звезда.    Този ден със сигурност определя и съдбата на нашите деца. Стига да не го забравим.  Парадоксалното е, че Народна република България е първата настояла за военна интервенция в Чехословакия. Страната ни, разбира се, е и последната, която се извинява за участието си в задушаването на Пражката пролет - с решение на парламента от 1990 г. По -късно извиненията си поднася  президентът Петър Стоянов по време на своята визита в Прага през 1997 г.  Всъщност, не е парадоксално, съвсем в реда на нещата е, нали  винаги сме по католици от папата. В случая-по-комунисти дори от генералния секретар на КПСС , вожд и учител на СССР в онези години Леонид Брежнев. Според последните проучвания на австрийския Болтцман институт по проекта „Пражката пролет, Международната криза през 1968“ българският държавен ръководител  Тодор Живков е този, който първи предлага военна намеса в Чехословакия. Това става на тайна среща в Москва още на 6 март 1968 г. Той дори успява да убеди колебаещия се вожд на СССР  и „световния пролетариат“ Леонид Брежнев. Надали е било трудно да го кандърдиса. А може би правешкият хитрец разиграва едно от театралните представления, на които бе ненадминат майстор, защото е усетил накъде духа вятъра. .По-добре да е най-чугуненият, най-хард, както бихме казали днес. Съветските другари и без това ще направят каквото решат. През април 1968 г обаче той сгазва лука или ... се прави на Щирлиц.  Живков  пристига тогава в Прага начело на правителствена делегация и единствен от лидерите на соцстраните подписва с чехословашките ръководители Александър Дубчек и Франтишек Кригел многостранна програма и договор за сътрудничество между двете страни.  На 26 април споразумението е парафирано и отпразнувано. Всичко е както си трябва- речи, целувки, прегръдки, с обещания за ... ненамеса във вътрешните  работи. А именно Дубчек е автор на идеята за социализъм с човешко лице. И това е черна точка за бай Тошо, който вероятно е решил, че твърд вариант се е разминал. Тодор Живков се оказва в опасна ситуация и подновява войнствената си риторика. В мемоарите си той пише:  “Ние заявихме категорично пред другаря Брежнев и другаря Косигин, че трябва да бъдем готови да действаме с нашите армии”.  Потвърждава го и доклад на съветския посланик в София Александър Пузанов, касаещ българската позиция за Чехословакия от 1 август 1968 г.", "date": "2019.08.21", "title": "Пражката пролет и ние!  СССР и соца се самоубиха ритуално"}
{"url": "https://www.faktor.bg/bg/articles/4-stsenariya-sled-kraya-na-parvoto-sledvoenno-populistko-pravitelstvo-v-zapadna-evropa", "text": "Съдбата на италианското правителство е в ръцете на президента Серджо Матарела, след като във вторник премиерът Джузепе Конте обяви оставката си, официално слагайки край на първото следвоенно популистко правителство в Западна Европа. Кризата бе предизвикана преди по-малко от две седмици, когато Матео Салвини, лидерът на крайнодясната партия \"Лига\" и вътрешен министър, обяви, че вече няма подкрепа за коалиционното правителство и поиска вот на недоверие към Конте. Премиерът обаче изпревари вота, като подаде оставка, изправяйки страната пред несигурност. Сега зависи от Матарела да провери дали има алтернативно мнозинство в парламента за друго правителство, или да свика предсрочни избори. Консултациите му ще започнат в сряда и ще завършат на следващия ден, но това може да е само първият кръг. \"Политико\" представя четирите най-вероятни сценария, които могат да се развият от сегашния хаос. Някои членове на дясноцентристката Демократическа партия и бившите коалиционни партньори на Салвини, Движение \"Пет звезди\", настояваха за т.нар. план \"Урсула\". Схемата би включвала партньорство сред групите, които гласуваха за бъдещия председател на Европейската комисия Урсула фон дер Лайен, тоест потенциално всички партии с изключение на \"Лига\" и крайнодясната \"Италиански братя\". Подобно широко мнозинство на подкрепа може да има и за временно правителство на технократи. За: Брюксел вероятно ще приветства такъв план за проевропейско правителство. За хората, които се надяват да изгонят Салвини от правителството в обозримо бъдеще, планът може да постигне именно това, защото предсрочните избори биха били подарък за Салвини предвид популярността му в социологическите проучвания. Против: Схемата вероятно ще трябва да включва партията на Силвио Берлускони \"Напред, Италия\", за да проработи. \"Пет звезди\" обаче многократно отказа да работи с бившия премиер. \"Напред, Италия\" освен това споделя властта с \"Лига\" на много места на регионално ниво. Някои анализатори дори предупредиха, че превръщането на \"Лига\" на Салвини в най-голямата опозиционна партия може да го направи по-силен, защото той ще може да се представя като жертва на политическите елити. Този план решава проблема с Берлускони в плана \"Урсула\", защото ще включва само Демократическата партия, \"Пет звезди\" и някои по-малко партии. Тогава \"Напред, Италия\" ще бъде в опозиция заедно с \"Лига\" и останалите евроскептици, но като член на Европейската народна партия, и може да не иска да гласува срещу проевропейско правителство. Според някои наблюдатели в Рим партията може да реши да бъде \"конструктивен\" опонент, което значи, че ще гласува за някои законопроекти, предложени от правителството. За: Тази опция, както и планът \"Урсула\", вероятно ще се приеме добре в Брюксел. Италиански официални лица вече няма да се тревожат, че Рим ще бъде изключен от оста Берлин - Париж заради евроскептични позиции на правителството им. Против: Прогонването на най-популярната партия в страната от правителството би било трудно за обяснение на гласоподавателите. Салвини вече поиска негови поддръжници да излязат на протест против, по думите му, \"преврата срещу демокрацията\". А и подобно правителство би било по-уязвимо на продължаващите вътрешни разделения в Демократическата партия, защото без \"Напред, Италия\", ако Демократическата партия се разцепи, както много анализатори прогнозират, правителството ще падне. Матарела може да реши и да свика предсрочни избори, което е предпочитаната от Салвини опция. \"Лига\" увеличи подкрепата си от миналата година, в момента получава около 36% и е преди всички останали партии. Демократическата партия събира 23%, а \"Пет звезди\" - 19%. За: Резултатите от изборите вероятно ще доведат до по-стабилно правителство в сравнение с изключително фрагментираните резултати от миналата година, които доведоха на власт неудобната коалиция между \"Лига\" и \"Пет звезди\". Според прогнози на YouTrend, ако крайнодесните партии сформират коалиция (включваща \"Лига\", \"Напред, Италия\" и \"Италиански братя\"), могат да разчитат на над 50% от местата в парламента. Против: Със Салвини премиер Италия ще бъде първата западноевтопейска страна с крайнодясно следвоенно правителство. Според много анализатори това може да сближи страната с Русия. Новото правителство ще бъде по-евроскептично, събуждайки страхове в Брюксел, че Салвини планира излизане от еврозоната, макар през последните седмици публично да го отрича. Този сценарий изглежда най-малко вероятният предвид разгорещените спорове между Салвини и лидера на \"Пет звезди\" Луиджи ди Майо. В неделя \"Пет звезди\" подчерта в изявление, че \"Салвини вече не е надежден партньор\". В италианската политика обаче често има доста театър, преди законодателите да стигнат до крайния компромис, а високопоставен източник от \"Пет звезди\" каза, че по високите етажи на партията \"много хора все още предпочитат Салвини\". За: Отиващото си правителство бе популярно сред много италианци и мир с \"Лига\" ще е най-добрият изход за Ди Майо, които при друг сценарий вероятно ще загуби сегашната си високопоставена позиция на вицепремиер. Против: Ново правителство на \"Лига\" и \"Пет звезди\" ще се изправи пред същите пречки като това, което тъкмо падна, което значи потенциално повторение на сегашната драма. Ако Салвини остане на власт с \"Пет звезди\", той вероятно ще приложи плановете си за големи данъчни намаления и увеличаване на дефицита, поставяйки в риск еврозоната предвид втория по големина дълг на Италия във валутния съюз. (\"Дневник\")", "date": "2019.08.21", "title": "4 сценария, които могат да се развият от сегашния хаос в Италия"}
{"url": "https://www.faktor.bg/bg/articles/prognozite-na-galap", "text": "Българите в немалка степен са склонни да винят държавата си за своите проблеми. Младите поколения – по-малко. Мнението на другите за нас се оказва по-скоро важно. И тук по-младите хора са по-освободени. Пред формалното спазване на закона, може би се предпочита едно по-общо усещане за справедливост. Църквата е сред почитаните авторитети, макар да са видими проблемите в нейния публичен образ. Данните са част от ежемесечната изследователска програма на „Галъп интернешънъл“. Изследването е проведено лице в лице в периода между втори и девети август 2019 г. сред 839 души и е представително за населението на България на възраст 18+. Максималното стандартно отклонение е ±3.5% при 50% дялове. 1% от извадката е равен на около 55 хиляди души. Оказва се, че три десетилетия след началото на демократичните промени в България близо половината (46%) от обществеността у нас е склонна да се съгласи, че държавата е виновна за повечето проблеми в живота ни. 42% е делът на тези, които не са съгласни с такова твърдение, а 12% не могат да кажат. Така обществото ни е на практика разделено на две половини по въпроса виновна ли е държавата за повечето проблеми в живота ни. Разбира се, спорно е какво точно влага всеки респондент в обобщеното клише за държава. Но ясно е, че този общ образ включва както различните институции, така и по-цялостното понятие за държавност и власт, респ. всичките им възможни пороци. Както може да се очаква, възрастта (и свързаният социален статус) е от значение за обществените нагласи спрямо ролята на държавата за личното ни благополучие. Най-младите респонденти между 18 и 25 г. (или тези, родени след преломната 1989 г.) изглежда в по-голяма степен са склонни да винят себе си, а не толкова държавата, за проблемите в живота си. Вероятно, с възрастта нарастват и поводите да виним държавата, а и обективната вярност на това обвинение. Закономерно, привържениците на властта са и по-малко критични. Масовото мнение ясно се ориентира в защита на по-общото схващане за справедливост, дори и тя да е в противовес на законоустановените норми. 68% от участвалите в проучването респонденти споделят мнението, че най-важно е нещата в живота да са справедливи, а не винаги точно по закон, 19% казват, че това твърдение не се отнася за тях, а останалите 13% не могат да преценят. Това мнение се подкрепя от различни демографски групи. Ясно личи, че обществото ни по-скоро базира моралните си критерии на някакво усещане за здрав разум, отколкото на законовите детайли. Мнението на другите е традиционен регулатор на поведението на голяма част от хората, дори и неосъзнато. 57% от запитаните пълнолетни българи споделят, че обръщат внимание на мнението на околните за тях, за 38% твърдят, че то не е от значение, а 5% не могат да кажат. Оказва се, че мнението на околните е важен обществен регулатор за всички възрасти – дялове от над 50% определят общественото мнение като важно и сред най-младите и сред най-възрастните. Все пак, до голяма степен очаквано, по-възрастните респонденти изразяват в по-голяма степен съгласие с твърдението, че мнението на другите е важно за тях. По-младите изглежда (още) не мислят така. На фона на останалите институции у нас Църквата се ползва със сравнително високи нива на доверие. След кратки колебания и кризисни моменти, породени от различни скандали, свързани с някои духовници у нас, след избора на патриарх Неофит през 2013 г. доверието в църквата се запазва на нива между 40 и 50% и като цяло е трайно по-високо от недоверието. Предишни изследвания на „Галъп интернешънъл“ показват, че хората свързват Църквата и с редица хронични проблеми, като връзки с бизнеса и луксозен живот на духовници, липса на достатъчно близка до ежедневието на хората дейност, намаляване на ролята на религията в съвременното общество, принадлежността на висши духовници към бившата Държавна сигурност и др. Вероятно, негативно влияние върху образа на Църквата оказва и дейността на секти, ролята на атеистичното управление в близкото минало, липсата на добре подготвени духовници, липсата на достатъчно уважение към църквата от страна на активни части на обществото и др. Естествено, винаги когато става дума за доверието в Църквата, трябва да се има предвид и фактът, че в страната ни живеят представители на различни вероизповедания, както и че определящата роля на религията в редица европейски общества постепенно намалява – включително и в нашата страна. Все пак, към този момент Църквата се оказва, сред обществените регулатори, в които (макар и с колебания) българите имат най-голямо доверие, поне в сравнение с държавните институции.", "date": "2019.08.21", "title": "Изследване на \"Галъп\": 46% от българите винят държавата за своите проблеми"}
{"url": "https://www.faktor.bg/bg/articles/kabinetat-odobri-promeni-v-zakona-za-bezopasno-izpolzvane-na-yadrenata-energiya", "text": "Правителството одобри проект на Закон за изменение и допълнение на Закона за безопасно използване на ядрената енергия (ЗИД на ЗБИЯЕ), съобщават от пресслужбата на Министерски съвет. Със законопроекта се изпълняват мерки за трансформация на модела на административно обслужване по Решение № 704 на Министерския съвет от 5 октомври 2018 г. Въвежда се срок за отстраняване на нередовности по предоставени в Агенцията за ядрено регулиране (АЯР) заявления и документи за издаване на лицензни и разрешения за дейности по ЗБИЯЕ, като по този начин се постига привеждане на услугите за бизнеса в съответствие със Закона за 21 август 2019 ограничаване на административното регулиране и административния контрол върху стопанската дейност. Направено е прецизиране на ЗБИЯЕ с цел опростяване на процедурите, като се отменя глава шеста „Зони с особен статут“, а разпоредбите се поставят на систематичното им място в глава осма „Аварийно планиране и аварийна готовност“. Прецизирани са и текстовете на ЗБИЯЕ по отношение на контрола на съоръженията с повишена опасност, които имат значение за ядрената безопасност и се предлага техническият им надзор на територията на ядрена централа да се осъществява от специализиран орган, пряко подчинен на ръководителя на експлоатиращата организация и под методическото ръководство на председателя на АЯР. Решението на Министерския съвет за одобряване на Закон за изменение и допълнение на Закона за безопасно използване на ядрената енергия не води до въздействие върху държавния бюджет.", "date": "2019.08.21", "title": "Кабинетът одобри промени в Закона за безопасно използване на ядрената енергия"}
{"url": "https://www.faktor.bg/bg/articles/bagdat-zagovori-za-raketna-sdelka-s-moskva", "text": "Премиерът на Израел Бенямин Нетаняху даде да се разбере, че не друг, а неговата страна стои зад неотдавнашното ликвидиране на ирански цели в Ирак. В разговор с журналисти в Киев министър-председателят не отрече, че еврейската държава разширява географията на въздушните си атаки. На този фон официален Багдад не само въвежда ограничителни мерки за чуждестранната военна авиация във въздушното си пространство, но и намеква, че е готов да купи руски С-400, пише московският в. Независимая газета. \"Иран няма да има имунитет където и да било\", цитира думите на Нетаняху \"Таймс ъв Израел\". Изявлението бе направено в отговор на въпрос дали еврейската държава стои зад унищожаването на обекти, използвани от шиитски военизирани формирования в Ирак, които, както се знае, са на иранско подчинение. Израелският премиер отбеляза, че властите в Техеран все така застрашават сигурността на Израел и строят военни бази в Близкия изток. \"Ще действаме и вече действаме срещу тях (иранските и проиранските сили, бел. на изданието) навсякъде, където е необходимо\", заяви той. До момента няма никакви официални потвърждения за израелски удари по територията на Ирак. Миналата седмица впрочем бившият иракски вицепремиер Баха ал Араджи писа в Туитър, че тъкмо Израел може да е отговорен за неотдавнашната експлозия в багдадския оръжеен склад \"Ал Сакр\", собственост на шиитските милиции Хашд ал Шааби. Но това не е единственият случай. По данни на саудитския печат израелците са нанесли на 28 юли удар по базата Ашраф на 40 км североизточно от иракската столица. Унищожени са били ирански балистични ракети и безпилотни апарати, намирали се в обекта. По същите данни на 19 юли сили на еврейската държава са атакували лагер на шиитски формирования в провинция Салах ад Дин, когато там е имало бойци от ливанската групировка Хизбула и хора от иранския Корпус на гвардейците на ислямската революция. И според саудитците в ударите е участвал израелски изтребител Ф-35. Може би тъкмо затова говорителят на иракската армия Яхия Расул заяви на 18 август, че Ирак трябва да купи от Русия комплекси С-400, за да може ефикасно да брани въздушното си пространство. Така Расул коментира решението на правителството в Багдад да ограничи полетите на чуждестранна бойна авиация. Военачалникът обясни, че занапред всяко неразрешено нахлуване в иракското въздушно пространство ще се приема за враждебно. Дори ако става дума за сили на международната антитерористична коалиция начело със САЩ, съдействали да бъде изтласкана от Ирак групировката \"Ислямска държава\". Багдад нареди всички решения за прелитане над Ирак да бъдат съгласувани директно с централната власт. Наблюдателите веднага свързаха нареждането с предполагаеми израелски удари. Наложи се представители на международната антитерористична коалиция да обсъдят новите правила с иракските си колеги. Всъщност западните военни нямаха никаква алтернатива, освен да се подчинят. Готовност да купят руски комплекси С-400 бе изразена за последен път от властите на Ирак през пролетта на т. г. Малцина обаче гледаха сериозно на изявленията им с оглед категоричността на САЩ: Вашингтон се противопоставя всеки път, щом негови партньори решат да си набавят оръжия от този тип. Руското външно министерство не намери време да коментира пред \"Независимая газета\" докъде е стигнала дискусията по продажбата на С-400 за Ирак. \"Правителството на Ирак се мъчи да демонстрира известна политическа независимост и да върне страната в рамките на дипломацията - заяви за \"Независимая газета\" Антон Мардасов, експерт на Руския съвет по международните въпроси. - Правят се посещения в чужбина, има опити да се маневрира дори в случаи на пряк сблъсък между интересите на САЩ и на Иран, например в петролногазовата сфера. Проявите на самостоятелност от страна на иракското правителство са позитивен фактор, спомагащ за стабилизиране на страната, в която ИД развива мощна нелегална мрежа, процъфтява корупцията и т. н. Иракските власти демонстрират примерно стремеж да поддържат икономически отношения със съседен Иран и нямат нищо против Техеран да работи по инфраструктурни проекти.\" Експертът посочва, че някои действия на иракските власти следват политиката на Техеран за ограничаване на иранското влияние в страната. \"И правителството на Ирак често пъти, общо взето, няма как да възпрепятства лобирането на близки до Иран ведомства, политици или местни играчи - казва Мардасов. - Освен това напоследък Иран полага усилия да оптимизира присъствието си в страните от условната \"шиитска ос\" и да маскира военното си влияние като икономическо. Погледнете неотдавнашния указ на иракския премиер, според който всички сили на Хашд ал Шааби трябва да се интегрират с официалните силови структури: от една страна, това цели слагане на ред в страната, от друга - продължава включването на проирански сили в структурите на държавата.\" Според аналитика централната власт в Багдад има доста ограничено влияние върху редица проирански фракции. \"Например групировката Асаиб Ахл ал Хак, заподозряна в обстрел на зелената зона в Багдад и провела военен парад в сирийския град Алепо, смята, че може да диктува условия на Багдад. Фракции от този род имат голяма свобода на действие, особено в пустинните райони, и наистина могат \"да наглеждат\" прехвърлени от Иран ракети с малък и среден обсег. Подобна ситуация хипотетично може да се развие и около С-400: официално Багдад има нужда от средства за противовъздушна отбрана за защита на своя суверенитет. В случая обаче купените системи ще прикриват проирански обекти, тъй като Техеран едва ли ще пропусне възможността да разположи ракетите си край средствата за защита на различни обекти\", допълва Мардасов. (източник: Novini.bg)", "date": "2019.08.21", "title": "След ударите на Израел по ирански цели в Ирак, Багдат заговори за ракетна сделка с Москва"}
{"url": "https://www.faktor.bg/bg/articles/tramp-obvini-v-neloyalnost-kam-sasht-evreite-glasuvashti-za-demokratite", "text": "Президентът на САЩ Доналд Тръмп обвини американците от еврейски произход, които гласуват за Демократическата партия, че показват \"или пълна липса на познания, или голяма нелоялност\", пише \"Гардиън\". Коментарите на американския държавен глава бяха направени като част от пренебрежителни коментари, които застрашават да разпалят отново враждата с членките на Конгреса от Демократическата партия Илхан Омар и Рашида Тлаиб. \"Гардиън\" отбелязва, че коментарите му се отнасят до схващането, че американските евреи имат двойна лоялност - както към Америка, така и към Израел. Тръмп, който наскоро подкрепи Израел да блокира посещението на Тлаиб, за да види семейството си в окупираните територии, се впусна в коментарите, след като двете членки на Конгреса разкритикуваха правителството на израелския премиер Бенямин Нетаняху, че не ги е допуснало, заричайки се, че израелският лидер няма да \"успее да скрие жестоката реалност на окупацията от нас\". Наричайки Омар \"бедствие\" за евреите, Тръмп каза, че не е \"купувал\" сълзите, които Тлаиб проля в понеделник по време на емоционална пресконференция, на която Тлаиб говори за решението си да не пътува до Израел, за да види възрастната си баба, която живее в окупирания Западен бряг. Обвинението към американските евреи, че не са лоялни само на САЩ, а и на Израел, масово се възприема като антисемитска позиция. Самата Омар се сблъска с обвинения в антисемитизъм заради повдигането на въпроса за отношенията на американските евреи с Израел като двойна лоялност.", "date": "2019.08.21", "title": "Тръмп обвини в \"голяма нелоялност\" евреите, гласуващи за демократите"}
{"url": "https://www.faktor.bg/bg/articles/kandidatat-za-kmet-borislav-ignatov-obeshta-referendum-za-mocha", "text": "Кандидатът за кмет на София на обединението \"Демократична България\" арх. Борислав Игнатов обеща референдум за Паметника на Съветската армия, ако бъде избран за кмет. Така той отговори на журналистически въпрос за виждането му за монумента, който от 30 години разделя българите не само в столицата, но и в страната. Игнатов каза, че при евентуално негово управление съдбата на паметника ще зависи изцяло от това, което решат софиянци. Архитектът обеща при успех на изборите да провери документите на паметника и ако той се окаже държавна собственост, да поиска да бъде прехвърлен на Столична община. \"Ако е държавен, ще поискам да стане общински, след което ще инициирам провеждането на референдум\", каза шефът на Камарата на архитектите в България. Личното мнение на Игнатов е, че Паметникът на съветската армия няма място \"на най-хубавото място в София\" и смята, че монументът носи \"фалшиво послание\". Но признава, че паметникът е направен от добри творци, които обаче \"сами признават, че са били под натиск при създаването му\". Той допълни, че монументът е \"израз на сервилност от страна на българските тоталитарни власти, защото е известно, че самият Съветски съюз не е държал да има такъв\". Игнатов е и против колите в историческия център на София. \"Автомобилът в града е като тъщата, трябва да имате добри отношения с нея, но ако я слушате за всичко и тя е единствената жена в живота ви, имате проблем\", коментира метафорично Игнатов. Световната практика показва, че централните части на градовете са пешеходни, посочи той. Според него в зоната около жълтите павета и пред Двореца не бива да има автомобилен трафик. Това може да се изпълни с минимални средства, така че движението и паркирането да бъдат изместени по периферията на историческия център, добави той. Игнатов се обяви за оптимизация на транспорта със споделени електрически автомобили и автобуси, скутери и велосипеди. Трябва да се направи и ревизия на Центъра за градска мобилност и преразглеждане на маршрутите на градския транспорт, бе друг акцент в изказването му. Той се възмути, че са оставени същите автобуси по линията на метрото и по този начин различен вид градски транспорт се конкурира. В случая автобусите трябва да имат довеждаща роля до метрото, според десният кандидат за кмет.  Кандидатът за кмет на \"Демократична България\" коментира и темата за небостъргачите. Според него тези сгради са \"добри технологично, но тяхното място трябва да бъде добре обмислено\", а мястото им не е в историческия център и във визуалните коридори, а в периферията на града. Относно проблема със застрояването на междублоковите пространства Игнатов обяви, че \"трайното истинско решение е Столичната община да откупи тези имоти, да ги отчужди на приемлива цена и да ги превърне в зелени площи, както е предвидено. Това е решението\", каза кандидатът на десните. Като кмет Игнатов обеща да прекрати обществените поръчки за антипаркинг колчетата заради съмнения, че Столичната община ги купува на твърде високи цени. По негово мнение паркирането трябва да се регулира със своевременно поставяне на скоби, а не с колчета, които затрудняват придвижването на пешеходците. Според него мястото на Музея на София не е в едновремешната сграда на Централната баня, а в Двореца. Сградата може да се превърне в уникален спа-център от световна величина. И не е вярно, че дебита на минералната вода в София не е достатъчен. Минералната вода в столицата е с уникални качества и не случайно това място е било избрано от римляните. За арт пространството на мястото на мавзолея трябва да се провежда конкурс, за да може туристите да бъдат радвани с различни произведения на изкуството и да бъдат покривани очакванията им за нещо ново в столицата ни, смята Игнатов. Мотивацията му да се кандидатира за кмет е била лошо направени или зарязани малки улички, лошият ремонт на \"Граф Игнатиев\". Независимо, че е роден във Варна, той поясни, че живее в София и трябва да е активен на място. За пример даде кмета на Истанбул Екрем Имам Углу, който е от Трабзон, както и кмета на Ню Йорк Майкъл Блумбърг, който пък е от Бостън.", "date": "2019.08.21", "title": "Кандидатът за кмет на София Борислав Игнатов обеща референдум за МОЧА"}
{"url": "https://www.faktor.bg/bg/articles/afp-kitay-zaplashi-sas-sanktsii-lockheed-martin-zaradi-dostavkata-na-iztrebiteli-v-tayvan", "text": "Китай в сряда разкритикува остро планираната продажба на изтребители F-16 от САЩ на Тайван и заплаши да наложи санкции на американските фирми, които участват в сделката, предава AFP, цитирана от \"Фокус\". „Китай ще предприеме всички необходими мерки, за да защити интересите си, включително като наложи санкции на американските компании, които участват в продажбата на оръжие на Тайван“, заяви говорителят на Министерството на външните работи на Китай Ген Шуан. Във вторник Държавният департамент на САЩ одобри продажбата на 66 изтребителя F-16C / D Block 70, построени от Lockheed Martin, в сделка за 8 милиарда долара, на Тайван, който Китай смята за част от своята територия.", "date": "2019.08.21", "title": "Китай заплаши със санкции Lockheed Martin заради доставката на F-16 Block 70 в Тайван"}
{"url": "https://www.faktor.bg/bg/articles/slovashkiyat-prezident-za-zhivot-v-svobodna-i-demokratichna-strana-nie-platihme-s-golemi-zhertvi", "text": "Животът в свободна и демократична страна не е даденост, а изключителна ценност, за която ние платихме с големи жертви. Това заяви днес словашкият президент Зузана Чапутова, цитирана от националната информационна агенция ТАСР. Чапутова написа този коментар във Фейсбук, след като тази сутрин отбеляза в Братислава 51-ата годишнина от нахлуването на войските на Организацията на Варшавския договор в Чехословакия за смазване на процеса на демократизация, наречен Пражка пролет. В нощта на 20 срещу 21 август войските на пет страни от Варшавския договор - Съветския съюз, Полша, България, Германската демократична република и Унгария - навлизат в Чехословакия. Окупацията коства живота на 108 души, стотици са ранени, припомня ТАСР и отбелязва, че това са най-мащабните военни действия в Европа след края на Втората световна война.", "date": "2019.08.21", "title": "Словашкият президент: Платихме със скъпи жертви за живот в свободна и демократична страна"}
{"url": "https://www.faktor.bg/bg/articles/ekspert-za-techa-na-danni-ot-nap-ne-e-napraveno-nishto-za-tehnicheskite-i-organizatsionni-merki-za-zashtita-na-lichnite-danni", "text": "\"В НАП не са направили нищо за техническите и организационните мерки за защита на личните данни.\" Това заяви проф. Веселин Целков, член на Комисията за защита на личните данни (КЗЛД), пред журналисти по повод проверката в Националната агенция за приходите (НАП) след теча на данните на над 5 млн. души през юли месец. Проверката на Комисията показва, че не са предприети необходимите технически и организационни мерки за защита на личните данни. КЗЛД много внимателно е анализирала какви са причините, довели до хакерската атака, и всички мерки, които трябва да се вземат. Другата седмица ще има повече подробности, предаде News.bg. Целков припомни, че преди няколко месеца от КЗЛД са направили запитване към НАП по повод на достъпа до информационните системи, съдържащи лични данни, и заради това, че не може този достъп да бъде осъществяван само с ЕГН. Отговорът от НАП бил, че са въвели втори идентификатор - рождената дата. Проверката вчера е приключила. Приет е констативният акт и предстои и издаване на акт за установяване на административно нарушение. Накрая ще последва наказателно постановление. Санкцията ще бъде определена от наказващия орган - председателя на КЗЛД. Най-високата глоба, която може да бъде наложена, е в размер на 20 млн. евро или 4% от годишния оборот на НАП. Проблемът е в много държавни институции, не само в НАП. Основният проблем е липса на разбиране за важността на проблема от висшия мениджмънт на държавата, посочи Целков. По думите му съществуването на Съвет по киберсигурност е една утопия от миналото. \"Кибератаките и кризите в една страна като България ще протекат за няколко секунди, а вие искате да се събере Съветът по киберсигурност, който включва много министри\", недоумява Целков. Според него, докато се събере Съветът, кибератаката не само би могла да се случи, но и да приключи. \"Кибератаката започва с натискането на едно-две копчета и протича за една-две секунди\", отсече той и допълни, че кибесигурността струва пари. Целков изтъкна, че държавата не може да си позволи такива разходи и поддържане на постоянно високо ниво на експертното знание на служителите си. На въпрос какви трябва да бъдат тогава ефективните мерки, с които биха могли да бъде защити информацията, Целков призна, че те са много. Сред тях са, че администраторът е длъжен да предприеме подходящите технически и организационни мерки за защита на личните данни. \"Ако има пробив в сигурността, значи мерките не са подходящи, но ако няма такъв пробив, значи мерките са подходящи. В тази връзка Комисията не е институцията, която казва какво трябва да се направи\", каза още Целков.", "date": "2019.08.21", "title": "Експерт за теча на данни от НАП: Агенцията не е направила нищо за техническите и организационни мерки за защита на личните данни"}
{"url": "https://www.faktor.bg/bg/articles/kovchezhnikat-na-vatikana-e-osaden-za-pedofiliya-no-oshte-e-kardinal", "text": "Бившият ковчежник на Ватикана Джордж Пел ще остане в затвора за поне още три години, след като втора съдебна инстанция го призна за виновен в педофилия. Но ще остане и кардинал, докато Ватиканът не проведе свой вътрешен процес. Разкритията за педофилите в католическата църква разтърсиха институцията в последните години. Ето как се разви процесът на най-високопоставения католически духовник, осъден за такива престъпления... и как започна всичко. Пел е насилвал сексуално две 13-годишни момчета от църковен хор в Австралия в края на 90-те. По това време той е бил архиепископ на Мелбърн. Едното от момчетата е покойник; другото, вече в тридесетте си години, разказа пред съдебните заседатели как архиепископът се е събличал пред тях, галил ги е по гениталиите, мастурбирал е и ги е принуждавал да му правят орален секс. \"Процесът беше стресиращ. Това пътешествие ме отведе на места, от които в най-мрачните си дни се боях, че няма да мога да се върна\", каза мъжът в изявление, прочетено от адвокатката му. Засега Пел е най-високопоставеният член на католическата църква, осъден за такива престъпления. През март му бе постановено наказание от шест години за общо пет обвинения; през октомври 2022 г. той ще може да поиска помилване. Говорителка на Пел заяви, че той продължава да твърди, че е невинен, и обмисля да обжалва. Екипът му има 28 дни да вземе решение дали да предприеме тази стъпка. Сега мъжът ще бъде преместен в затвор със средна степен на сигурност. Там пребивават около 700 затворници, повечето от които са сексуални престъпници. Има и други свещеници. Пел все още е кардинал в католическата църква, тоест е сред най-високопоставените ѝ служители. Дори да подаде оставка от този пост, той ще остане свещеник. За да спре да бъде свещеник, Конгрегацията за доктрината на вярата ще трябва да го признае за виновен в свой вътрешен процес. През февруари от Ватикана съобщиха, че конгрегацията разглежда обвиненията срещу Пел, но в последното си изявление институцията заяви, че очаква резултатите от делото, преди да се заеме със своя процес. \"Процесът продължава и Светият престол напомня, че кардиналът винаги е поддържал, че е невинен () и е негово право да обжалва\", гласи изявлението на Ватикана. Папа Франциск е наложил ограничения на дейността му – забранено му е да провежда служби публично и да контактува с непълнолетни. Случаят на Пел е един от най-известните, но далеч не и единственият. В последните години имиджът на католическата църква бе сериозно разтърсен от разкрития за педофилите в редиците ѝ и това как системата ги е прикривала. Австралия проведе специално разследване и нарочна комисия публикува доклад от 17 тома с над 400 препоръки как католическата църква и институциите да отговорят на проблема със сексуалната злоупотреба с деца в продължение на 90 години. Разследващите са изслушали свидетелства на повече от 15 000 жертви на посегателства в различни институции като сиропиталища, спортни клубове, училища и младежки организации. Посочени са общо 4000 такива институции, от тях 62% са католически. Една от препоръките бе Конференцията на австралийските католически епископи да поиска от Ватикана да обмисли въвеждане на доброволно безбрачие за свещениците. Епископите трябва да изяснят също дали получена в изповедалните информация за сексуално насилие към деца подлежи на тайната на изповедта и дали опрощаването на извършителите трябва да бъде отказано, докато те не си признаят в полицията. Друга препоръка на комисията е за прикриването на сведения за педофилия да се носи наказателна отговорност, включително и от духовниците. На тези препоръки обаче Апостолическият трибунал на Ватикана отвърна с обяснението, че няма закон, който да принуди духовенството да наруши тайната на изповедта, \"защото този дълг идва пряко от Бога\". През 2002 г. американският в. \"Бостън глоуб\" публикува серия материали за педофилията в църквата. Макар да са следили първоначално един случай, журналистите от разследващия отдел \"Спотлайт\" осъзнават, че става въпрос за масови злоупотреби с деца, продължавали с десетилетия, които църквата прикрива. Статиите им излизат в продължение на цяла една година и те печелят \"Пулицър\" за служба на обществото. Но по-важното - работата им изважда наяве системните пороци в църковната организация. \"Преди публикацията през януари 2002 г. вече бяхме потвърдили, че над 70 свещеници са малтретирали деца, че църквата принуждава кварталите да си мълчат и че това прикриване е продължило десетилетия\", спомня си редакторът на \"Спотлайт\" Уолтър Робинсън. След излизането на първия текст редакцията е залята със сигнали от цялата страна, като само през 2002 г. са публикувани почти 600 статии за сексуалната злоупотреба с хиляди деца от страна на стотици свещеници, не само в Бостън, но в цялата страна. Ефектът от разследването на екип \"Спотлайт\" далеч прехвърля границите на САЩ. Серията публикации с широк отзвук поставят проблема и в световен мащаб. Много бързо са събрани данни, благодарение на които 6427 свещеници са обвинени в сексуални злоупотреби срещу общо 17 259 жертви. След доклада на \"Спотлайт\" са разкрити сексуални злоупотреби от страна на свещеници на католическата църква в 105 града в САЩ и 102 епархии по целия свят. През 2015 г. филмът \"Спотлайт\", посветен на тази история, спечели няколко оскара, включително за най-добър филм. (източник: Дневник)", "date": "2019.08.21", "title": "Осъдиха ковчежника на Ватикана за педофилия, но той още е кардинал..."}
{"url": "https://www.faktor.bg/bg/articles/shok-lechitel-ot-burgas-lekuva-rak-i-autizam-s-razredena-belina", "text": "Предлагат разредена белина като лекарство-чудо, показва разследване на БТВ. Опасните химикали се разпространяват като средство за лечение на рак, аутизъм, проблеми с бъбреците и още куп други заболявания. Светослав Стаматов от Бургас забърква „чудните разтвори” в дома си и ги продава. Клиентите му са хора, които търсят лечение на тежки заболявания от всякакво естество. Трудно е да се сетите за болест, за която не се предлагат продуктите. Шишенцата се поръчват по телефона. Екип на телевизията се свърза с търговеца, а той препоръча продукта си с думите: „Чисти вируси, бактерии, гъбички, паразити и възпаления. Пиете го осем пъти на ден и впръсквате два пъти”. Пред апартамента му в Бургас, мъжът отрече да продава лекарства.  По думите му продуктът „пречиства вода”.", "date": "2019.08.21", "title": "Шок: \"Знахар\" от Бургас лекува рак и аутизъм с разредена белина"}
{"url": "https://www.faktor.bg/bg/articles/otkriha-choveshki-ostanki-vav-vrachansko-selo", "text": "Човешки останки са открити в землището на село Градешница. Това съобщиха от ОДМВР - Враца. Сигналът е подаден на 20 август 2019 г. от тел.112. Съобщено е, че земеделски производител от село Градешница по време на работа в землището на селото е намерил останки, наподобяващи човешки кости. Образувано е досъдебно производство. Припомняме, че само преди три дни бяха открити човешки останки край Негован. Първоначалната информация е, че са на жена и на мъжа между 50 и 70 години. Били са застреляни в главата, след което са разчленени. Полицията помоли официално гражданите за помощ, тъй като не може да идентифицира самоличността на двамата жестоко убити.", "date": "2019.08.21", "title": "Откриха човешки останки във врачанско село"}
{"url": "https://www.faktor.bg/bg/articles/obshtestvo/facebook-potrebitelite-veche-shte-vizhdat-i-kontrolirat-dannite-koito-sotsialnata-mrezha-sabira", "text": "Facebook обяви, че променя политиките си, така че да позволи на потребителите да виждат и контролират данните, които социалната мрежа събира за навиците им за сърфиране в други приложения и уебсайтове, предава Ройтерс.   Компанията написа в блога си, че нов инструмент е бил пуснат в Ирландия, Южна Корея и Испания и ще стане достъпен по целия свят в следващите месеци, допълвайки, че очаква ходът да има известно влияние върху бизнеса й.   \"Вярваме, че тази информация за активността извън Facebook е много ценна за Facebook, като й позволява да предлага на рекламодатели да стигат до потребители, които вече са показали известен интерес към техните продукти или услуги\", коментира анализаторът на Atlantic Equities Джеймс Кордуел.   Това решение на компанията е взето в момент, в който тя се сблъсква с остри критики от страна на властите и регулаторите във връзка с практиките й за опазване на потребителската информация. През юли Facebook се съгласи да плати 5 млрд. долара, за да сключи споразумение по този въпрос с Американската федерална търговска комисия. Компанията печели от реклами и предлага инструменти за рекламодатели, с които те могат да таргетират потенциални клиенти.   Всяка промяна към понижаване на ефективността в рекламното таргетиране засяга приходите на Facebook. През тримесечието, завършило на 30 юни, компанията е генерирала близо 17 млрд. долара от продажбата на реклами.   Социалната мрежа твърди, че ако потребител изтрие данните за своята активност извън социалната мрежа, ще бъде премахната информацията, която приложенията и уебсайтовете избират да изпращат.", "date": "2019.08.21", "title": "Facebook потребителите вече ще виждат и контролират данните, които социалната мрежа събира"}
{"url": "https://www.faktor.bg/bg/articles/obshtestvo/zakon-i-red/nap-shte-plati-milioni-zaradi-izteklite-danni-na-5-mln-balgari", "text": "Националната агенция за приходите ще бъде глобена милиони заради теча на лични данни на над 5 млн. българи. Проверката на Комисията за защита на личните данни вече е приключила и в петък на НАП ще бъде връчен актът за установяване на административно нарушение, заяви пред \"Сега\" председателят ѝ Венцислав Караджов.  Той обясни, че приходната агенция има тридневен срок, в който може да представи своите възражения. След това КЗЛД ще издаде окончателния акт, а НАП ще има възможността да обжалва в съда. Конкретният размер на санкцията ще стане ясен другата седмица, един ден след изтичането на срока за възражение. \"В четвъртък ще обявим глобата. Няма да е малък размерът, ще е в милиони\", уточни председателят на КЗЛД.  След като избухна скандалът с хакерската атака срещу НАП, Караджов разясни, че регламентът предвижда много високи глоби за такъв тип нарушение - до 20 млн. лева.  \"Конкретна преценка трябва да се извърши и съобразно случая ще е и санкцията. Тя трябва да бъде пропорционална и възпираща\", посочи той. За такъв безпрецедентен теч, засягащ на практика всеки данъкоплатец у нас, друга глоба освен максималната би била изненадваща. В Закона за защита на личните данни е разписано, че събраните суми от наложени от комисията имуществени санкции постъпват по нейния бюджета. Проверката на КЗЛД отне месец и е констатирала незаконосъобразен достъп и разпространение на лични данни на български граждани. \"Установени са точно колко са физическите лица, кои са чужденци, кои са под 18 г.\", добави Караджов. Но отказа повече конкретика, тъй като актът все още не е връчен на НАП. При избухването на скандала Караджов обясни, че проверката трябва да установи колко е голям пробивът в системата на НАП, колко физически лица засяга и какви видове лични данни са изтекли. \"Дали става дума само за ЕГН-та и адреси, или както се говори в конкретния случай, за трудови договори, за здравни вноски и други осигуровки. Ако тези обстоятелства не бъдат изяснени и надлежно документирани, санкцията, която КЗЛД наложи, ще бъде обжалвана и отменена от съда\", посочи още Караджов.  НАП продължава да мълчи по въпроса какви точно лични данни на над 4 милиона данъкоплатци са хакнати и изтекли в интернет. Агенцията обеща да предостави тази информация, след като пусна приложението си, в което всеки гражданин чрез своето ЕГН може да провери дали е сред потърпевшите. Справката посочва единствено дали има изтичане на данни, но не и какви.  Не е ясно откъде и кога ще бъде събрана глобата от НАП. Едната възможност е данъчните да платят веднага, а другата е парите да бъдат взети от бюджета им за догодина - той да бъде орязан или пък да бъде заложен неотложен разход в отделно перо. Ако обаче се приеме тезата на закона за защита на личните данни, че парите трябва да бъдат събрани по Данъчноосигурителния процесуален кодекс и да отидат в сметката на КЗЛД, то вероятно парите ще трябва да се платят веднага. Гигантската глоба на НАП е прецедент, за който няма разписан конкретен механизъм. Преди две седмици КЗЛД започна проверка на Инспектората към Висшия съдебен съвет, който публикува на сайта си имуществената декларация на съдия Мирослава Тодорова, без да заличи личните ѝ данни, както и тези на семейството ѝ. Все още не е ясно дали комисията е установила някакви нарушения и ще бъде ли наложена глоба. Със заповед на министър-председателя Бойко Борисов вицепремиерът по икономическата и демографската политика Марияна Николова е определена за председател на Съвета по киберсигурността, който е консултативен и координиращ орган към Министерския съвет.", "date": "2019.08.21", "title": "НАП ще плати милиони заради \"изтеклите\" данни на 5 млн. българи"}
{"url": "https://www.faktor.bg/bg/articles/registriraha-nov-sluchay-na-afrikanska-chuma-v-darzhavno-lovno-stopanstvo-vitoshko-studena", "text": "Нов случай на африканска чума е регистриран в Държавно ловно стопанство „Витошко-Студена“. Това каза за „Фокус“ инж. Дамян Дамянов, директор на Югозападно държавно предприятие. По думите му така случаите на територията на предприятието стават общо 4: новият случай и старите в ДЛС „Искър“, ДГС „София“ и ДГС „Елин Пелин“.  „Няма намерени умрели трупове, а въпросното диво прасе е намерено в капан и пробата е положителна. Тъй като пробата е излязла вчера, днес трябва да излезе заповед от БАБХ и респективно веднага след това ще има заповеди от Изпълнителната агенция по горите, която ще определи инфектираната зона в рамките на 200 кв. км., за да се види къде ще бъде забранен лова и къде ще бъде ограничен достъпа за посещение в горските територии, доколкото е възможно“, посочи той.  Инж. Дамянов допълни, че за периода от началото на август в държавните райони на територията на Югозападно държавно предприятие са отстреляни 136 диви свине, а в районите на ловните сдружения са около 52-53 диви свине. Той добави, че ловците са направили над 500 претърсвания в техните ловно-стопански райони за трупове на диви свине, а в държавните ловно-стопански райони претърсванията са 230. Директорът на ЮЗДП каза още, че при ловците работят 50 капани за улов на дива свиня, а в държавните райони капаните са 90.", "date": "2019.08.21", "title": "Регистрираха нов случай на африканска чума в Държавно ловно стопанство „Витошко-Студена“"}
{"url": "https://www.faktor.bg/bg/articles/evakuirat-bnt-zaradi-signal-za-bomba", "text": "Сигнал за бомба в сградата на Българската национална телевизия беше подаден днес в полицията. От МВР започнаха незабавна евакуация на служители на медията. Предстои проверка на сградата. Припомняме, че по-рано днес в полицията беше получен сигнал за съмнителен багаж на Терминал 1 на столичното летище, където специалисти извършват проверка.", "date": "2019.08.21", "title": "Евакуират БНТ заради сигнал за бомба"}
{"url": "https://www.faktor.bg/bg/articles/kitay-plashi-sas-sanktsii-lockheed-martin-zaradi-dostavkata-na-f-16-v-tayvan", "text": "Разследването срещу Николай Банев и семейството му приключи и делото трябва да започне на 24 септември в Специализирания наказателен съд, научи „Лекс“. В края на юли Специализираната прокуратура е внесла обвинителния акт срещу Банев, съпругата му Евгения и майка му Мария. Той е обвинен в ръководене на престъпна група, в която двете жени са участвали. Според обвинението групата е изпрала над милиард лева, извършвала е данъчни престъпления и присвояване на още над 84 млн. лева. Разследването срещу Баневи започна през есента на миналата година, когато от прокуратурата обявиха, че приватизацията на завод „Полимери“ в Девня е била престъпна и дружеството било източено от Николай Банев без никакъв контрол от държавата. Предприятието беше приватизирано през 1998 г., когато Банев първо закупи част от капитала, а през 2011 г. стана и мажоритарен собственик. По-късно „Полимери“ беше източено и обявено в несъстоятелност, а още преди две години премиерът Бойко Борисов влезе в словесна престрелка с Банев, след като каза, че предприятието е разграбено и унищожено, като определи приватизацията за „разбойническа“. В хода на разследването Баневи бяха обвинени за длъжностно присвояване на общо 84 682 896 лева от „Полимери“, „Елма“ АД, „Химически завод Панайот Волов“ АД и „Топлофикация Казанлък“ АД. Укритите данъци, за които ще отговарят са за над 4,3 млн. лева, като става дума за задължения към НАП на „Полимери“, „Елма“ и „Партнърс комерс“. Началото на разследването завари Банев и съпругата му във Франция, където те бяха задържани и екстрадирани през декември в България. Оттогава Банев е в ареста, а Евгения Банева беше освободена срещу „подписка“ от прокуратурата преди месец заради нужда от спешна операция. Николай Банев също се оплаква от влошено здравословно състояние, както и от условията в ареста. Делото е разпределено на съдия Красимир Комсалов, който преди две седмици е отказал да пусне Банев от ареста, а определението му е обжалвано пред Апелативния специализиран наказателен съд.", "date": "2019.08.21", "title": "Разследването срещу Баневи приключи, делото тръгва през септември"}
{"url": "https://www.faktor.bg/bg/articles/obshtestvo/zakon-i-red/hvanaha-martvopiyan-shofyor-v-yasenovets", "text": "Лек автомобил „Опел Зафира“ е спрян в село Ясеновец около 19.30 часа на 20 август. Това съобщиха от пресцентъра на ОДМВР-Разград. В хода на проверката е установено, че 51-годишният водач шофира след употреба на алкохол. Пробата с дрегер отчела 2,20 промила. Мъжът отказал кръвна проба. Задържан е за срок до 24 часа в РУ-Разград. Образувано е бързо производство по чл.343 Б, ал.1 от НК.", "date": "2019.08.21", "title": "Хванаха мъртвопиян шофьор в Ясеновец"}
{"url": "https://www.faktor.bg/bg/articles/arestuvaniyat-za-nadraskan-nekrolog-na-magistrat-e-podsadim-i-za-gavra-s-natsionalniya-flag", "text": "Aрестуваният за надраскан некролог на магистрат е 49-годишният Михаил Михайлов Стефанов, който стана популярен миналата година, когато отново беше задържан, но за гавра с националния флаг, съобщава \"Лекс\".  Това става ясно от позиция на двете спецпрокуратури по повод на критична медийна публикация за различен подход на държавното обвинение при сходни случаи. В петък Стефанов е бил задържан във фоайето на Специализираната прокуратура, след като надраскал и опитал да скъса некролог на починалия следовател Йордан Костадинов. В понеделник Софийският районен съд е оставил Стефанов за постоянно в ареста, след като преценил, че има и предишни подобни прояви. От прокуратурата допълниха днес, че Стефанов вече е осъден на първа инстанция от спецсъда за случая от май м.г., когато запали националния флаг пред Съдебната палата в София, уринира върху него и качи видео от деянието във Фейсбук. Пред съда Стефанов обяснявал, че извършеното от него е протест срещу „очевидни обществени пороци – беззаконията на българския съд и на българската прокуратура“. Още през септември спецсъдът го осъди ефективно на 2 години затвор, но присъдата на съдия Биляна Вранчева беше отменена в началото на годината от апелативния спецсъд заради това, че е постановена от незаконен състав. Стефанов беше обвинен за това, че е опетнил знамето, за което НК предвижда до 2 години затвор или глоба до 3000 лева и той получи максималното наказание. Когато престъплението се наказва с до 5 години затвор обаче, съдът трябва да заседава еднолично в състав само от един съдия. В случая със Стефанов пък съдия Вранчева е заседавала с двама съдебни заседатели, поради което присъдата беше отменена. При повторното разглеждане на делото в спецсъда и месец преди случката с некролога, Стефанов е получил условна присъда от година и 10 месеца затвор с 4-годишен изпитателен срок. Той има условна присъда и за хулиганство в Стара Загора, след като влязъл центъра за спешна помощ и започнал да ругае и заплашва персонала, а при пристигането на полицаи, псувал и успял да удари двама от тях.", "date": "2019.08.21", "title": "Арестуваният за надраскан некролог на магистрат е подсъдим и за гавра с националния флаг"}
{"url": "https://www.faktor.bg/bg/articles/kitay-zadarzha-sluzhitel-na-britanskoto-posolstvo-i-prizova-kralstvoto-da-ne-se-barka", "text": "Служител в британското консулство в Хонконг е задържан в граничния град Шенжен за нарушение на закона, което вероятно ще влоши вече обтегнатите връзки между Пекин и Лондон, съобщава \"Ройтерс\". Изказвайки се на ежедневен брифинг в Пекин, говорителят на външното министерство на Китай Ген Шуан заяви, че полицията в Шенжен е задържала Саймън Ченг за 15 дни, тъй като е нарушил правилата за обществена сигурност. Той не дава повече подробности. \"Той не е британски гражданин. Той е китаец, така че това е изцяло въпрос на вътрешните работи на Китай\", коментира Ген. \"Що се отнася до коментарите на Великобритания, ние направихме строги представителства пред Великобритания за поредицата от коментари и действия, които са направили в Хонконг\", допълва той. Ген Шуан призова Великобритания да спре да се намесва във вътрешните работи на Китай. \"Великобритания прави погрешни твърдения за Хонконг. Отново ги призоваваме да спрат да махат с ръце и да спрат да разпалват пламъци\", допълва той. Шенженската полиция отказва коментар. Полицията в Хонконг заявява, че Ченг заминава за Китай \"около 9 август, без да има допълнителни данни за движението\". \"Нашият екип за връзка всъщност се поинтересува от континенталната власт за местонахождението на този господин. Въпреки това, все още очакваме резултат\", коментира на пресконференция старши началник Конг Уинг-чеунг. Макс Чунг, приятел на Ченг, организира малък протест срещу задържането му извън консулството в Хонконг. Той заявява, че Ченг не е участвал в нито една от антиправителствените демонстрации. \"Случаят на Саймън показа много сериозните последици за всички в Хонконг\", обяснява той пред журналисти, призовавайки британското правителство да \"спаси Саймън сега\". (News.bg)", "date": "2019.08.21", "title": "Китай задържа служител на британското посолство и призова Кралството да не се бърка"}
{"url": "https://www.faktor.bg/bg/articles/novini/svyat/petima-ubiti-i-osem-raneni-pri-svada-zaradi-bulka-mezhdu-dve-semeystva-v-turtsiya", "text": "Петима души бяха убити, а осем ранени при свада между две семейства в югоизточния турски окръг Диаберкир, съобщава турската частна телевизия НТВ. Повод за свадата, която бързо прераснала във въоръжено насилие, било завръщането на младоженка в бащиния ѝ дом. Разправията се е разразила между две семейства в село Гьокчетевек, след като бащата на младата булка Гюлшен я прибрал обратно в дома си. Семейството на младоженеца обаче отишло да я търси и така се стигнало до конфликта. В подкрепа на семейството на булката се включила и трета фамилия, а нейни членове са сред жертвите на престрелката.", "date": "2019.08.21", "title": "Петима убити и осем ранени при свада заради булка между две семейства в Турция"}
{"url": "https://www.faktor.bg/bg/articles/novini/svyat/zabranyavat-ednokratni-plastmasovi-veshti-v-rayona-na-everest", "text": "Пластмасата за еднократна употреба е забранена в района на Еверест, за да бъде намалено огромното количество отпадъци от планинари и алпинисти, съобщиха днес непалските власти, цитирани от АФП. По-рано това лято правителствена инициатива за почистване на Еверест успя да събере 10 тона боклук. Новата забрана покрива и напитките в пластмасови бутилки и ще влезе в сила от януари. Регионът е посещаван от 50 000 туристи всяка година. За прилагане на мярката местните власти ще работят с алпинистки компании, авиолинии и с Непалската планинска асоциация. Все още не се предвижда някакво наказание за нарушаване на забраната.", "date": "2019.08.21", "title": "Забраняват еднократни пластмасови вещи в района на Еверест"}
{"url": "https://www.faktor.bg/bg/articles/novini/svyat/nad-5600-nelegalni-migranti-sa-pristignali-v-gartsiya-prez-yuli", "text": "Броят на нелегалните мигранти, които са пристигнали на гръцките острови в Егейско море от Турция през юли е бил 5608 души, най-много на месечна база за тази година досега, пише електронното издание на вестник Kathimerini. Тези 5608 бежанци са стигнали до Гърция на 208 лодки, а в същото време са задържани 19 трафиканти. Общо пристигналите нелегални мигранти на егейските острови през тази година надхвърлят 20 хиляди. Новопристигналите добавят към и без това високото напрежение в приемните центрове в страната, които вече са населени далеч над капацитетите си, особено в Самос, където през миналата седмица са пристигнали близо 500 души. В и около приемния център на острова живеят 4400 нелегални мигранти, а той може да приеме едва 700 души, пояснява Фокус.", "date": "2019.08.21", "title": "Над 5600 нелегални мигранти са пристигнали в Гърция през юли"}
{"url": "https://www.faktor.bg/bg/articles/novini/balgariya/gori-smetishteto-na-karlovo", "text": "Екип от Регионалната инспекция по околната среда и водите – Пловдив и Регионалната лаборатория – Пловдив към ИАОС е изпратен незабавно в района на депото за отпадъци в гр. Карлово, където през нощта е възникнал пожар, съобщиха от пресцентъра на РИОСВ, цитирани от \"Фокус\". Осигурено е и позиционирането на мобилна автоматична станция, която ще измерва показатели за състоянието на атмосферния въздух. Чрез нея ще бъде възможно денонощно непрекъснато следене на показателите на въздуха. В момента тя пътува от Пловдив към Карлово. При наличие на първи данни за качеството на въздуха, обществеността ще бъде информирана за тях. Екипи на пожарната са на място. РИОСВ – Пловдив е в координация с всички отговорни институции.", "date": "2019.08.21", "title": "Гори сметището на Карлово"}
{"url": "https://www.faktor.bg/bg/articles/novini/balgariya/o-minchev-desnite-vizhdat-gerb-kato-nay-znachimiyat-protivnik", "text": "\"Към днешна дата изглежда, че основната битка за София ще е Манолова-Фандъкова. По-скоро очаквам Манолова да се кандидатира за кмет на столицата, но ще държи това в тайна до септември. Мая Манолова натрупа критичен минимум от публично поведение, от който ще и бъде трудно да се върне назад - да каже, че няма да се кандидатира, а ако го направи, ще загуби позиции\", коментира пред БНР политологът Огнян Минчев.  Според него, ако ръководството на БСП издигне собствен кандидат, който ще източва гласове от Манолова, това няма да се погледне с добро око от привържениците на социалистите. \"Затова БСП е длъжна да подкрепи, охотно или неохотно, Мая Манолова\", добави той и уточни, че за Корнелия Нинова една загуба на Манолова при надпреварата за София ще ѝ даде надежда, че така пада потенциалът на омбудсмана за претенции към председателското място в партията. Според Минчев десните няма да подкрепят Манолова на евентуален балотаж в столицата, а ще призоват да се гласува по съвест.  \"За десните ГЕРБ е най-значимият противник\".  \"Проблемът на арх. Борислав Игнатов е, че представлява една коалиция, каквато е \"Демократична България\", която е силна в София, но сама по себе си няма да може да го изведе до победа на местните избори. Той сам трябва да припознае себе си като човек, който може да натрупа политическо доверие, засега не се е реализирал политически, поне не познаваме негова политическа реализация в България и в София. Основен акцент върху неговата кампания ще е да се докаже като човек, който може да носи и да си извоюва една значима политическа подкрепа, която да го изведе напред\", коментира още Минчев.  Според него по-разумно е щяло да бъде усилията на десните в София са обединени около един кандидат, а не да се разделят между номинациите на \"Спаси София\" и на \"Демократична България\". Минчев коментира кондицията на ГЕРБ преди местните избори през октомври: \"Ако ГЕРБ изгуби София, Пловдив или ключови градове в страната, ще покаже политическо отстъпление на ГЕРБ и ще мотивира противниците им да искат бързи предсрочни избори\", заяви политологът. \"Никога не съм смятал, че човек, като Цветан Цветанов, може да изчезне ей така от сцената. Едва ли той се завръща в нова роля или по някакъв триумфалистки начин\", коментира Минчев появилите се снимки на Цветан Цветанов с Валери Симеонов на събора в Жеравна. По думите му за Валери Симеонов е много важно да се заяви и да докаже, че неговата партия има място във властта, тъй като ВМРО иска да покаже, че е водещата партия в коалицията \"Обединени патриоти\". \"От тази гледна точка Симеонов може да разговаря и с г-н Цветанов, може да заема критична позиция спрямо ГЕРБ“.", "date": "2019.08.21", "title": "Огнян Минчев: Десните виждат ГЕРБ като най-значимият противник"}
{"url": "https://www.faktor.bg/bg/articles/abv-iska-aets-belene-da-se-stroi-s-darzhavni-pari-sled-60-g-shtyala-da-ni-donese-pechalba", "text": "\"АЕЦ „Белене“ трябва да бъде с държавно участие, 60 години след построяването й би донесла на България минимум 400 млн. лв.\". Тези уникални сметки направи пред \"Фокус\" зам.-председателят на ПП АБВ Любомира Ганчева.  \"Реализирането на енергийния проект е голяма и решителна, но закъсняла стъпка\", обясни тя, като припомни, че през 2014 година АБВ била единствената политическа сила, която последователно и постоянно защитавала проекта с различни средства. Ганчева продължи с абсурдните теории: \"България винаги е била енергиен лидер на Балканите и трябва да запази тази си роля, заяви тя. „От една страна държавното участие ще гарантира най-ниската цена и ще помогне да сме по-гъвкави при определянето както на цените за бита и икономиката, така и на начина, по който количеството на електроенергия да бъде слагано в конкретния момент в енергийния микс. Гледайки и по-глобално, при евентуална криза кой ще понесе отговорност, ако централата е чужда? Струва ли си, при положение, че сме предприели стъпки и има инвестиции? Голяма е разликата между разходи и инвестиции. Парите за закупуването на ядрените реактори са инвестиции, които ще се изплатят по изчисление, зависимост от годините. Ядрената централа ще се изплати изцяло за период най-много от 15-20 до 30-35 години, а тя ще работи 60. Останалите години ще гарантират на собственика й огромен приход“, обясни тя.  Дори обаче и нейни съпартийци се подсмихват на патоса и на сметките, които прави младата жена, пренебрегвайки всички фактори като инфлация, изключвайки, че до 60 години печалбата може да не струва кой знае колко.", "date": "2019.08.21", "title": "От АБВ с уникални сметки: Искат държавни пари за АЕЦ \"Белене\", а след 60 г. щяла да ни донесе \"голяма\" печалба"}
{"url": "https://www.faktor.bg/bg/articles/novini/svyat/pompeo-e-prizoval-srabskiya-prezident-aleksandar-vuchich-da-vazobnovi-pregovorite-s-kosovo", "text": "Държавният секретар на САЩ Майк Помпео е призовал сръбския президент Александър Вучич да възобнови преговорите с Косово. В съобщение на Държавния департамент се казва, че Помпео е призовал и двете страни \"да избягват провокации и да действат в духа на компромиса\". Косово обяви независимост от Сърбия през 2008 година, но Белград, както и редица държави не я признават като самостоятелна държава.", "date": "2019.08.21", "title": "Помпео е призовал сръбския президент Александър Вучич да възобнови преговорите с Косово"}
{"url": "https://www.faktor.bg/bg/articles/novini/svyat/rusiya-otkazva-da-saobshtava-danni-za-radiatsiyata-sled-vzriva-na-raketata-s-yadren-dvigatel", "text": "Министерството на външните работи на Русия е заявило, че Москва отказва да съобщава данни от мониторинговите станции за нивото на радиацията. След аварията на полигона в Архангелска област беше засечена повишена радиация извън границите на Русия, но 4 от общо 8-те и мониторингови станции прекратиха подаването на данни към международните организации. Междувременно ръководството на Архангелска област, където на 8 август се взриви руска ракета с ядрен двигател, което предизвика радиационно замърсяване, е обявило търг за закупуването на 1 200 филтриращи противогази, съобщава \"Интерфакс\". На 19 август в централната болница в Северодвинск е постъпил пациент със симптоми на остра интоксикация, след като е пил вода от близка река, за която медиците смятат, че е заразена с радиация. На реката е разположена вододайната зона на Северодвинск, както и завод за отглеждане и преработка на сьомга. Край Северодвинск е забелязан кораб на Министерството на отбраната на Русия предназначен за временно съхранение, транспортиране на течни радиоактивни отпадъци. По заповед на МО за срок от един месец е забранено на цивилни кораби да влизат в района на Двинския залив на Бяло море, както и отделни морски участъци край Северодвинск.", "date": "2019.08.21", "title": "Русия отказва да съобщава данни за радиацията след взрива на ракетата с ядрен двигател"}
{"url": "https://www.faktor.bg/bg/articles/pravitelstvoto-osvobodi-shefa-na-nso", "text": "Правителството прие решение, с което дава съгласие генерал-майор Данчо Дяков да бъде освободен от длъжността началник на Националната служба за охрана считано от 30 август 2019 г.  Това съобщиха от МС. В съответствие с чл. 7. т. 1 от Закона за Националната служба за охрана освобождаването на началника на службата се извършва след съгласуване с Министерския съвет. Дяков зае поста след президентски указ през март 2018-а, преди това генералът беше съветник на държавния глава Румен Радев по военната сигурност. Самият Дяков сам е поискал да бъде освободен по все още неясни причини. Все още няма информация кой ще го наследи на поста.", "date": "2019.08.21", "title": "Правителството освободи шефа на НСО"}
{"url": "https://www.faktor.bg/bg/articles/darzhavniyat-departament-odobri-prodazhbata-na-66-iztrebitelya-f-16-na-tayvan", "text": "Държавният департамент на САЩ одобри продажбата на 66 изтребителя F-16 за 8 милиарда долара на Тайван, което със сигурност ще предизвика яростта на Пекин, предава AFP. Тайпе ще получи последната версия на самолета на Lockheed Martin - F-16C/D Block 70. Държавният секретар Майк Помпео заяви чрез съобщение, че президентът Доналд Тръмп е дал зелена светлина за сделката, след като е бил уведомен от Конгреса миналата седмица. F-16 \"са дълбоко съгласувани с договореностите и историческата връзка между САЩ и Китай\", каза Помпео. \"Нашите действия са в съответствие с предишната политика на САЩ. Ние просто следваме ангажиментите, които поехме към всички страни.\" Планът на Тайван да модернизира противовъздушната си защита идва на фона на увеличаващите се китайски военни нарушения във въздушното му пространство. Говорител на тайванския президент пусна изявление, според което самолетите „значително ще повишат възможностите ни за противовъздушна отбрана, за да подпомогнат самозащитата на Тайван и да поддържат свободата и благополучието на хората“. Одобрението на продажбата ще играе ключова роля за \"мира и стабилността в Тайванския проток и региона, особено вследствие на честите военни действия на Китай ... в региона през последните години\", се казва в изявлението. Пекин счита Тайван за част от Китай, който чака обединение, но островът е самоуправляван и е близък съюзник на САЩ. В изявление, Агенцията за сътрудничество в отбраната и сигурността, която контролира продажбите на американско оръжие в чужбина, казва, че продажбата на F-16 на Тайван „няма да промени цялостния военен баланс в региона“. „Тази предложена продажба ще допринесе за способността на получателя да осигури защитата на своето въздушно пространство, регионалната сигурност и оперативната съвместимост със Съединените щати“. В понеделник говорителят на външното министерство на Китай Ген Шуанг заяви, че продажбата на американско оръжие на Тайван „нарушава сериозно“ споразуменията между Вашингтон и Пекин и „представлява сериозна намеса във вътрешните работи на Китай“. Съединените щати трябва \"незабавно да отменят планираните продажби на оръжие и да спрат да продават оръжие и военните си контакти с Тайван\", каза той. \"В противен случай САЩ ще трябва да понесат всички последствия“. Тайван вече има флотилия от стари модели F-16, закупени през 1992 година, които са преминали няколко основни модернизации. Производителят Lockheed Martin казва, че най-новата версия, F-16 Block 70/72, включва много авионика, оръжия и радарни технологии, които не съществуват при създаването на по-ранни модели. Той е структурно по-силен, казват от компанията, така че „може да лети и да се бие до 2070-та и след това“. Одобрението на продажбата идва в момент, когато Вашингтон и Пекин водят тежки търговски преговори, за които икономистите твърдят, че вредят и на двете суперсили, а освен това забавят световната икономика.", "date": "2019.08.21", "title": "Държавният департамент одобри продажбата на 66 изтребителя Ф-16 на Тайван"}
{"url": "https://www.faktor.bg/bg/articles/novini/svyat/mechki-ubiha-dvama-dushi-v-iztochen-sibir-samo-za-sedmitsa", "text": "Само за седмица двама души са загубили живота си, а един е бил ранен.  Фаталните случаи са от районите на Камчатка и Хабаровск. В околностите на Петропавловск са застреляни 2 възрастни животни, а в тях били открити останките на 41-годишен мъж, обявен за изчезнал седмица по-рано. Снимки и видеоклипове в социалните мрежи показват зачестилите набези на мечките в градовете и селата на Сибир. Животните се приближават до къщите в търсене на храна. Местни жители разказват, че това е гледка, която досега е била изключително рядка за района на Магдан. Отново там група мечоци са били заснети да ровят в гробище. Властите в Камчатка са издали 62 разрешителни за отстрел на мечки от началото на тази година, обобщава губернаторът на областта Владимир Илюхин. Едно от животните е било застреляно на летището на Петропавловск.", "date": "2019.08.21", "title": "Мечки убиха двама души в Източен Сибир само за седмица"}
{"url": "https://www.faktor.bg/bg/articles/novini/balgariya/kat-44-539-narusheniya-za-sedmitsa", "text": "44 539 нарушения на скоростните режими са установени на територията на цялата страна по време на специализираната полицейска операция за контрол на скоростта, проведена от 12 до 18 август по линия на Европейската мрежа на службите на Пътна полиция. Най-големият брой нарушения са установени от мобилните камери 21 038, със стационарно-преносимите са регистрирани 18 602, а със стационарните &ndash; 4 862, посочват от пресцентъра на МВР. Статистиката сочи, че по-голяма част от установените нарушения са през деня &ndash; 41 583, през нощта са регистрирани 2 956 случая. По време на операцията са установени 5 издирвани лица и 9 нелегални мигранти.", "date": "2019.08.21", "title": "КАТ: 44 539 нарушения за седмица"}
{"url": "https://www.faktor.bg/bg/articles/novini/svyat/turistite-napuskat-gratskiya-poros-ostrovat-ostana-bez-elektrichestvo", "text": "Туристите напускат гръцкия остров Порос, останал от вчера без ток след катастрофа с частен хеликоптер. Разследват и причината за трагедията, довела до гибелта на трима души. От вчера остров Порос е без ток. Туристите се движеха през нощта с фенери. Хранителните продукти на магазини и заведения се развалят при високите температури, съобщиха пред медиите жителите на острова. Властите осигуриха седем мощни генератора, предоставени от армията, които пътуват към Порос. Операторът на далекопросната мрежа съобщи, че се работи интензивно по възстановяване на електрозахранването и се очаква до края на деня решение на проблема. Много от туристите вече търсят възможност да напуснат острова. Прокуратурата разследва причината за катастрофата на хеликоптера, прекъснал жиците на електрически далекопровод. Катастрофата предизвика смъртта на тримата пасажери - двама руски граждани и пилотът, който е грък. Разследват се две версии за трагедията - грешка на пилота или техническа неизправност на машината.", "date": "2019.08.21", "title": "Туристите напускат гръцкия Порос, островът остана без електричество"}
{"url": "https://www.faktor.bg/bg/articles/novini/balgariya/10-oblasti-s-visoka-stepen-na-opasnost-ot-pozhari", "text": "Десет области в страната са с екстремален индекс за пожароопасност, сочи справка на сайта на Националния институт по метеорология и хидрология. Индексът обхваща територии от областите Враца, Велико Търново, Плевен, Ловеч, Русе, Добрич, Бургас, Ямбол, Благоевград и Пазарджик. Екстремалният индекс означава, че са възможни бързо разпространяващи се много силни пожари с въвличане на дървесните корони. В почти цялата страна има много голям индекс за пожароопасност.", "date": "2019.08.21", "title": "10 области с висока степен на опасност от пожари"}
{"url": "https://www.faktor.bg/bg/articles/novini/balgariya/ministerstvo-na-zemedelieto-balgarskite-plodove-zelenchutsi-i-surovoto-mlyako-bez-dds", "text": "Министерство на земеделието настоява плодовете, зеленчуците и суровото мляко, произведени у нас, да се облагат с нулева ставка на ДДС. Това заяви ресорният министър Десислава Танева за „Труд“. Вече е изпратено официално искане за обратното начисление на ДДС на тези продукти до Министерство на финансите, което от своя страна да договори данъчното изключение в ЕС. Водени са и предварителни разговори, за да се намери административно решение. Идеята е да се подкрепят секторите, в които продукцията се произвежда основно от малки стопани. За промяната от години настояват и самите фермери, за да са конкуренти спрямо чуждите компании, тъй като вътрешната търговия в еврообщността е освободена от облагане, обясни министърът. Близо 30-40 на сто от производителите на плодове, зеленчуци и сурово мляко у нас и сега не са регистрирани по ДДС заради обема на тяхната дейност, уточни Танева. Според нея с нулевата ставка освен че ще се стимулират българските производители, ще се решат и други проблеми. Като опитите за укриване на данъци чрез предоставяне на фактури с вписани прекалено ниски, непазарни цени. Което би бил проблем и за самите фермери по време на данъчни проверки. Така че мярката ще помогне и за пълното изсветляване на пазара, въпреки че и сега се работи в тази насока чрез целенасоченото субсидиране. Вместо да изгуби фиска, ще се увеличи приходът в бюджета, категорична е Танева.  Тя се надява на съдействие от страна на финансовото ведомство. И припомни,че именно след такава промяна, инициирана от нея като депутат и подкрепена от финансовия министър Владислав Горанов, данъкът върху зърното бе намален на 0%. Това спряло различните схеми за източване на ДДС и опити за измама, както и ощетяването на хазната. И в резултат държавата спечелила.", "date": "2019.08.21", "title": "Министерство на земеделието:  Българските плодове, зеленчуци и суровото мляко - без ДДС"}
{"url": "https://www.faktor.bg/bg/articles/tramp-prashta-zam-glavniya-si-sekretar-za-poslanik-v-rusiya", "text": "Президентът на САЩ Доналд Тръмп каза, че вторият човек в йерархията на Държавния департамент може да бъде следващият посланик в Русия, предадоха информационните агенции и БТА. Пред журналисти в Белия дом Тръмп каза, че заместник държавният секретар Джон Съливан може да бъде неговата номинация за поста посланик в Москва. Посланик Джон Хънтсман обяви оставка по-рано този месец и каза, че ще се завърне в Юта. Тръмп посочи, че Съливан е \"много уважаван\" и че Майк Помпейо \"го харесва\". Американският президент бе запитан по темата след публикация във в. \"Ню Йорк таймс\", че се очаква той да номинира Съливан на мястото на Хънтсман, отбелязва АП. Джон Съливан стана заместник държавен секретар през май 2017 г. и е заемал висши постове в министерствата на правосъдието, отбраната и търговията и в двете администрации на Буш, припомня агенцията. Съливан бе в България в края на миналата година.", "date": "2019.08.21", "title": "Тръмп предлага зам.-главния си секретар за посланик в Русия"}
{"url": "https://www.faktor.bg/bg/articles/novini/balgariya/potusheni-sa-pozharite-v-rebrovo-i-svishtov", "text": "Овладян е пожарът край софийското село Реброво. Мястото на новото огнище беше на километър от стария пожар, който се беше запалил в неделя. Огънят обхвана сухи треви и дървета.  Пет екипа на пожарната от Своге, Костинброд и Елин Пелин се бориха с огнената стихия. В пожарогасенето се включиха и доброволци. От главна дирекция \"Пожарна безопасност\" и защита на населението призовават всички да бъдат внимателни и да не палят огън на открито, съобщава Bulgaria ON AIR. Потушен е и огънят на сметището край Свищов, което се възпламени за трети път. Екипи на пожарникари, полиция и местна власт денонощно следят обстановката. Заради задимяването кметът на града обяви бедствено положение.  Сметището е затворено още преди 3 години, но на него продължават нерегламентирано да се изхвърлят отпадъци. Предстои депото спешно да бъде засипано с десетки тонове пръст. Прочети още на: https://www.dnes.bg/stranata/2019/08/21/ovladiaha-ogynia-v-rebrovo-i-svishtov.420319", "date": "2019.08.21", "title": "Потушени са пожарите в Реброво и Свищов"}
{"url": "https://www.faktor.bg/bg/articles/novini/balgariya/speshno-proveryavat-samnitelen-bagazh-na-letishte-sofiya", "text": "МВР проверява съмнителен багаж на Терминал 1 на Летище София, предаде Dariknews.  Не се е наложила евакуация на терминала, нито отмяна на полети.", "date": "2019.08.21", "title": "Спешно проверяват съмнителен багаж на Летище София"}
{"url": "https://www.faktor.bg/bg/articles/novini/balgariya/otkriha-martvo-16-godishno-momche-kray-zmeyovo", "text": "Мъж откри труп на 16-годишно момче, съобщиха от полицията, цитирани от \"Дарик нюз\".  На 20 август в 18:00 часа, на тел.112 е получен сигнал от 42-годишен мъж от Стара Загора за открит труп на лице на черен път в гористата местност \"Табашка река\".  Непосредствено до лицето е било забелязано обърнато с гумите нагоре четириколесно МПС - тип \"АТВ\". При извършеният оглед на място е установена самоличността на загиналия - 16-годишно момче от с. Ягода, общ. Мъглиж. Той е управлявал намереното на място АТВ, нерегистрирано по надлежния ред, и е изгубил контрол над превозното средство.  МПС-то се е преобърнало и затиснало водача, като му е причинило тежка черепно - мозъчна травма, в резултат на която е настъпила смъртта.", "date": "2019.08.21", "title": "Откриха мъртво 16-годишно момче край Змейово"}
{"url": "https://www.faktor.bg/bg/articles/novini/balgariya/slanchevo-i-goreshto-dnes-1-1", "text": "Атмосферното налягане ще се задържи малко по-високо от средното за месеца. Днес  отново ще е слънчево, след обяд - и горещо. В източните райони ще има временни увеличения на облачността - без валежи. Ще духа слаб до умерен вятър от североизток. Максималните температури ще са между 32 и 37 градуса, малко по-ниски - по морския бряг.", "date": "2019.08.21", "title": "Слънчево и горещо днес"}
{"url": "https://www.faktor.bg/bg/articles/novini/balgariya/nad-200-pozhara-goryat-v-stranata-ezhednevno", "text": "\"Над 200 пожара горят в страната ежедневно\", заяви пред БНТ ст. ком. Красимир Шотров. \"Пожарите са наистина много. Проблемът е голям. Човешката дейност е най-големият причинител на пожари\", коментира той. По думите му всички те са сложни за потушване заради засушаването по това време на годината. \"Наказанията за небрежност на тежки, но е сложно установяването на лицето, което е предизвикало пожара. Разкриваемостта на подобни престъпления не е висока\", призна Шотров. \"Над 5000 са пожарникарите на които може да се разчита\", добави той.", "date": "2019.08.21", "title": "Над 200 пожара горят в страната ежедневно"}
{"url": "https://www.faktor.bg/bg/articles/novini/balgariya/vitsepremierat-nikolova-sanktsiite-v-nk-za-kiber-reket-sa-izklyuchitelno-zanizheni", "text": "\"Не приемам поста на председател на Съвета по киберсигурност като капан\", заяви пред Нова телевизия вицепремиерът Марияна Николова, която  от 20 август пое председателството на Съвета по киберсигурност.  \"Не считам, че в държавата може да се определи някакъв сектор като \"горещ картоф\", добави тя.  \"Съветът се състои от 18 ръководителя на важни ведомства в държавата, като тук влизат силовите ведомства – МВР, МО, ДАНС, МВнР, МТИТС, както и ключови ръководители на разузнавателните служби. В представителството ще влезе и представител на президента, който ще бъде определен с указ\", обясни тя.  Николова посочи, че Съветът ще има задача да изготви Стратегията по киберсигурност.  \"Това е орган, който е координационен. Съветът ще трябва да подготви Стратегията по киберсигурност  и, след като бъде определен националния координатор по киберсигурност, който ще бъде секретар на Съвета, тогава ще започнем работа по Стратегията\", уточни вицепремиерът. Николова обяви, че вече е сформирана междуведомствена група в Министерството на правосъдието по отношение на кибер рекета.  \"След като Съветът започне работа, аз лично ще предложа промени в Наказателния кодекс, тъй като считам, че санкциите са изключително занижени. Наказанията, които се предвиждат са от 2 до 8 години. Аз бих предложила от 5 до 15 години затвор\", обясни тя.", "date": "2019.08.21", "title": "Вицепремиерът Николова: Санкциите в НК за киберрекет са изключително занижени"}
{"url": "https://www.faktor.bg/bg/articles/novini/svyat/konfiskuvaha-koraba-na-oupan-arms-prevozvasht-migranti-kam-evropa", "text": "Близо 100-те мигранти от кораба на испанската неправителствена организация \"Оупън армс\" слязоха на брега на италианския остров Лампедуза тази нощ, предаде агенция Ройтерс. Това стана, след като вчера италианското правосъдие разпореди мигрантите незабавно да бъдат евакуирани на Лампедуза, а корабът да бъде конфискуван.  Пътниците, повечето от които са от Африка, прекараха 19 дни на котва край острова, тъй като италианският вътрешен министър Матео Салвини отказва да допуска мигранти на територията на страната. Прокурорът на Агридженте Луиджи Патронаджо издаде вчера заповед за свалянето на мигрантите на брега след инспекция, при която лично се запозна с тежката ситуация на кораба.", "date": "2019.08.21", "title": "Конфискуваха кораба на \"Оупън армс\", превозващ мигранти към Европа"}
{"url": "https://www.faktor.bg/bg/articles/babata-na-ubitata-kristin-shte-sadi-lekarya-ot-speshna-pomosht", "text": "Ужасих се от гледката, изгубила съм моменти, линейката дойде, но аз дадох първа помощ на внучка ми. Това заяви пред камерите на БТВ бабата на изнасилената и убита 7-годишна Кристин от село Сотиря. \"Дадох и вода, гушнах я. Господинът наречен \"доктор\" дори не се наведе, за да я прегледа. Нямаше никаква лекарска намеса. На доктора от \"Спешна помощ\" видях само краката. Кондуктурка, слязла от превозното си средство потвърди версията ми. Тя каза, че не е имало медицинска сестра, а докторът не е пипнал внучката ми\", каза още тя. Припомняме, че вчера лекарят, транспортирал убитото 7-годишно момиче заяви, че е започнал да преглежда детето, но бабата му е попречила. Според него жената е изпаднала в истерия и не е пускала малката Кристин. \"Искам лекарят сам да си скъса пред камерите дипломата\", допълни бабата на загиналото момиченце. \"Искам той никога да не бъде доктор и да бъде назначен на много нисък чин – санитар или чистач\", коментира още бабата. \"Ще съдим лекаря от “Спешна помощ”. Болницата също не беше подготвена за тежкия инцидент\", завърши тя.", "date": "2019.08.21", "title": "Бабата на убитата Кристин ще съди лекаря от Спешна помощ"}
{"url": "https://www.faktor.bg/bg/articles/novini/svyat/boris-dzhonsan-se-sreshta-s-merkel-zaradi-predpazniya-mehanizam", "text": "Британският премиер Борис Джонсън ще се срещне по-късно днес с германския канцлер Ангела Меркел в опит да я убеди, че \"предпазният механизъм\" за ирландската граница трябва да бъде премахнат от споразумението за излизане от ЕС. Борис Джонсън започва совалка в Европа, след като по-рано настоя в писмо до Брюксел , че \"предпазният механизъм\" е недемократична мярка и няма място в сделката за Брекзит. Брюксел отказа промени в споразумението за излизане от ЕС. Джонсън заяви, че въпреки отрицателния отговор от Брюксел той ще влезе в преговорите с убеждението, че е необходимо да бъде направено нещо с \"предпазния механизъм\", защото той няма да бъде гласуван в парламента. Очаква се Джонсън да каже на Меркел днес, че ЕС не трябва да се заблуждава, че парламентът някак си ще блокира излизането на Великобритания на 31 октомври. Британският премиер заяви, че макар и да иска сделка, ако ЕС не иска да се договорят, Обединеното кралство ще напусне в края на октомври.", "date": "2019.08.21", "title": "Борис Джонсън се среща с Меркел заради \"предпазния механизъм\""}
{"url": "https://www.faktor.bg/bg/articles/novini/svyat/sasht-sa-gotovi-da-obsazhdat-s-rumaniya-vazmozhnostta-za-usilvane-na-amerikanskoto-voenno-prisastvie-v-stranata", "text": "Президентите на Румъния и на САЩ - Клаус Йоханис и Доналд Тръмп, одобриха на среща снощи в Белия дом съвместна декларация, в която между другото САЩ подчертават подкрепата си за усилията на Румъния да влезе в програмата за отмяна на визите за румънски граждани, предаде БТА.  В декларацията се посочва, че румънските и американските военни работят рамо до рамо за защита на свободата и за укрепване на отбранителните способности в източния фланг на НАТО, включително в Черно море, което е от стратегическа важност за трансатлантическата сигурност, посочва информационният сайт Зиаре, като се позова на администрацията на Клаус Йоханис Президентите посочват също, че търсят начини за избягване на рисковете за сигурността, които съпътстват китайските инвестиции в телекомуникационните мрежи 5G. Румъния и САЩ признават, че енергийната сигурност е национална сигурност. Двете страни подчертават съпротивата си срещу газопровода „Северен поток 2“ за пренос на руски газ до Германия по дъното на Балтийско море и други проекти, които правят съюзниците и партньорите им енергийно зависими от Русия. „Източниците на природен газ от Румъния имат потенциал да увеличат просперитета на нашите страни, както и да засилят енергийната сигурност на Европа“, се казва в декларацията. Румъния и САЩ ще анализират начини за подобряване на инвестиционния климат в сферата на енергетиката, които да са от полза и на двете страни. В документа се посочва, че се насърчава тясното сътрудничество на двете индустрии в подкрепа на целите на Румъния в сферата на ядрената енергия за граждански цели. В декларацията се отбелязва още, че отличното партньорство между Румъния и САЩ в сферата на прилагането на закона и борбата с корупцията се основава твърдо на взаимния ангажимент към правовата държава и независимото правосъдие, които са силно подкрепяни от румънския народ. Румъния и САЩ се ангажират да укрепят още повече търговските отношения помежду си и да насърчават увеличаването на инвестициите и в двете страни, се казва в документа. В началото на срещата в Белия дом президентът Доналд Тръмп заяви, че САЩ са готови да обсъждат с Румъния възможността за усилване на американското военно присъствие в страната. На територията на Румъния е разположен комплекс \"Иджис ъшор\" от американската система за противоракетна отбрана. Неотдавна властите в Букурещ се обявиха за създаване на постоянна американска военна база в Румъния, припомня ТАСС.", "date": "2019.08.21", "title": "САЩ са готови да обсъждат с Румъния възможността за усилване на американското военно присъствие в страната"}
{"url": "https://www.faktor.bg/bg/articles/novini/balgariya/e-bozhkov-ako-kovachki-specheli-naddavaneto-za-belene-ministar-petkova-shte-tryabva-da-broi-parite-v-broy", "text": "„Ако българското правителство държи на всяка цена да задвижи проекта на АЕЦ „Белене”, опасявам се, че ще има отстъпка от зададената рамка в хода на преговорите\", заяви бившият енергиен министър  Трайчо Трайков пред Нова телевизия.  „Отсъствието на сериозна компания от заявители участие в проекта АЕЦ „Белене” показва липсата на банкеруемост на проекта, т.е. каквото и да се случва, то ще трябва да се случи под въздействието на два фактора – участие на българската държава с някакви стимули за сметка на данъкоплатеца и геополитическите интереси на страни, които ни разглеждат като плацдарм”, смята Трайков. Според него токът от „Белене” ще струва два пъти повече от средната цена на сега произвеждания ток в България и ще бъде по-скъпа от всяка друга алтернатива, която съществува в момента. „В България няма място и за „Козлодуй” и за „Белене”. В обозримо бъдеще ще трябва да се затвори и АЕЦ „Козлодуй”. Ако работят и двете централи, правителството ще бъде принудено да създаде едно подобие на свободния пазар, каквото има при горивата.  Ужким е свободен, но не съвсем. За да гарантираме функционирането на господстващия играч, правим  всякакви трикове и номера, за да ограничаваме възможните алтернативи”, каза Трайков. Според енергийния експерт Еленко Божков обаче към момента има място за един 1000 мегавагтов блок в енергийната система на България, а перспективата е в близко време  да има необходимост и от 2 блока.  „Всички експерти са категорични, че има място за един блок. Ако продължаваме да се бавим, ще ни бъде малко по-трудна реализацията на произведения ток”, каза той.  „Ако бяхме построили „Белене” за 2007 година, цената му вече щеше да е сравнима с цените на електроенергията в този момент. Ако го построим след 10-11 години, цената ще бъде сравнима с цената „Ден напред” на българската и регионалните борси на ток. Според него за участници в проекта ще бъдат избрани „Росатом”, „Фраматом” и „Дженеръл електрик”. \"Опасявам се, че ако Христо Ковачки спечели наддаването за \"Белене\" министър Петкова ще трябва да брои парите в брой\", коментира той участието на фирми свързани с Ковачки.", "date": "2019.08.21", "title": "Е. Божков: Ако Ковачки спечели наддаването за \"Белене\" министър Петкова ще трябва да брои парите в брой"}
{"url": "https://www.faktor.bg/bg/articles/avstraliya-se-vklyuchva-v-oglavena-ot-sasht-koalitsiya-za-zashtita-na-tankeri-i-tovarni-korabi-ot-iran", "text": "Австралия се съгласи с искане на Вашингтон да участва в ръководена от САЩ международна коалиция за защита на петролни танкери и товарни кораби от заплахи от страна на Иран в Ормузкия проток, съобщи днес австралийският премиер Скот Морисън, цитиран от Ройтерс. \"Дестабилизиращото поведение е заплаха за интересите на Австралия в района\", каза на пресконференция Морисън. Правителството реши, че е в наш национален интерес да работим с международните си партньори и да дадем своя принос, който ще бъде ограничен по мащаб и продължителност, допълни той. Австралийската обществена телевизия Ей Би Си съобщи, че Канбера ще изпрати в района фрегати и разузнавателни самолети.", "date": "2019.08.21", "title": "Австралия се включва в оглавена от САЩ коалиция за защита на танкери и товарни кораби от Иран"}
{"url": "https://www.faktor.bg/bg/articles/novini/svyat/sled-sreshtata-s-putin-i-makron-iska-vrashtane-na-rusiya-v-g-8", "text": "Президентът на Франция Еманюел Макрон подкрепя американския си колега Доналд Тръмп в неговия стремеж за връщане към формата Г-8 с участието на Русия, твърди CNN, позовавайки се на висш представител в US администрацията. Според телевизията, лидерите на САЩ и Франция са провели във вторник вечерта телефонен разговор, в който изразили съгласие, че участие на Русия в срещата на върха на \"Голямата седморка\" (Г-7) през 2020 г. би било целесъобразно. Според източника на CNN, Макрон предложил Русия да бъде поканена през 2020 г. Домакин на срещата догодина са САЩ. Американската телевизия отбелязва, че Тръмп планира да обсъди идеята за връщане към формата Г-8 на предстоящата среща на групата на седемте най-развити индустриално страни в света в Биариц, Франция, от 24 до 26 август.", "date": "2019.08.21", "title": "След срещата с Путин и Макрон иска връщане на Русия в Г-8"}
{"url": "https://www.faktor.bg/bg/articles/novini/svyat/raneni-i-arestuvani-na-protest-v-turtsiya", "text": "Един протестиращ е бил тежко ранен, вероятно намушкан с нож от неизвестни лица, в Истанбул вчера вечерта по време на протест срещу отстраняването на трима кметове на областни градове, има и арестувани. Протестът в квартал „Кадъкьой“ е организиран от прокюрдската Демократична партия на народите. Полицията използва газ и гумени куршуми, за да разгони демонстрантите. По-рано през деня 6 депутати от прокюрдската Демократична партия на народите в Турция бяха ранени или хоспитализирани при демонстрации срещу решението на вътрешното министерство, а 6 журналисти бяха задържани при отразяването на събитията в югоизточните райони на страната. Полицията използва палки, водни струи под налягане и сълзотворен газ, за да разпръсне протестиращите в източните, населени с множество кюрди, градове Ван, Диарбекир и Мардин. В понеделник всички публични протести бяха забранени в Диарбекир и Мардин, а във Ван подобна забрана е в сила от 21 ноември 2016 г. Вчера демонстрациите бяха забранени и в друга източна област – Муш. Поне 8 души бяха задържани вчера в Истанбул по обвинения в разпространяване на терористична пропаганда, след като други 418 души бяха арестувани в понеделник в 29 области на Турция по различни обвинения, а кметовете на Ван, Диарбекир и Мардин бяха отстранени от длъжност. Срещу тях текат разследвания по обвинения в членство и пропаганда на терористична организация, гледани от наказателни съдилища за тежки престъпления. Вътрешният министър Сюлейман Сойлу заяви, че ролята на правото и демокрацията е да не търпи тероризмът да използва гласовете на хората. По време на кампанията преди местните избори на 31 март т. г. президентът Реджеп Ердоган и вътрешният министър Сюлейман Сойлу неколкократно заявяваха, че избраните на изборни длъжности ще бъдат отстранявани, ако бъдат открити техни връзки с ПКК. Мястото на избраните градоначалници беше заето от областните управители, които се назначават от правителството, а не се избират. Опозицията определи случилото се като „преврат“. Демократичната партия на народите взе решение за безсрочни протести. Формацията призова другите опозиционни партии да не мълчат, тъй като става дума за общ проблем за всички демократични сили. В декларацията на партията по въпроса се изтъква, че отстранените кметове са били допуснати да се кандидатират и на последните местни избори на 31 март т.г. са получили между 54 и 63% от гласовете в съответните градове. Кметът на Истанбул Екрем Имамоглу написа в „Туитър“, че пренебрегването на волята на народа е неприемливо, а говорителят на Народнорепубликанската партия Фаик Йозтрак допълни, че решението е политическо, а не юридическо. Въпреки това Народнорепубликанската партия няма да участва в демонстрации срещу правителството решение, но ще продължи да го осъжда политически. Лидерът на крайните националисти Девлет Бахчели заяви пълната си подкрепа за операцията. Междувременно вчера продължи започналата в понеделник операция „Разбиване“. В нея около 2300 командоси прочистват 3 турски области от пещери и укрития, използвани от ПКК. Говорителката по Общата външна и политика за сигурност на Евросъюза Мая Косиянич заяви, че случаят с отстранените кметове е „силно притеснителен“ и крие сериозен риск да навреди на местната демокрация. „Дълбока загриженост“ от случилото се изрази и Андерс Кнапе, председател на Конгреса на местните и регионални власти към Съвета на Европа.", "date": "2019.08.21", "title": "Ранени и арестувани на протест в Турция"}
{"url": "https://www.faktor.bg/bg/articles/tramp-otmeni-sreshtata-s-datskiya-premier-zaradi-lipsa-na-interes-kam-prodazhbata-na-grenlandiya", "text": "Американският президент Доналд Тръмп съобщи, че отлага планираната след две седмици среща с премиера на Дания Мете Фредериксен заради липсата на интерес от нейна страна към офертата му за покупка на Гренландия, предадоха информационните агенции. \"Дания е много специална страна с невероятни хора, но въз основа на коментара на премиера Мете Фредериксен, че тя не проявява интерес към обсъждане на продажбата на Гренландия, аз ще отложа нашата среща, планирана след две седмици, за друго време\", написа Тръмп в Туитър. Американският президент следва да посети Дания в началото на следващия месец, като остава неясно дали отменя цялата визита, отбелязва Ройтерс. Остров Гренландия, разположен между Северния Атлантически и Северния ледовит океан, е автономна територия с население от 56 000 души, но Дания държи контрола над външните отношения, отбраната и валутната политика. Премиерът на Гренландия Ким Килсен и датската премиерка Мете Фредериксен заявиха, че островът не е за продан. Припомняме, че вчера американският президент написа в Туитър, че няма да строи небостъргачи в Гренландия. Всички помислиха, че американският президент си прави майтап, но очевидно е имал съвсем сериозни намерения да купи островната държава.", "date": "2019.08.21", "title": "Тръмп отмени срещата с датския премиер заради липса на интерес към продажбата на Гренландия"}
{"url": "https://www.faktor.bg/bg/articles/novini/svyat/puskat-zhenite-ot-sauditska-arabiya-da-patuvat-sami-v-chuzhbina", "text": "Жените от Саудитска Арабия вече пътуват в чужбина без разрешението на мъж настойник, съобщава \"Франс прес\". Реформата беше обявена в началото на месеца, а от вчера, 20 август, тя официално влезе в сила. Саудитската администрация вече приема молби от жени на поне 21 години за получаване или подновяване на паспорт, за да могат да пътуват извън кралството без разрешение на настойник, съобщиха в Туитър от паспортната служба в страната. Това е поредната мярка, която отслабва действащата в Саудитска Арабия система на \"мъж настойник\", на чиято воля жените трябва да се подчиняват, било той съпруг, баща, или роднина. До решението се стигна след няколко случая, нашумели в медийното пространство, за жени, които са се опитали да избягат от настойниците си през последните месеци. Миналата година Саудитска Арабия предостави на жените право да шофират, което се разглежда като исторически ход на правата на жените в страната. Промените бяха добре посрещнати от голяма част от населението на кралството, въпреки че крайните консерватори ги заклеймиха като мерки \"против исляма\".", "date": "2019.08.21", "title": "Пускат жените от Саудитска арабия да пътуват сами в чужбина"}
{"url": "https://www.faktor.bg/bg/articles/novini/svyat/tramp-iska-da-varne-rusiya-v-g-8", "text": "Пред журналисти в Белия дом Тръмп каза, че Русия често е тема на разговорите, които той и лидерите на Великобритания, Канада, Франция, Германия, Италия и Япония водят, когато се срещат ежегодно като група. Американският президент направи това изявление, преди да замине за Франция в събота за тазгодишната среща на Г-7 - групата на седемте най-развити индустриални страни в света. През март 2014 г. по предложение на предшественика му Барак Обама лидерите изключиха Москва от Г-8, след като Русия анексира Крим. Доналд Тръмп каза, че Обама е настоял за изключването на Русия, защото Путин го \"надхитрил\".  Тръмп направи подобен коментар за завръщането на Русия в групата и преди срещата на върха миналата година, но нищо не излезе от това, припомня Асошиейтед прес.", "date": "2019.08.21", "title": "Тръмп иска да върне Русия в Г-8"}
