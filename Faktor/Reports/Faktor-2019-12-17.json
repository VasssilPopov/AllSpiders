{"url": "https://faktor.bg/bg/articles/edin-ot-otselelite-rabotnitsi-pravehme-skele-i-po-edno-vreme-sinat-mi-kreshti-slizayte-dolu-che-umiram", "text": "Изясняват се причините за инцидента на площадката за радиоактивни отпадъци в Козлодуй, при който вчера загинаха двама работници, а други двама бяха ранени. И днес строителната площадка, където се изгражда хранилище за радиоактивни отпадъци, остава затворена, тъй като разследването продължава. Площадката е в етап на изграждане.    Част от работниците са от село Долни Цибър. Всяка сутрин малък бял бус идвал, за да ги закара до работа. Пред екип на БНТ Добри, един от работниците, който е станал очевидец на трагедията, разказа за случилото се вчера: \"Ние правим скеле и по едно време големият син, който работи с мен, вика - слизайте долу, че умирам. Обърнах се - какво става?! Арматурата тръгна. Пада една след друга. Все едно картечница. Тя не беше закрепена изобщо. Но това е само по вина на техниците! Друго нищо не е, ако ще да ме изгонят от фирмата!\" Пострадалият работник, който вече си е вкъщи, е в шок. 32-годишния Филип е баща на 3 деца, работел на строителната площадка с трудов договор, напълно законно, уверява съпругата му. Опитал се да помогне на другите затиснати по време на инцидента. \"Представете си 70 тона да паднат върху вас, в някакъв ров и вие се борите за живота си. Той е оцелял и е излязъл от там. Не може да се движи, не може да стане, нормални битови нужди няма как...\", сподели Изабела Славкова, съпруга на пострадалия Филип. \"Като говори той само плаче... Той е вътре на легло От време на време се сеща за своите приятели и само плаче\", разказа Борислав Фоков, баща на пострадалия Филип. От държавното предприятие \"Радиоактивни отпадъци\", което е само възложител на обекта, заявиха, че те са извършвали контрола как се изгражда хранилището и какви материали се влагат, предвид важното му бъдещо предназначение. Ето и какво проверяват останалите институции и какви са очакванията от тях: Георги Разложки, зам.- изпълнителен директор на ДП РАО: Предстои проверка, която е започнала вчера от Инспекция по труда, като те трябва да установят първо, както е трудовото правоотношение на работниците с техния работодател, след това дали са преминали надлежен инструктаж, обучение, дали са квалифицирани за работата, която им е възлагана. Освен това, всички машини и съоръжения, с които са работили дали са изправни, дали са минали съответните проверки, които се изискват. Това е доста сериозна проверка, доста обемиста, така че дано успеят да приключат днес.\" Работниците в Козлодуй са наети от фирма \"Евробилд\" със седалище в центъра на Бургас. Днес никой не отговаря на посочените телефони, както и на позвъняванията на входа на офиса. Според хора от бургаския строителен бранш, фирмата се е занимавала с набиране на работници за обекти в Козлодуй и Белене.", "date": "2019.12.17", "title": "Свидетел на трагедията край Козлодуй: Докато синът ми извика: \"Слизайте долу, че умирам!\", арматурата тръгна като картечница"}
{"url": "https://faktor.bg/bg/articles/balgariya-e-treta-v-es-po-nay-visok-protsent-na-razhdaniya-chrez-tsezarovo-sechenie", "text": "През 2017 година цезарово сечение при раждането на едно или повече бебета е било извършено най-малко 1,4 милиона пъти в рамките на целия Европейски съюз, показват данни на Евростат. Според европейската статистика се наблюдават големи процентни различия при ражданията с цезарово сечение в отделните държавни членки на ЕС, като България е в челната тройна по отношение на осъществени подобни операции. Цезаровото сечение е били прилагано най-често в Кипър, където цели 54,8% от всички живородни операции през 2017 година са били осъществени по този оперативен способ.  Островната държава е последвана от Румъния с 44,1% и България, където цели 43,1% от всички живородни раждания през 2017 година са били осъществени посредством цезарово сечение. След нашата държава се нареждат Полша (с 39,3%) и Унгария (37,3%). На другия полюс е Финландия с едва 16,5% раждания чрез цезарово сечение, следвана от Швеция (16,6%), Естония (19,4%), Литва (също 19,4%) и Франция (19,7%). В абсолютни стойности през 2017-а година е имало 27 357 броя раждания в България чрез цезарово сечение - почти без промяна спрямо 27 476 броя през 2016-а година. Десети години по-рано (през 2007-а) обаче в нашата страна е имало 20 187 раждания чрез цезарово сечение, а в началото на новото хилядолетие (през 2000-а година) - едва 9 927 броя.", "date": "2019.12.17", "title": "България е трета в ЕС по най-висок процент на раждания чрез цезарово сечение"}
{"url": "https://faktor.bg/bg/articles/osvetyavat-i-vdigat-ograda-na-zlopoluchnata-peshehodna-pateka-na-bul-vaptsarov", "text": "Столична община ще предприеме всички обезопасителни мерки на пешеходната пътека на бул. \"Никола Вапцаров\", научи Столица.bg. В петък вечерта там загина 13-годишно момиче. Заедно  с друго 14-годишно момиче бяха блъснати от джип при пресичането на булеварда.   Според разказ на тяхна съученичка, която е вървяла зад тях, децата са минали през пешеходна пътека. Шофьорът на джипа пък обясни, че децата са се промушили през процеп на мантинелата и са изскочили на пътното платно. Разказ на очевидец пред Столица.bg обясни, че децата са прескочили мантинелата, били са облечени в черно и са носили слушалки на ушите. \"Пешеходната пътека ще бъде изцяло осветена. Ще се изградят високи огради, за да се ограничи достъпа до пътното платно. Най-вероятно ще се направи и повдигане на пешеходната пътека, въпреки, че не е подходящо за такъв тип булеварди, но за нас е важно сигурността на децата\", казаха пред Столица.bg от Столична община.   Родителите на деца, които учат в близката Природо-математическа гимназия настояват да се направи надлез за преминаването на децата. При инцидента на 13 декември т. г. едното от момичетата почина от удара, а другото е все още в \"Пирогов\" със счупен крак.", "date": "2019.12.17", "title": "Осветяват и вдигат ограда на злополучната пешеходна пътека на бул. \"Никола Вапцаров\""}
{"url": "https://faktor.bg/bg/articles/otkriha-zhurnalist-martav-v-doma-mu-v-sofiya", "text": "Журналистът Марио Трифонов е бил открит мъртъв в дома му в София на 14 декември, съобщиха негови приятели. Причините за кончината на 52-годишния мъж не са известни, но близките му споделят, че последните месеци са били трудни за него, тъй като е бил уволнен и е търсел работа, пише life.dir.bg. Във фейсбук профила му приятели споделят, че мускулите не го държали, трудно ходел. От постовете се разбира, че сам е посегнал на живота си.  Марио Трифонов е роден на 18 ноември 1967 година в София. Филолог по образование. С журналистика започва да се занимава през 1995 г. Работил е в телевизиите \"Триада\", \"Евроком\" и \"7 дни\", в радиата \"Хит 7\", \"Атлантик\" и NET. Бил е главен редактор на списанията BEAUTY, \"Всичко за жената\", Mr. BiG и на сайта fashioninside.bg. Работил е и като административен директор на списанията FHM и Madame Figaro. Автор е на женския роман \"Най-добрата в играта\". От юли 2014 година е главен редактор на inlife.bg. Списва собствения си блог със закачаливото име \"Шантиклер\" – дума, която се ражда през 30-те години на миналия век в Русе и е била използвана като шеговито намигване към всяка модна новост.  \"Научи ни преди всичко за ценните неща в живота - за добротата в отношенията, обичта и уважението към всеки един, без значение кой къде се намира на йерархалната стълбичка. Благодарим ти за всичко, Марио и ни прости, ако не сме били на висотата, на която ти самият беше! Това е нещо, което се учи цял живот и се постига трудно. Светъл път към звездите и дано се срещнем отново, в някой друг живот...\", написаха бившите му колеги от \"In Life\".", "date": "2019.12.17", "title": "Журналистът Марио Трифонов е открит мъртъв в дома му в София"}
{"url": "https://faktor.bg/bg/articles/tsatsarov-vazlozhi-na-nsls-razsledvaneto-na-avariyata-na-ploshtadka-radiana", "text": "Единодушно с 9 гласа \"за\" прокурорската колегия на ВСС преназначи Сотир Цацаров за прокурор във Върховната касационна прокуратура (ВКП), считано от 17 декември. Това стана след молба, подадена от него в края на миналата седмица, каквото право той има преди да оглави антикорупционната комисия. Според Закона за съдебната власт след освобождаване от длъжността, досегашният обвинител №1 може да се върне на длъжността, заемана преди избора или на равна по степен. Той е избрал да е прокурор, а не да се върне като съдия в окръжния съд в Пловдив. Когато встъпи официално като председател на КПКОНПИ, стажът му там ще се  зачита за юридически. По-рано днес в \"Държавен вестник\" бе публикуван указа на президента за освобождаването на Цацаров като главен прокурор. Утре в 9,30 ч е официалната церемония за встъпването на Иван Гешев на поста. След това той за първи път ще председателства прокурорската колегия.", "date": "2019.12.17", "title": "Цацаров е преназначен за прокурор във ВКП"}
{"url": "https://faktor.bg/bg/articles/lekarskiyat-sayuz-s-ostra-pozitsiya-sreshtu-medsestrite-problemite-ne-se-reshavat-s-ultimatumi-i-lov-na-veshtitsi", "text": "Българският лекарски съюз излезе с остра позиция относно провелата се вчера среща между премиера Бойко Борисов и протестиращите медицински сестри, съобщи Би Ти Ви. От лекарската организация заявяват, че индиректно те са застанали срещу тях. „По време на срещата, съзнателно или не, се насади внушението, че лекарите са „лоши хора с големи заплати”. Внушение, внасящо допълнително напрежение в съсловието, задълбочаващо конфликта и противопоставянето между работещите в сектора”, пише в позицията им. От лекарското съсловие възразяват срещу твърдението, че „парите за здраве отиват в джобовете на лекарите“. Медицинските сестри протестират за по-достойни условия на труд, реформа в системата и нов модел на финансиране на болниците. Те настояват още да се изпълни заложеното заплащане в Колективните трудови договори в отрасъл здравеопазване – 950 лв. По време на разговора вчера е обсъдено увеличение на заплатите им, ако се намалят лекарските. Като са споменати суми от 12 хил. лв. месечно възнаграждение. „Цитираните по време на разговорите лекарски заплати са единици, нещо повече – немалка част от специалистите по здравни грижи у нас получават по-високо възнаграждение от исканото от тях (две минимални работни заплати). Заплатите на лекарите и специалистите по здравни грижи у нас зависят от приходите на болницата от клинични пътеки, т.е. от лекуваните в даденото лечебно заведение пациенти”, отговарят от БЛС. Съсловната организация допълва, че не са спирали да се борят за достойно заплащане в здравната система и посочва още, че са успели да извоюват в Националния рамков договор 2020-2022 да има осезаемо повишение на цените на клиничните пътеки. „БЛС многократно е заявявал, че не подкрепя лошите практики и злоупотребите, многократно е настоявал - има ли виновни те да бъдат наказвани с цялата строгост на закона. Всеки опит за обобщение и внушаване на групова вина е неправилен и опасен. Пътят на решаването на проблемите в системата обаче не е чрез спекулации, ултиматуми и лов на вещици”, пишат още от лекарската организация.", "date": "2019.12.17", "title": "Лекарският съюз с остра позиция срещу медсестрите: Проблемите не се решават с ултиматуми и лов на вещици"}
{"url": "https://faktor.bg/bg/articles/ninova-se-zahvana-s-bokluka-v-gabrovsko", "text": "Председателят на БСП Корнелия Нинова и народният представител Кристина Сидорова се срещнаха с кмета и с жители на село Яворец, община Габрово, които им предоставиха подписка. Това съобщиха от пресцентъра на партията. Поводът е недоволството на местните хора от плановете за разширяване на съществуващия цех за преработване на отпадъци. В заявеното намерение е посочено, че за целта ще се ползва питейна вода, а отпадната ще се излива в реката. Според хората това създава опасност както за качеството, така и за количеството на водата. Друг проблем за местните е, че самият цех, където и в момента има бали с боклук, се намира само на 340 метра от къщите. От красива държава, с чиста природа, ни превърнаха в бунище на чужди отпадъци. Не само тук, но и на други места в България се складират и преработват отпадъци. Управляващи, спрете да давате разрешения за това. Искаме чист въздух, вода и храна за българите”, категорична бе Нинова. Тя добави, че от левицата настояват и за пълен преглед на местата за преработване на отпадъци в цялата страна. По думите й сметищата в много общини са цъкащи екологични бомби, тъй като са препълнени, а строителството на нови клетки вече е закъсняло.", "date": "2019.12.17", "title": "Нинова се захвана с боклука в Габровско"}
{"url": "https://faktor.bg/bg/articles/darzhavata-dava-po-1200-lv-na-balgari-koito-se-vrashtat-ot-chuzhbina-da-rabotyat-u-nas", "text": "Държавата ще стимулира с месечен финансов пакет от 1200 лева живеещи в чужбина български граждани, които се върнат да работят у нас. Условието е да имат подписан трудов договор с български работодател. Пакетът ще бъде осигуряван за срок от една година. За работа в населено място с доходи под средните за страната освен заплатата от работодателя, държавата ще доплаща още половин минимално възнаграждение, обяви заместник-министърът на труда и социалната политика Зорница Русинова. Освен това Агенцията по заетостта ще разработи интернет платформа, която ще съдържа информация за конкретни работни места, тенденции в заплатите, детски градини, лечебни заведения.", "date": "2019.12.17", "title": "Държавата дава по 1200 лв. на българи, които се връщат от чужбина да работят у нас"}
{"url": "https://faktor.bg/bg/articles/novite-evropravila-za-borba-s-praneto-na-pari-vlizat-v-sila-ot-20-yanuari", "text": "Към момента контролните органи в Европейския съюз залавят едва 1% от парите, които се перат на Стария континент. От 20 януари влизат в сила нови правила за финансови разплащания на ниво Европейски съюз. Те предвиждат затягане на контрола в сферата на финансовите измами и прането на пари. Това обяви в интервю за БНТ евродепутатът Емил Радев от ЕНП, който е и докладчик по темата. България е една от страните, която е изпълнила почти всички законодателни изисквания, свързани с финансовите измами и прането на пари.   За първи път на ниво Европейски съюз се затяга контролът върху криптовалутите и тяхното превръщане в реални разплащателни средства. \"До този момент нямаше реални правила по какъв начин виртуалната валута се превръщаше в реална, което допускаше пране на пари, а с това и финансиране дори на терористични организации\", обясни Радев. Промени има и при финансовата обосновка в сферата на произведенията на изкуството, където вече на ниво Европейски съюз също ще бъдат въведени правила. По думите на Емил Радев, в момента на ниво Европейски съюз се залавят едва 1% от случаите на пране на пари, което е прекалено малко. България обаче е една от страните с висок процент на залавяне на подобни случаи, като у нас част от правилата особено касаещи конфискуването на незаконно придобито имущество, са по-сериозно, отколкото в други страни-членки. Според данните на Радев в момента у нас е запорирано имущество за близо 2 млрд. лева. Темата с прането на пари и злоупотребата с еврофондове е сред водещата на днешната парламентарна сесия.", "date": "2019.12.17", "title": "Новите европравила за борба с прането на пари влизат в сила от 20 януари"}
{"url": "https://faktor.bg/bg/articles/obshtestvo-ulitsata-v-tvarditsa-zapochvat-izpalnenie-na-proekt-za-1-6-mln-leva", "text": "Улица в Твърдица, която никога не е имала асфалт, ще бъде асфалтирана като част от изпълнението на проект ремонт на пътната мрежа за 1,6 млн. лева. Това каза за Faktor.bg кметът на общината Атанас Атанасов.  „Става дума за ул. „Поп Лука, която е дълга 1,2 км. Твърдица е град от 55 години, тази улица е съществувала, но досега никога не е била асфалтирана“, обясни Атанасов. Финансирането е по „Програмата за селските райони“. Изцяло нов водопровод ще има село Сборище – за сумата от 5,6 млн. лева. Работата по него започва през м.март следващата година. В момента е приключил изборът за изпълнител за ремонт на сградата на училището в Твърдица – 960 хил. лева (саниране + вътрешни ремонти). Общината ще кандидатства и по проект за ремонт на читалището.", "date": "2019.12.17", "title": "В Твърдица започват изпълнение на проект за 1,6 млн. лева"}
{"url": "https://faktor.bg/bg/articles/ikonomika-germaniya-planira-da-privleche-oshte-chuzhdestranni-rabotnitsi", "text": "Меркел подчерта, че по света има засилена конкуренция за квалифицирани работници Германската канцлерка Ангела Меркел настоя за приемането на нови закони като част от усилията за привличане на още чуждестранни работници в страната, за да се компенсира недостигът на квалифицирана работна ръка в различни отрасли на индустрията, предаде БТА. \"Имаме спешна нужда от такъв закон\", заяви Меркел вчера, след среща с работодатели и профсъюзи в Берлин. Канцлерката изрази силна надежда за новия Закон за имиграцията на квалифицирани работници, който трябва да влезе в сила от 1 март 2020 година. Целта му е да създаде възможност за квалифицирани работници от страни извън ЕС да пристигнат и да останат в Германия. Меркел подчерта, че по света има засилена конкуренция за привличането на квалифицирани работници и призова Германия да предложи привлекателни работни условия. \"Важно е в трети страни да бъде възприемани като космополитна и интересна държава\", добави тя. 56 на сто от предприятията, участвали в проучване на Търговската и индустриална камара казват, че недостигът на квалифицирани работници е най-големият риск, пред който са изправени. Една трета от запитаните предприятия вече са взели на работа квалифицирани работници от чужбина, включително от страни извън ЕС.", "date": "2019.12.17", "title": "Германия планира да привлече още чуждестранни работници"}
{"url": "https://faktor.bg/bg/articles/kultura-fizika-na-tagata-e-v-kratkiya-spisak-za-nominatsiya-za-oskar", "text": "Българският аниматор Теодор Ушев, който работи в Канада, е отново в краткия списък за номинация „Оскар“. Неговата „Физика на тъгата“ е сред 10-те ленти, от които ще бъдат избрани петте номинирани в категорията за късометражна анимация. Ушев вече има една номинация от Американската академия за филмово изкуство и наука. Анимацията е адаптация на едноименния роман на Георги Господинов „Физика на тъгата“. „Физика на тъгата“ вече спечели специалната награда на журито на Международния филмов фестивал в Торонто. За сценария на филма си Ушев казва, че не следва стриктно сюжета на книгата, не е филм-биография, а филм – лабиринт, капсула на времето, в която са събрани обекти, случки, спомени, мелодии. Филм за носталгията, пропилените шансове и неслучилите се мечти на цяло едно поколение, пречупен през личния разказ. 27-минутният филм е най-амбициозният проект в кариерата на Теодор Ушев досега. Аниматорът работи по него в последните 8 години, като междувременно се появиха филмът му „Сляпата Вайша“, който му донесе номинация на „Оскар“ през 2017 г., както и различни независими проекти в киното и визуалното изкуство. Kанадско-френската продукция на Националния филмов борд на Канада и телевизонния канал за култура и изкуство „Арте” привлече вниманието на специалистите още преди премиерата си с необичайната техника на рисуване, използвана от художника – енкаустика. 92-та церемония по раздаването на наградите „Оскар“ ще се проведе в Лос Анджелис на 9 февруари догодина.", "date": "2019.12.17", "title": "\"Физика на тъгата\" е в краткия списък  за номинация за \"Оскар\""}
{"url": "https://faktor.bg/bg/articles/parvata-zhena-kmet-na-bogota-se-ozheni-za-priyatelkata-si", "text": "Клаудия Лопес – първата жена кмет на колумбийската столица Богота, сключи брак с приятелката си от три години, предаде АФП. Колумбия е дълбоко религиозна и консервативна страна, но еднополовите бракове са разрешени, а хомосексуалните двойки имат право да осиновяват деца, независимо дали са биологични на един от партньорите. „Обещавам да те почитам и обичам до края на живота си“, написа Лопес в Инстаграм до своята половинка – сенаторката от опозицията Ангелика Лопес. „Благодаря на живота за тази чудесна година: Защитих докторат, спечелих изборите за кмет и се ожених за любовта на живота си“, добави тя. Посланието в Инстаграм бе съпроводено с четири снимки на облечената в бяло двойка с цветя. Медии не били канени на частната брачна церемония Лопес, която спечели с малка преднина изборите за кмет през октомври, е бивша сенаторка. Тя ще заеме градоначалническия пост, който е смятан за втория по важност в страната след този на президента, на 1 януари.", "date": "2019.12.17", "title": "Първата жена кмет на Богота се ожени за приятелката си"}
{"url": "https://faktor.bg/bg/articles/seriya-a-zabarka-poreden-rasistki-skandal-v-italiya", "text": "Италианският футбол за пореден път в последните месеци е в центъра на расистки скандал, като този път вината е на ръководството на Серия А, което реши да бори расизма с огромни постери на маймуни по стадионите. От началото на този сезон в Италия вече имаше няколко сериозни инцидента, свързани с расизъм, предизвикани както от феновете, така и от медиите. Нападателите на \"Интер\" Ромелу Лукаку и Бреша Марио Балотели бяха жертва на расистки скандирания по време на мачове на своите отбори, през септември телевизионният коментатор Лучано Пазирани бе уволнен, след като заяви, че единственият начин да спреш Лукаку е \"да му дадеш да изяде десет банана\", а в началото на декември спортният ежедневник Кориере дело Спорт публикува на заглавната си страница снимка на Лукаку и защитника на \"Рома\" Крис Смолинг с надпис \"Черен петък\" преди петъчното дерби между \"Интер\" и \"Рома\". Всички това предизвика ръководството на Серия А да предприеме активни действия в борбата с расизма, но решението на лигата е повече от странно. Миналата вече в централата на Серия А в Милано бе представена кампанията \"Не на расизма\", която предвижда на всички стадиони в Италия да бъдат закачени огромни постери с боядисани в различни цветове маймунски лица. Италианският футбол за пореден път в последните месеци е в центъра на расистки скандал, като този път вината е на ръководството на Серия А, което реши да бори расизма с огромни постери на маймуни по стадионите, съобщава БГНЕС. От началото на този сезон в Италия вече имаше няколко сериозни инцидента, свързани с расизъм, предизвикани както от феновете, така и от медиите. Нападателите на \"Интер\" Ромелу Лукаку и Бреша Марио Балотели бяха жертва на расистки скандирания по време на мачове на своите отбори, през септември телевизионният коментатор Лучано Пазирани бе уволнен, след като заяви, че единственият начин да спреш Лукаку е \"да му дадеш да изяде десет банана\", а в началото на декември спортният ежедневник Кориере дело Спорт публикува на заглавната си страница снимка на Лукаку и защитника на \"Рома\" Крис Смолинг с надпис \"Черен петък\" преди петъчното дерби между \"Интер\" и \"Рома\". Всички това предизвика ръководството на Серия А да предприеме активни действия в борбата с расизма, но решението на лигата е повече от странно. Миналата вече в централата на Серия А в Милано бе представена кампанията \"Не на расизма\", която предвижда на всички стадиони в Италия да бъдат закачени огромни постери с боядисани в различни цветове маймунски лица.", "date": "2019.12.17", "title": "Серия А забърка пореден расистки скандал в Италия"}
{"url": "https://faktor.bg/bg/articles/fifa-sadi-blater-i-platini-prilapali-2-miliona-shveytsarski-franka", "text": "ФИФА заведе искове в швейцарските съдилища в опит да възстанови 1.56 млн. паунда. Парите са били незаконно платени от бившия президент на централата Сеп Блатер на бившия президент на УЕФА Мишел Платини. „ФИФА днес заведе дела в съответните швейцарски съдилища срещу бившия президент на Международната футболна централа Йозеф Блатер и бившия вицепрезидент на ФИФА Мишел Платини, търсейки решение на казуса с двата милиона франка, незаконно платени на г-н Платини през февруари 2011“, се казва в изявление на ФИФА. Според централата, „подаръкът“ е определен като „незаконно плащане“, цитирайки решението на Швейцарския върховен съд. Блатер и Платини, които получиха забрана извън спорта през 2016 заради плащането, не бяха достигнати за коментар от Ройтерс. ФИФА обеща, че ако парите бъдат възстановени, финансовите средства и лихвите, начислени през последните осем години, ще бъдат изцяло разпределени за развитието на футбола, където първоначално е трябвало да инвестирани. Блатер бе президент на Международната футболна централа между 1998-2015, преди противоречието и в момента той изтърпява наказание извън спорта до 2022. Междувременно, Платини, първоначално обяви намерението си да се кандидатира за заместник на Блатер, но скоро след това се оттегли от борбата за нов президент.", "date": "2019.12.17", "title": "ФИФА съди Блатер и Платини, прилапали 2 милиона швейцарски франка"}
{"url": "https://faktor.bg/bg/articles/tretata-liniya-na-metroto-tragva-prez-april", "text": "Първият участък от новата, трета, линия на метрото ще бъде пуснат най-рано през април следващата година. Това обясни инж. Стоян Братоев, изпълнителен директор на \"Метрополитен\" ЕАД, пред транспортната комисия на Столичния общински съвет. Трасето на този участък е от метростанция \"Красно село\" до кръстовището на бул. \"Патриарх Евтимий\" и ул. \"Граф Игнатиев\" (\"Попа\"). То е дълго 4 км и включва още станциите при бул. \"България\", при Медицинска академия и НДК. Те са напълно готови и сега по тях пробно се движат влакове със скорост 20 км/ч. Това е технологичен етап от изпитанията на автоматичните системи за управление, които се извършват от фирмата производител \"Сименс\". Срокът за тях е 9 месеца, обясни инж. Братоев. \"На първите две станции екипът на \"Сименс\" започна работа още през юни и там вече са почти на финала на изпитанията\", каза той. Сега се въвежда софтуерната информация по готовото трасе. От всяка точка по маршрута ще се получава информация за влака в диспечерския център. Новите влакове са напълно автоматизирани и функциите на машиниста са ограничени, но в екстремни ситуации той може да поеме ръчно управление, добави Братоев. Всичко по този първи участък на третата метролиния трябва да приключи \"по-рано от месец май\", каза той пред транспортната комисия на общината. Строителните работи по другия участък - от \"Попа\" до метростанция \"Ген. Владимир Вазов\", завършват сега, през декември, обяви той. Влаковете ще могат да тръгнат по него най-рано следващата есен, защото предстоят 9-месечните изпитания на автоматичните системи, които се провеждат от специалисти на \"Сименс\". Следващият етап на третия метродиаметър – от \"Красно село\" през \"Овча купел\" до гара на жп линията София - Перник, е готов около 70%. Той ще има 4 метростанции и строителството по него ще завърши през пролетта. Тогава ще започнат 9-месечните изпитания на системите за управление, отбеляза Братоев, което означава, че през 2021 г. би трябвало да започне експлоатацията му.", "date": "2019.12.17", "title": "Третата линия на метрото тръгва през април"}
{"url": "https://faktor.bg/bg/articles/tezhki-katastrofi-blokiraha-am-trakiya-i-okolovrastnoto-na-sofiya", "text": "Катастрофа затвори АМ „Тракия” в посока Бургас около Вакарел. По информация на АПИ инцидентът е станала на 19-ти км от магистралата. Трафикът се пренасочва през Равно поле. От пресцентъра на МВР съобщиха за Нова ТВ, че става въпрос за катастрофа между два тира без сериозно пострадали. Друг пътен инцидент е станал тази сутрин, около 05.30 часа на Околовръстния път при Казичене посока Ботевградско шосе. Ударили са се два тира, няма пострадали. Движението се пренасочва през Казичене - Кривина.", "date": "2019.12.17", "title": "Тежки катастрофи блокираха АМ \"Тракия\" и Околовръстното на София"}
{"url": "https://faktor.bg/bg/articles/meditsinska-sestra-ako-sreshtata-s-premiera-se-okazhe-drugarska-vecherinka-prodalzhavame-s-protestite", "text": "Ако срещата с премиера се окаже „другарска вечеринка“, протестите на медицинските сестри ще продължат. Това каза Мая Илиева, председател на Синдиката на медицинските специалисти в България, съобщава \"Фокус\". Тя обясни, че контролът на болниците е бил основен акцент в разговорите между премиера Бойко Борисов и медицинските сестри, които в неделя излязоха на национален протест за пети път тази година с искане за реформа в здравната система. Голям процент от лечебните заведения не спазват законите, уточни Мая Илиева. „Поради лошите условия на труд, липсата на кадри и множеството часове извънреден труд, както и работата на 24 -36 часа, което е забранено от закона, източването на здравната каса с фалшиви клинични пътеки. Това, което очакваме, е подписване на Националния рамков договор, с което да бъдат заложени проценти за разпределението на публичните средства. Министърът на здравеопазването залага 50% от приходите на болниците да бъдат разпределени само за заплати, а оттам отделно да има проценти за лекари и медицински сестри, за да няма големи разлики в заплащането, каквито наблюдаваме сега, например за лекари 60 000 лв., а за сестри 500 лв., а да има съотношение на заплащането“, коментира Илиева. Мая Илиева каза още, че съществува уговорка за среща с министъра на здравеопазването Кирил Ананиев след подписването на Националния рамков договор, но ако не бъдат предприети конкретни действия, протестите ще продължат. Тя обърна внимание, че медицинските кадри у нас не достигат и не е ясно дали в следващите години тази липса ще бъде запълнена.", "date": "2019.12.17", "title": "Медицинска сестра: Ако срещата с премиера се окаже \"другарска вечеринка\", продължаваме с протестите"}
{"url": "https://faktor.bg/bg/articles/baba-i-vnukat-i-zad-reshetkite-prodavali-droga-v-doma-si", "text": "Присъда от една година лишаване от свобода с тригодишен изпитателен срок получи 78-годишната жена, която беше обвинена за участие в организирана престъпна група за разпространение на наркотици в столичния ж.к.„Люлин“, съобщава \"Дарик\". Това е най-възрастната жена, привличана до момента към наказателна отговорност за наркоразпространение, съобщават от прокуратурата. Бабата сама разфасовала марихуана на дози, когато внукът ѝ отсъствал и я продавала в дома си на клиенти след уговорка по телефона, доказа съдебното разследване. При неутрализиране на групата, малко преди разследващите да влязат в жилището ѝ, от прозореца на обитаваната от нея стая бил изхвърлен плик с близо четвърт килограм марихуана. Жената опитала да се освободи от друго количество в тоалетната чиния. По-лекото наказание, наложено ѝ от съда, се дължи както на напредналата ѝвъзраст, така и на факта, че единствено тя от подсъдимите не е била осъждана. Внукът ѝ, който беше обвинен като ръководител на групата, получи четири години лишаване от свобода. Той вече е приведен в Софийския затвор, след като съдът не измени мярката му за неотклонение „Задържанепод стража“. Ако присъдата му бъде потвърдена от горните съдебни инстанции, той ще трябва да остане зад решетките общо 6 години. Ще изтърпи ефективо и 2-годишна предходна условна присъда за разпространение на наркотици, след като в рамките на изпитателния срок извършил ново престъпление. Определените от Специализирания наказателен съд наказания на не са окончателни и могат да бъдат обжалвани и протестирани пред Апелативния специализиран наказателен съд. В затвора вече са и другите двама подсъдими по делото. Още преди внасянето на обвинителния акт в съда те се признаха за виновни и поискаха споразумение с прокуратурата, като приеха да изтърпят 3-годишни ефективни присъди.", "date": "2019.12.17", "title": "Баба и внукът й зад решетките, продавали дрога в дома си"}
{"url": "https://faktor.bg/bg/articles/obnarodvan-e-ukazat-za-osvobozhdavane-na-tsatsarov-kato-glaven-prokuror", "text": "Държавен вестник обнародва указа за освобождаването на Сотир Цацаров като главен прокурор. Решението на президента е публикувано в днешния брой на официалното издание на Република България. \"На основание чл. 129, ал. 2 от Конституцията на Република България във връзка с чл. 175, ал. 5 от Закона за съдебната власт ПОСТАНОВЯВАМ: Освобождавам Сотир Стефанов Цацаров от длъжността главен прокурор на Република България. Издаден в София на 13 декември 2019 г.\". На 12 декември с 20 гласа „за” единодушно пленумът на Висшия съдебен съвет гласува оставката на Сотир Цацаров като главен прокурор. Той беше избран от Народното събрание за председател на Антикорупционната комисия.", "date": "2019.12.17", "title": "Обнародван е указът за освобождаване на Цацаров като главен прокурор"}
