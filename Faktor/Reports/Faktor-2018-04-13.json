{"url": "http://www.faktor.bg/bg/articles/shte-ima-protsent-invalidnost-za-vtoro-i-treto-zabolyavane-no-samo-ako-osnovnoto-e-otseneno-na-nad-50-netrudosposobnost", "text": "Инвалидите с тежки увреждания няма да останат без право на придружител. За това се споразумяха здравното министерство и представителите на организациите на хора с увреждания на среща в петък. Лекарите ще продължат да дават процент инвалидност за второ, трето и всяко заболяване на пациента, но само ако то е оценено на над 50% нетрудоспособност. “Когато едно лице има заболяване с най-голям процент 80, но има и други тежки заболявания, които са над 50% увреденост, ще има право заболяванията да се събират, за да получи право на придружител и пълен размер на пенсията”, заяви здравният министър Кирил Ананиев. При необходимост от изписване на помощни средства като инвалидни колички, протези, патерици или др., те да бъдат записвани в ТЕЛК-а, за да се избегне допълнителното ходене по лекарски комисии. Тази идея също е била обсъдена, каза Адриана Стоименова, зам.-председател на Националния съвет за интеграция на хората с увреждания. Организациите поискаха и сравнителен анализ с разликите между старата и новата наредба, т.е. за направените корекции в групите заболявания и процентите срещу всяко заболяване. До 23 април новият вариант на наредбата за медицинската експертиза ще бъде качен за обществено обсъждане. Всички промени ще бъдат обсъдени в рамките на две седмици, преди новата наредба да се внесе пак в Министерския съвет. “Диалогът е възстановен. Наредбата, изготвена от Министерството на здравеопазването, е много добра. Когато направим промените, тя ще стане още по-добра”, заяви вицепремиерът Валери Симеонов. Междувременно от Асоциацията на индустриалния капитал в България се обявиха против изтеглянето на наредбата за медицинската експертиза, което бе наредено от премиера Бойко Борисов. Вариантът не е бил най-добрият, но е нужна стъпка, написа бизнесът в писмо до министър-председателя.", "date": "2018.04.13", "title": "Ще има процент инвалидност за второ и трето заболяване, но само ако основното е оценено на над 50% нетрудоспособност"}
{"url": "http://www.faktor.bg/bg/articles/holandiya-se-vazdarzha-ot-uchastie-v-eventualna-voenna-operatsiya-v-siriya", "text": "Холандия не възнамерява да се присъедини към евентуална военна операция срещу Сирия, въпреки че нейното правителство вероятно е употребило забранени химически оръжия. Това съобщи днес холандският министър-председател Марк Рюте, цитиран от Ройтерс. \"Ние имаме разбиране за възможна реакция, но на този етап не се предвижда участие на Холандия\", каза Рюте.", "date": "2018.04.13", "title": "Холандия се въздържа от участие в евентуална военна операция в Сирия"}
{"url": "http://www.faktor.bg/bg/articles/moskva-s-cheren-spisak-na-amerikanski-stoki-pravi-ruska-koka-kola", "text": "Русия ще може да произвежда различни стоки, регистрирани в САЩ и имащи патентна защита, без да иска разрешение за това. Това е една от възможностите, които дава внесеният в Държавната Дума законопроект за отговор на американските санкции от 6 април. Става дума за такива стоки като Кока Кола, Пепси Кола, дъвки и цигари. В текста се казва, че \"правителството на Русия има право да дава разрешение за производство на продукти и стоки, които са патентовани на името на американски компании или физически лица\".  \"Така ще нанесем удар срещу едно от основните права в западния свят - правото на интелектуална собственост\", казва депутатът Михаил Емелянов, който е заместник-председател на комисията по държавно строителство и законодателство в Думата.  В законопроекта се предвижда още ограничаване на работата в Русия на международните рейтингови агенции.  Внесеният документ ще бъде обсъден на 16 април от руските депутати. Говорителят на Кремъл Дмитрий Песков каза по този повод, че решение за налагане на контра-санкции ще се вземе, като се отчетат \"националните интереси на Русия\" и че предложеният законопроект не е разглеждан детайлно от Владимир Путин. Предвижда се да бъде забранен вносът на селскостопанска продукция, сирена и храни, алкохол и тютюневи изделия от САЩ и други държави, съобщи ТАСС. Под забрана попадат и лекарствата без тези медицински препарати, чиито аналози не се произвеждат в Русия. Успоредно с това се планира черен списък на американски граждани, на които ще бъде забранено да влизат в Русия. На граждани на САЩ, в това число и висококвалифицирани специалисти, ще бъде забранено да работят в Русия. Предвижда се и прекратяване на международното сътрудничество на Руската федерация и руски фирми със САЩ, както и с организации, които попадат под тяхната или на други държави юрисдикция - конкретно в сферата на ядрената енергетика, авиационната промишленост и ракетостроенето. Под ограничение попада и технологично оборудване, произведено в САЩ. Американски компании няма да се допускат до участие в приватизационни сделки. Законопроектът предвижда и още ограничения за стоки и услуги с американски или друг произход от страни, поддържащи американската политика.", "date": "2018.04.13", "title": "Истерия в Москва - Русия отговори на американските санкции с налудничави законопроекти"}
{"url": "http://www.faktor.bg/bg/articles/rusiya-zabrani-telegram-sled-kato-ne-poluchi-dostap-do-saobshteniyata-v-nego", "text": "Съд в Москва се произнесе по иска на руския регулатор „Роскомнадзор” и нареди да бъде блокиран достъпът до приложението за текстови съобщения „Телеграм” в Русия, след като от компанията отказаха да предоставят на Федералната служба за сигурност ключовете за дешифриране на съобщенията на потребителите, съобщават световните агенции. Така Русия се нареди до Китай, Иран и Пакистан, които отрязаха достъпа до приложението, използвано от опозицията в тези държави. Западните служби също искат достъп до личните чатове на потребителите с мотива, че така по-ефективно ще се борят с тероризма. Адвокатът на „Телеграм” Павел Чиков осъди съдебното решение, което \"демонстрира още веднъж, че правосъдието служи вярно на интересите на властта, без да си прави труд да запази привидно благоприличие\". Това решение \"приближава Русия към страни, където омразата тържествува, където режат глави и се води война срещу прогреса и свободата\", коментира юристът. По-рано Чиков заяви, че съоснователят на „Телеграм” Павел Дуров е забранил на адвокатите си да присъстват в съдената зала, за да не легитимират \"този фарс\". На 20 март „Роскомнадзор” даде на „Телеграм” 15 дни, за да предостави своите ключове за дешифриране. Представител на „Роскомнадзор” заяви на съдебното заседание, че \"информацията, разпространявана от Телеграм, може да съдържа данни, използвани от терористични и екстремистки организации\", и изтъкна, че това представлява \"заплаха за Руската федерация\". Съдията докладчик по делото Юлия Смолина заяви, че ограничението на достъпа до информация ще остане в сила до изпълнение на исканията на Федералната служба за сигурност да бъдат предоставени ключовете за дешифриране на съобщения на потребителите на „Телеграм”. Искът на „Роскомнадзор” беше разгледан за 20 минути, а 40 минути по-късно съдийката се произнесе с решение, посочва ТАСС.", "date": "2018.04.13", "title": "След Китай, Иран, Пакистан и Русия забрани \"Телеграм\""}
{"url": "http://www.faktor.bg/bg/articles/novini/svyat/sluchayat-skripal-veche-ima-dokazatelstva", "text": "Експертите от ОЗХО твърдят, че за отравянето на Скрипал е използвано вещество с \"много висока чистота\". А това ни казва, че в атаката са замесени Кремъл и военните, коментира Клаус-Дитер Франкенбергер от ФАЦ. В случая с отравянето на бившия руски двоен агент Сергей Скрипал и неговата дъщеря беше направена още една крачка: експертите от Организацията за забрана на химическите оръжия (ОЗХО) потвърдиха заключенията на Великобритания относно произхода на токсичната субстанция. Британски специалисти бяха установили, че става дума за нервно-паралитичното вещество Новичок, произвеждано в бившия Съветски съюз. Въз основа на тези изводи британското правителство обвини Москва за атентата, а западните партньори на Лондон го подкрепиха напълно. В отговор те изгониха десетки руски дипломати от своите страни, а Русия отвърна със същото. Критици на реакцията на Запада, включително от самия Запад, настояваха да бъдат представени убедителни доказателства за твърдението, че Москва стои зад покушението срещу Скрипал. Уверенията от типа \"най-вероятно е така\" не им бяха достатъчни. В частта от доклада на ОЗХО, която беше оповестена сега, не се казва нищо за извършителите, нито за тези, които носят отговорността за нападението. Експертите обаче заключават, че за отравянето е използвано вещество с \"много висока чистота\". А това говори за държавно-военно участие в атаката: Новичок е бойно-отровно вещество, разработено от съветските военни по времето на СССР. Възниква въпросът дали Русия наистина е декларирала пред ОЗХО всички свои бойни отровни вещества, както твърди Москва? Изводите на експертите потвърждават позицията на правителството на Тереза Мей, за което няма никакви съмнения каква и чия е отровата. От Москва чухме и немалко шеги относно причините за здравословните проблеми на баща и дъщеря Скрипал. Но те категорично не са се натровили с развалена риба. Тук става въпрос за безпрецедентно нападение срещу тях. С Новичок. Руското ръководство, подкрепяно от своите клакьори, ще продължи да отрича, че има нещо общо със случая и ще настоява, че е жертва на британско-американски заговор. Но поне на Запад вече никой не може да се държи така, сякаш няма доказателства. Кръгът се затваря.  Западът няма никакъв интерес от влошаване на отношенията с Русия. Но в случая и пожелателното мислене не помага. Докладът на ОЗХО не е съдебна присъда. Но сега той най-малкото трябва да бъде взет под внимание от всички, които се съмняват в британските заключения. За всичко останало дебатът и предположенията могат да продължат - например за възможните руски мотиви или предполагаемите битки за надмощие. (Източник: Дойче веле)", "date": "2018.04.13", "title": "Случаят \"Скрипал\": вече има доказателства"}
{"url": "http://www.faktor.bg/bg/articles/novini/svyat/madrid-i-berlin-obsadiha-ofitsialno-kazusa-puchdemon", "text": "Германски и испански официални лица са се срещнали в Хага, за да обсъдят случая на бившия каталунски лидер Карлес Пучдемон, за чието екстрадиране настоява Испания, предаде ДПА.   Срещата е продължила до късно снощи в сградата на юридическата служба на ЕС - \"Евроджъст\" и е имала за цел единствено размяна на информация по сложния казус на сепаратисткия лидер.   Пучдемон бе арестуван по искане на испанските власти в северната германска провинция Шлезвиг-Холщайн на връщане от Финландия към Белгия, където бе избягал, за да избегне арест от испанската полиция по обвинения в бунт и злоупотреба с публични средства във връзка с референдума за независимост на Каталуния.   Прокуратурата на Шлезвиг-Холщайн може да оспори решението на съда на провинцията, че обвинението в бунт е недостатъчно основание за екстрадиция на Пучдемон.   Съдът обаче реши, че другото обвинение срещу Пучдемон - в злоупотреба с публични средства, може да бъде достатъчно основание той да бъде върнат в Испания.   В момента Пучдемон се намира в Берлин и трябва да се подписва в местната полиция всяка седмица.", "date": "2018.04.13", "title": "Мадрид и Берлин обсъдиха официално казуса \"Пучдемон\""}
{"url": "http://www.faktor.bg/bg/articles/i-radev-izrazi-saboleznovaniya-na-blizkite-na-zhertvite-zaginali-kray-vakarel", "text": "Изказвам искрени съболезнования на семействата и близките на загиналите при трагичната катастрофа на магистрала \"Тракия\" днес. Както аз, така и цялото ни общество, сме съпричастни с болката и скръбта ви, написа президентът Румен Радев на официалната си страница във Фейсбук.  Държавният глава пожелава леко възстановяване на всички пострадали и благодари на всички медицински екипи, които помогнаха на ранените и полагат грижи за лечението им.", "date": "2018.04.13", "title": "И Радев изрази съболезнования на близките на загиналите край Вакарел"}
{"url": "http://www.faktor.bg/bg/articles/siriya-kakvi-sa-istinskite-motivi-na-sasht", "text": "Навремето германският стратег Карл фон Клаузевиц го формулира така: войната е продължение на политиката с други средства. Вероятно Клаузевиц е имал предвид външната политика. За американския президент обаче войната сякаш е продължение на вътрешната политика. Колкото повече се засилва вътрешнополитическият натиск над Доналд Тръмп, колкото повече напредват разследванията на специалния прокурор Робърт Мълър, при които изявленията на порноактрисата Стефани Клифорд вече достигнаха интимната сфера на президента, толкова по-непоследователни и опасни стават неговите външнополитическите действия, пише в свой коментар за \"Дойче веле\"  Матиас фон Хайн. При обявените ракетни нападения срещу Сирия изобщо не става дума за сирийското население. Защото, ако това беше така, то трябваше да има и ясна стратегия за бъдещето на Сирия. Във Вашингтон обаче такава стратегия не се забелязва. Само седмица след като изненадващо обяви намеренията си за изтегляне на американските войски от Сирия, Доналд Тръмп заплаши страната с тежък военен удар, заплаши Русия и нарече Асад \"животно\". Каквото и да мислим за сирийския и руския президент, при днешните обстоятелства без тях и най-вече срещу тях не може да бъде сложен край на войната, мъките и убийствата в Сирия. Постингът в Туитър, с който Доналд Тръмп отправи своите заплахи, само показва колко далеч е американският президент от обичайните практики на международната дипломация. Със своята публикация в Туитър той реагира на едно руско предупреждение. \"Ако бъдат атакувани руски цели, тогава ще бъдат унищожени не само ракетите, но и платформите, от които са изстреляни.\" Само че това предупреждение не дойде от Кремъл, а от руския посланик в Ливан. А той не е от ранга на американския президент. Освен това Русия със сигурност не желае пряка конфронтация със САЩ. Да не забравяме, че в борбата срещу т.нар. \"Ислямска държава\", която все още не е напълно победена, руските и американските военни координираха тясно своите действия. Сега заради евтините аплодисменти на своите поддържници Доналд Тръмп само налива допълнително масло в огъня със своите пресилени изказвания.  Някои американски сенатори все пак отправиха критични запитвания за смисъла на евентуалните атаки срещу цели в Сирия. Но в понеделник в Белия дом влезе новият съветник по въпросите на националната сигурност Джон Болтън. А с него ястребите в екипа на Тръмп се увеличиха с още един. Джон Болтън от години пледира за война срещу Иран и до днес смята американската инвазия в Ирак за правилното решение - въпреки катастрофалните последици. Новият външен министър Майк Помпео също си спечели реномето на хардлайнер още като шеф на ФБР. Единственият, който би могъл да се противопостави на плановете и методите на Тръмп, е министърът на отбраната Джеймс Матис. Той много добре знае как изглежда една война. Впрочем само преди два месеца Матис заяви, че не е видял истински доказателства за това, ча Асад е извършил атаката с химически вещества в Хан Шейхун преди една година. Въпреки че тогава експертите имаха достатъчно дълго време за проверка на обвиненията. Сега обаче грози опасността от конфронтация с голямата сила Русия и регионалната сила Иран - и то едва ли не на базата на видеоклипове от Ютюб. Учудващо е, че само генералният секретар на ООН Антонио Гутереш апелира за сдържаност. Европейските съюзници и партньорите от НАТО досега се въздържат от критика. Или пък като Великобритания и Франция дори искат да участват в евентуална военна операция. Ако се стигне до подобна ескалация в сирийската война, заради географската си близост Европа много бързо ще усети последиците. И те няма да се изразяват единствено в скок в броя на бежанците.", "date": "2018.04.13", "title": "Какви са истинските мотиви на САЩ за ракетни нападения над Сирия?"}
{"url": "http://www.faktor.bg/bg/articles/siriya-v-tsentara-na-izklyuchitelno-napregnato-zasedanie-na-saveta-za-sigurnost", "text": "За пореден ден всички си задават въпрос ще има ли военна атака срещу Сирия след поредните твърдения за използване на химическо оръжие от режима на Башар ал-Асад. Русия предупреди, че ако Съединените щати извършат въздушни удари, това може да доведе до избухването на война. Съветът за сигурност се събира на извънредно заседание, за да обсъди ситуацията. Русия осъди поведението на Съединените щати и го определи като \"опасно\". Според външния министър Сергей Лавров химическата атака в сирийския град Дума е била изфабрикувана: „Разполагаме с неопровержими доказателства, че става въпрос за постановка с участието на специалните служби на държава, която в момента се мъчи да оглави русофобска кампания”. Френският президент Еманюел Макрон по-рано отбеляза, че разполага с доказателства за вината на сирийския президент Башар ал-Асад. Париж и Лондон най-вероятно ще се присъединят към евентуални въздушни удари в Сирия, докато Берлин призовава за спокойствие. „Ще продължим да оказваме политически натиск на Русия. Бихме искали той да се засили. Ако успеем да променим поведението на Русия, това ще е предпоставка за прекратяването на конфликта в Сирия”, коментира германският външен министър Хайко Маас. Утре екип от международни експерти ще пристигне в Дума, за да започне своето разследване на предполагаемата химическа атака.", "date": "2018.04.13", "title": "Сирия – в центъра на изключително напрегнато заседание на Съвета за сигурност"}
{"url": "http://www.faktor.bg/bg/articles/blokada-v-pomorie-arestuvaha-shureya-na-mityo-ochite", "text": "Шуреят на несебърския бос Митьо Очите Христос Янулис е сред задържаните при днешната спецакция на полицията в Поморие, съобщава \"24 часа\", позовавайки се на свои източници. Арестуваните вече са петима, съобщи директорът на ОД МВР Бургас старши комисар Калоян Калоянов. Към 16 ч. в ареста са били отведени четирима души. Петият е задържан на бензиностанция между новия и стария град, като е бил измъкнат от автомобил, в който пътували трима мъже.  Къщата на Христос пък е била атакувана от маскирани тежковъоръжени полицаи. Младият помориец е брат на Антигона Янулис, втората съпруга на Митьо Очите. Акцията е за пресичане на наркоразпространенето по морето преди началото на летния сезон, разкриха разследващи. Проверка установи, че все още срещу петимата няма повдигнати обвинения, засега те са с полицейско задържане до 24 часа.", "date": "2018.04.13", "title": "Блокада в Поморие, арестуваха шурея на Митьо Очите"}
{"url": "http://www.faktor.bg/bg/articles/ministar-moskovski-razporedi-nezabavna-proverka-na-intsidenta-kray-vakarel", "text": "По разпореждане на министъра на транспорта, информационните технологии и съобщенията Ивайло Московски са изпратени екипи на ИА „Автомобилна администрация“ (ИААА) за извършване на проверки на мястото на инцидента и в офиса на фирмата превозвач. Автобусът се е движил по редовна линия Бургас-София, притежава валиден технически преглед (№ 15440515 от 06.02.2018) и карта за допълнителен преглед. Превозното средство е с първа регистрация 14.08.2017 г. и е в лиценза на превозвача „Юнион Ивкони“. Водачът на автобуса притежава всички необходими документи за извършването на обществен превоз на пътници. Министърът на регионалното развитие и благоустройството Николай Нанков разпореди на Агенция „Пътна инфраструктура“ да бъде осигурен обходен маршрут. Екипите на АПИ и пътно-поддържащата фирма оказват съдействие на МВР за организация на движението в района на инцидента. Специализиран автомобил-лаборатория и експерти от ИААА са на мястото на инцидента и ще извършат всички допълнителни проверки след приключване на следствените дейности от органите на реда.", "date": "2018.04.13", "title": "Министър Московски разпореди незабавна проверка на инцидента край Вакарел"}
{"url": "http://www.faktor.bg/bg/articles/ukrayna-obmislya-povishavane-na-taksite-za-tranzit-na-ruskiya-gaz", "text": "Украйна обмисля да повиши таксите за транзит на руския природен газ още тази година, ако Москва спре транзита след 2019 година. Това коментира търговският директор на \"Нафтогаз Украйна\" Юрий Витренко пред телевизия \"Эспрессо\", пише Инвестор бг.  България е една от страните, които получава газ през Украйна. Повишаването на таксата може да оскъпи суровината за българския пазар. \"Газпром\" подаде иск в арбитражен съд за предсрочно прекратяване на договорите за транзит на газ през Украйна. Компанията разчита на алтернативите \"Северен поток\" 2 и \"Турски поток\", за да достигне до своите клиенти в Европа. Двата проекта вървят по план, отчитат периодично от руската страна. От друга страна обаче от Германия са категорични, че няма да пуснат в експлоатация \"Северен поток\" 2, ако няма яснота какво се случва с транзита през Украйна. В телефонен разговор руският енергиен министър Александър Новак увери комисаря по въпросите на Енергийния съюз Марош Шефчович, че руската страна може да използва украинската газопреносна мрежа и след 2019 година, но всичко зависи от икономическата изгода. Според Витренко обаче транзитът през Украйна ще бъде сведен до нула, ако \"Северен поток\" 2 и \"Турски поток\" бъдат реализирани. Страната ще губи над 3 млрд. долара годишно, ако Русия спре да използва газопреносната мрежа, както и останалите съоръжения за осигуряване на доставките към Европа.", "date": "2018.04.13", "title": "Украйна плаши да вдигне таксите за транзит на руския газ още тази година"}
{"url": "http://www.faktor.bg/bg/articles/sboguvame-se-s-golemiya-kompozitor-toncho-rusev", "text": "Днес изпращаме големия Тончо Русев, който почина на 10 април. Поклонението пред композитора, написал едни от най-големите шлагери на българската естрада, ще бъде от 10:00 до 12:00 часа във фоайето на зала \"България\" и от 13:00 часа в църквата \"Свети Седмочисленици\". Мир на душата му!", "date": "2018.04.13", "title": "Прощаваме се с големия композитор Тончо Русев"}
{"url": "http://www.faktor.bg/bg/articles/kultura/art-faktor/kartina-na-shagal-otkradnata-prez-1988-g-be-varnata-sled-pochti-30-godini", "text": "Картина на Марк Шагал, открадната от дом в Ню Йорк през 1988 г., бе върната на семейството след почти 30 години, съобщи ФБР, предаде Би Би Си. Творбата от 1911 г. „Отело и Дездемона“ била задигната от апартамента на Ърнест и Роуз Хелър заедно с още десетина други платна и бижута, цитира БНР. Картината на Шагал била локализирана миналата година в американската столица Вашингтон, след като собственик на галерия два пъти отказал да я купи. Той казал на купувача да се свърже с властите, за да бъде установена чия собственост е творбата.", "date": "2018.04.13", "title": "Картина на  Марк Шагал, открадната през 1988 г., бе върната след почти 30 години"}
{"url": "http://www.faktor.bg/bg/articles/nov-doping-skandal-rusiya-sgashtiha-olimpiyski-shampion", "text": "Нов скандал с допинг скандал в Русия скандализира световния спорт. Става въпрос за легендата в биатлона Евгений Устюгов. По информация на “Льо Монд” двукратният олимпийски шампион има аномалии в биологичния си паспорт от 2010 година. Международният съюз по биатлон (IBU) обаче не е информирал никого за това, дори самия спортист, въпреки че WADA вече води разследване по случая. Информацията е съобщена от Григорий Родченков, който е в основата на всички допинг разкрития около Русия в последните години. Устюгов спечели два медала на Игрите във Ванкувър 2010 - злато в масовия старт и бронз в щафетата. Според френското издание има голяма вероятност отличията на руснака да бъдат отнети. Той има и още една титла - с щафетата в Сочи 2014. На 12 април стана известно, че президентът на IBU Андерс Бесберг е скрил 65 положителни допинг проби на руски спортисти през 2011 година.", "date": "2018.04.13", "title": "Нов допинг скандал в Русия - сгащиха олимпийски шампион с аномалии в биологичния паспорт"}
{"url": "http://www.faktor.bg/bg/articles/shefat-na-fifi-predlaga-da-uvelichi-broya-na-otborite-na-svetovnoto-po-futbol-v-katar", "text": "Президентът на ФИФА Джани Инфантино иска да увеличи броя на участниците на световни първенства още за турнира в Катар през 2022 г. В момента на шампионата на планетата има 32 отбора, които се класират, но през миналия януари Световната футболна централа прие предложение техният брой да бъде увеличен с 16 от 2026 година. \"Това е много интересна идея и ние се отнасяме сериозно към тази възможност и проверяваме дали има шанс да задвижим процеса по-рано от първоначалното решение\", каза Инфантино след среща на Конфедерацията на Южна Америка (КОНМЕБОЛ) в Буенос Айрес. Според BBC вече са проведени неофициални разговори между представители на ФИФА и домакините от Катар, които обаче са скептично настроени заради логистични проблеми, пише \"Дневник\". От емирството не вярват, че ще могат да приемат допълнително 16 отбора, затова и от ФИФА сами ще проведат проучване каква е възможността за увеличаване на броя на участниците. Президентът на ФИФА добави, че увеличаването на броя на участниците на световни първенства е за доброто на футбола и показва развитието на играта. В момента Катар планира да построи осем стадиона, с четири по-малко от страните, които кандидатстват за домакини на първенството през 2026 г. Турнирът след четири години беше преместен от лятото за ноември и декември, за да няма проблеми с прекалено високите температури в Арабския полуостров в средата на годината. Съществува вероятност ФИФА да предложи на съседни на Катар страни да приемат мачове от световното първенство.", "date": "2018.04.13", "title": "Шефът на Фифи предлага да увеличи броя на отборите на Световното по футбол в Катар"}
{"url": "http://www.faktor.bg/bg/articles/sport/balgariya/nasko-sirakov-ironichno-ako-delio-rosi-slusha-chicho-spas-da-si-sabira-kufarite-i-chao", "text": "Легендата на Левски Наско Сираков смята, че победата на “сините” над ЦСКА не трябва да изпраща феновете в еуфория. Сираков не одобрява играта на столичани, въпреки спечелените три точки. “През последните 10 години на Левски винаги му идва един такъв мач, след който валят дитирамби. Тези мачове заблуждават. Ако не разбираш, ти замазват очите. Ако някой се заблуждава, че Левски е играл силно, или, че може в този си вид да играе силно, значи нищо не разбира от футбол. Това е мач за привържениците, защото им носи удовлетворение. Но ръководството и треньорите, ако се заблуждават, че всичко е наред, ще страдаме още утре\", заяви Наско пред Лайвспорт. Сираков разкритикува Габриел Обертан, който записа един от най-добрите си срещи за Левски, но Наско не бе впечатлен от играта на французина. \"Бях скептичен още с идването му. За мен е футболист, който е приключил с големия футбол. Идва от Анжи, където е изиграл 4 мача. Нищо чудно не е направил тук. Има един гол за 7 месеца. Едно време нямаше да го пусна да се съблича в съблекалнята. Той е приключил, а ние го реанимираме. А това, че президентът Спас Русев (известен още с прозвището вуйчо Спас - б.р.) бил казал къде да играе Обертан, уби всичко детско в мен. Ако Делио Роси слуша президента, да си събира куфарите и да го изпращат. Това е срамно\", сподели Сираков.", "date": "2018.04.13", "title": "Наско Сираков иронично: Ако Делио Роси слуша вуйчо Спас, да си събира куфарите и чао"}
{"url": "http://www.faktor.bg/bg/articles/za-24-may-vasil-mihaylov-s-askeer-za-tsyalosten-prinos-kam-teatralnoto-izkustvo", "text": "На 24 май – празникът на българската духовност, просвета и култура и на славянската писменост, в Театър „Българска армия” за 28-ми път Фондация „Академия Аскеер” ще връчи своите национални награди за постижения в театралното изкуство през изтеклия сезон. Наградите „Аскеер” са единствени по рода си – те са автентичният и самоотвержен, неказионен глас на театралното съсловие. Всяка от тях е професионален, естетически избор на хора, правещи театър. Стотици са номинираните за престижното отличие, 205 са творците, удостоени със статуетката на рицаря Аскеер, дело на Георги Чапкънов – Чапа.   Членовете на журито обсъдиха и с тайно гласуване определиха номинациите.  Номинации по категории за „АСКЕЕР 2018”  (по азбучен ред):    Веселин Петров за ролите на Труфалдино и Панталоне в „Кралят Елен” по Карло Гоци, постановка Анастасия Събева, Театър „Азарян“, Национален дворец на културата Делян Илиев за режисурата на „Три сестри“ от Антон П. Чехов, постановка Делян Илиев, Родопски драматичен театър „Николай Хайтов“ – Смолян Неда Спасова за ролята на Варвара Петровна в Програма Достоевски „Изгонването на бесовете“ – „Бесове“ по Фьодор М. Достоевски, постановка Иван Добчев, Театрална работилница „Сфумато“    Александър Хаджиангелов за ролята на М в „Петел” по пиесата „Соск“ от Майк Бартлет, постановка Стайко Мурджев, Младежки театър „Николай Бинев” Малин Кръстев за ролята на Дани Тейлър в „Зимата на нашето недоволство” по романа на Джон Стайнбек, постановка Бина Харалампиева, Малък градски театър „Зад канала” Явор Бахаров за ролята на сицилианеца Микеле в „Редки тъпанари“ по филма на Марио Моничели, постановка Стефан Москов, Драматичен театър „Сава Огнянов“ – Русе    Ана Пападопулу за ролята на Бърди в „Лисичета” от Лилиан Хелман, постановка Бина Харалампиева, Народен театър „Иван Вазов”   Василена Атанасова за ролята на Марджи Йънт Хънт в „Зимата на нашето недоволство” по романа на Джон Стайнбек, постановка Бина Харалампиева и за ролята на Линда в „Пияните” от Иван Вирипаев, постановка Явор Гърдев, Малък градски театър „Зад канала” Стефка Янорова за ролята на Ракел в „След репетицията” от Ингмар Бергман, постановка Валентин Ганев, Театър „Българска армия”    Васил Абаджиев за „Хенри IV“ от Луиджи Пирандело, постановка Лилия Абаджиева, Театрално-музикален продуцентски център – Варна, Драматичен театър „Стоян Бъчваров” и за „Ако нямах лоши сънища” по Уилям Шекспир, постановка Лилия Абаджиева, Театър „Азарян”   Национален дворец на културата   Марина Райчинова за „Франкенщайн” от Ник Диър, постановка Стайко Мурджев, Театър „София” Свила Величкова за „Лисичета” от Лилиан Хелман, постановка Бина Харалампиева, Народен театър „Иван Вазов”    Васил Абаджиев за „Хенри IV“ от Луиджи Пирандело, постановка Лилия Абаджиева, Театрално-музикален продуцентски център – Варна, Драматичен театър „Стоян Бъчваров”   Свила Величкова за „Лисичета” от Лилиан Хелман, постановка Бина Харалампиева, Народен театър „Иван Вазов”   Нина Пашова за „Калигула” от Албер Камю, постановка Диана Добрева и за „Три високи жени” от Едуард Олби, постановка Стефан Спасов, Народен театър „Иван Вазов”    Асен Аврамов за „Зимата на нашето недоволство” по романа на Джон Стайнбек, постановка Бина Харалампиева, Малък градски театър „Зад канала” Мишо Шишков-син за „Moderato cantabile” от Маргьорит Дюрас, постановка Стилиян Петров, Театър „Любомир Кабакчиев” – Казанлък   Петър Дундаков за „Франкенщайн” от Ник Диър, постановка Стайко Мурджев, Театър „София”     Деян Донков за ролята на Калигула в „Калигула” от Албер Камю, постановка Диана Добрева, Народен театър „Иван Вазов” и за ролята на Хари в „Палачи” от Мартин МакДона, постановка Стоян Радев, Театър „София”   Захари Бахаров за ролята на Бай Славе в „Чамкория” по романа на Милен Русков, постановка Явор Гърдев, Театър 199 „Валентин Стойчев”   Юлиан Вергов за ролята на Сергей Василиевич Басов, адвокат в „NеоДачници” по „Дачници“ от Максим Горки, постановка Иван Пантелеев, Народен театър „Иван Вазов”    Александра Василева за ролята на Олга Алексеевна в „ NеоДачници” по „Дачници“ от Максим Горки, постановка Иван Пантелеев, Народен театър „Иван Вазов”   Теодора Духовникова за ролята на Регина в „Лисичета” от Лилиан Хелман, постановка Бина Харалампиева, Народен театър „Иван Вазов”   Мария Стефанова за ролята на А в „Три високи жени” от Едуард Олби, постановка Стефан Спасов, Народен театър „Иван Вазов”    Бина Харалампиева за „Лисичета” от Лилиан Хелман, Народен театър „Иван Вазов”   Галин Стоев за „Танцът Делхи“ от Иван Вирипаев, Народен театър „Иван Вазов”   Иван Пантелеев за „ NеоДачници” по „Дачници“ от Максим Горки, Народен театър „Иван Вазов”    „12-те гневни“ от Реджиналд Роуз, постановка Пламен Марков, Общински културен институт Театър „Възраждане“   „NеоДачници” по „Дачници“ от Максим Горки, постановка Иван Пантелеев, Народен театър „Иван Вазов”   „Танцът Делхи“ от Иван Вирипаев, постановка Галин Стоев, Народен театър „Иван Вазов”  Номинациите в категория Съвременна българска драматургия за 2018 г., бяха огласени преди десет дни.  Носителите на Голямата награда за цялостен принос към театралото изкуство „Аскеер“, както и на специалните награди „Аскеер“, по традиция се определят от членовете на Фондация “А`Аскеер” от трупата на Театър „Българска армия“.     Александър Дойнов, Анастасия Ингилизова, Антоанета Добрева – Нети, Асен Кобиларов, Васил Михайлов, Веселин Анчев, доц. Веселин Ранков, Владислав Виолинов, Гергана Данданова, Гергана Плетньова, Георги Кадурин, Георги Къркеланов, Георги Новаков, Десислава Димитрова, Добрин Векилов – Дони, Евелин Костова, Иван Радоев, Иван Урумов, Луизабел Николова, доц. Марина Райчинова, Милен Миланов, Мимоза Базова, Мирослав Пашов, Наташа Колевска, Ненчо Илчев, Нина Пашова, Радосвета Василева, Симеон Дамянов, Стефка Янорова, Стойко Пеев и Тигран Торосян.    В България няма друга толкова дълголетна неправителствена организация като Академия „Аскеер”. При това следваща неотменно, вече близо три десетилетия ясни правила: несвързаност с държавни институции и посветеност единствено на театъра, културата, духовността.   През годините Академията разчиташе на своите не конвенционални, а притежаващи вътрешноприсъща посветеност журита, наброяващи днес – с естествени вариации – до 100 най-изявени творчески личности: актьори, режисьори, сценографи, композитори, драматурзи, театроведи, писатели, хуманитаристи и учени културолози, които формират журитата на Академия „Аскеер”.   От създаването си през 1991 г. Фондация „А`Аскеер“ е предприела няколко кардинални промени, отбелязали нови етапи в развитието и позиционирането на наградата „Аскеер“:   1992 г. Наградните категории от 8 стават 11;   1994 г. Включват се за номиниране освен столичните и театрите от цяла България;   2005 г. Учредява се категорията Съвеменна българска драматургия и се създава нарочно жури към нея;   2007 г. Учредява се категорията Почетен „Аскеер“ за творческа чест и принос в развитието на театралното изкуство (отличието не се присъжда ежегодно, а при специални случаи);   2017 г. Фондация „А`Аскеер“ взе решение да включи в номинирането също творците и спектаклите от Театър „Българска армия“, като журито за 10-те спектаклови категории бъде съставяно от театрали от други театри, а ТБА бъде представян в него миноритарно.  10-те спектаклови категории на „Аскеер 2018” включват представления и техните създатели с осъществена премиера в периода от 1 април 2017 г. до 31 март 2018 г.   Обект на внимание бяха 100 представления   58 от тях са реализираните премиери в София, 42 спектакъла са представени от извънстолични театри. Селектираната продукция принадлежи на 9 столични сцени с 16 заглавия и 4 извънстолични театъра с 4 заглавия.   Ако включим и сценичните творби, станали обект на разглеждане в категория Съвременна българска драматургия, спектаклите, оценени през годината от „А`Аскеер”, са 118.  За 10-те спектаклови категории съставът на Журито е следният (по азбучен ред): Ангелина Славова, Асен Шопов, проф. д-р Атанас Атанасов, проф. д.н. Виолета Дечева, Жорета Николова, Илка Зафирова, Милен Миланов, Невена Калудова, Розалия Радичкова, Свежен Младенов и Станка Калчева.  В гласуването не участват членове на журито, които са разглеждани за номинации и номинирани. Тази година това са Станка Калчева, която бе предложена за номиниране в категория Водеща женска роля и Жорета Николова, която бе предложена за номиниране в категория Поддържаща женска роля.  Церемонията по награждаването ще се излъчи директно от Българската национална телевизия – „БНТ1”, „БНТ Свят” и „БНТ2”. Галаспектакълът е поверен на Петринел Гочев – режисьор и сценарист, сценография – Нина Пашова, музикална картина – Петя Диманова.", "date": "2018.04.13", "title": "Васил Михайлов с Голямата награда на \"Аскеер\" за 24 май"}
{"url": "http://www.faktor.bg/bg/articles/turtsiya-zagubi-20-miliapda-dolapa-laneto-ne-e-ppi-lyuchilo", "text": "Macoвaтa paзпpoдaжбa нa тypcĸи aĸтиви oт нaчaлoтo нa мeceцa изтpи oĸoлo 20 милиapдa дoлapa oт пaзapнaтa ĸaпитaлизaция нa ĸoмпaниитe в южнaтa ни cъceдĸa. И ĸлaнeтo нe e пpиĸлючилo, пишe Вlооmbеrg. Oбeзцeнĸaтa нa лиpaтa в пocлeднитe ceдмици, зaeднo c пoвишeния гeoпoлитичecĸи pиcĸ и пpитecнeния oтнocнo плaнoвeтe зa pecтpyĸтypиpaнe нa няĸoи oт дpyжecтвaтa, нaтeжaxa cилнo нaд бeнчмapĸoвия Воrѕа Іѕtаnbul 100 Іndех. Caмo пpeз тaзи ceдмицa тoй ce cpинa c 3,9 пpoцeнтa - нaй-лoшoтo мy пpeдcтaвянe oт нoeмвpи 2016 гoдинa.", "date": "2018.04.13", "title": "Турция загуби 20 милиapдa дoлapa,  ĸлaнeтo нe e пpиĸлючилo"}
{"url": "http://www.faktor.bg/bg/articles/novini/svyat/harvatskiyat-parlament-ratifitsira-istanbulskata-konventsiya", "text": "Хърватският парламент ратифицира Истанбулската конвенция. 110 народни представители гласуваха за Конвенцията, 30 бяха против, а двама се въздържаха, предава македонската медия „Плюс Инфо“, цитирана от \"Фокус\". „Същността на тази конвенция е защитата на жените от насилието. Трябва да заявим ясно - Хърватия смята, че с тази конвенция тя не поема задължение в своята законодателна рамка да въведе идеология по отношение на пола“, заяви хърватският премиер Андрей Пленкович. Правителството подчертава, че няма правно задължение да се признава трети пол, нито да се предефинира бракът. Няма законово задължение да се въведе съдържание в учебната програма, която да се смесва със социалните ценности.", "date": "2018.04.13", "title": "Хърватският парламент ратифицира Истанбулската конвенция"}
{"url": "http://www.faktor.bg/bg/articles/boyko-borisov-podnasyam-iskrenite-si-saboleznovaniya-na-blizkite-na-zaginalite-v-dneshnata-tezhka-katastrofa-na-am-trakiya", "text": "Поднасям искрените си съболезнования на близките на загиналите в днешната тежка катастрофа на АМ „Тракия”. Това написа министър-председателят Бойко Борисов в официалния си профил във \"Фейсбук\". \"Надявам се всички пострадали бързо да се възстановят. От страна на болниците и институциите са предприети всички мерки за оказване на помощ на нуждаещите се\", написа още премиерът.", "date": "2018.04.13", "title": "Бойко Борисов: Поднасям искрените си съболезнования на близките на загиналите в днешната тежка катастрофа на АМ „Тракия”"}
{"url": "http://www.faktor.bg/bg/articles/ruskoto-razuznavane-e-sledyalo-skripal-ot-pone-5-godini", "text": "Руските разузнавателни служби са шпионирали бившия двоен агент Сергей Скрипал и дъщеря му Юлия от поне пет години, съобщи съветникът на британския съвет за национална сигурност Марк Седуил в писмо до НАТО, цитирано от агенция Прес асосиейшън, Ройтерс и Франс прес. \"Според нашата информация интересът на руските разузнавателни служби към Скрипал датира най-малко от 2013 г., когато адреси в електронната поща на Юлия Скрипал са били хакнати от киберспециалисти на ГРУ\" (руското военно разузнаване), се казва в писмото на Седуил до шефа на НАТО Йенс Столтенберг. Освен това Русия е правила изпитания върху брави като начин за използването на нервнопаралитични вещества, а също е хаквала имейлите на Сергей Скрипал и дъщеря му Юлия поне от 2013 г. насам. Това показва публикувана от Великобритания информация, която досега беше класифицирана, във връзка с атаката срещу двамата в английския град Солсбъри на 4 март, съобщава \"Гардиън\". Британските власти публикуваха разузнавателна информация, свързваща Русия с нападението срещу руския двоен агент, включително твърденията, че Москва е правила изпитания върху брави като начин за използването на нервнопаралатични вещества и че руското военно разузнаване е пробило имейлите на двете жертви поне от 2013 г. насам. Твърденията са направени в писмо от сър Марк Седуил, съветник по националната сигурност на Обединеното кралство, до генералния секретар на НАТО Йенс Столтенберг. Изключително рядко британските власти публикуват подобна класифицирана разузнавателна информация.", "date": "2018.04.13", "title": "ГРУ е следяло Скрипал от поне 5 години"}
{"url": "http://www.faktor.bg/bg/articles/bezochliv-lavrov-moskva-ima-neoproverzhimi-dokazatelstva-che-himicheska-ataka-v-siriyskiya-duma-e-postanovka", "text": "Москва разполага с неопровержими доказателства, че предполагаемата химическа атака в сирийския град Дума е била постановка, заяви министърът на външните работи на Русия Сергей Лавров, цитиран от РИА Новости. Според думите на Лавров, в нея „имат ръка спецслужбите на една от държавите, която в момента се опитва да се нареди в първите редици на русофобската кампания“. Той напомни, че в Сирия е влязла мисия от експерти на Организацията за забрана на химическите оръжия (ОЗХО). „Тя трябва да пристигне в Дамаск, според мен, утре (събота, 14 април) сутринта и ние разчитаме, че без забавяния тя ще се насочи към Дума, където нашите специалисти, които изследваха това място, не намериха никакви потвърждения за използване на химическо оръжие, хлор или каквото и да е“, добави руският външен министър.", "date": "2018.04.13", "title": "Безочлив Сергей Лавров: Москва има неопровержими доказателства, че химическа атака в сирийския град Дума е постановка"}
{"url": "http://www.faktor.bg/bg/articles/tayms-pri-udar-sreshtu-asad-britanskata-baza-v-kipar-shte-stane-tsel-na-rusnatsite", "text": "\"Базата на британските ВВС може да се окаже под заплаха, след като руснаците обявиха, че ще свалят ракетите, изстреляни по Сирия, както и че ще унищожат всички места, от които те са изстреляни\". Това пишат журналистките от британския в. \"Таймс\" Кетрин Филп и Дебора Хейнс, според сайта inopressa.ru, цитиран от Епицентър.бг.  \"Руският посланик в Ливан Александър Засипкин заяви, че повтаря предупреждението, изречено от президента Путин, като каза, че \"ако има удар на американците, то (...) ракетите ще бъдат свалени и както и източниците, откъдето са били изстреляни тези ракети\" (дословен превод от написаното в \"Таймс\". Всъщност предупреждението беше отправено от началника на Генералния щаб на Въоръжените сили на РФ ген. Валерий Герасимов, бел. ред.).  Бившият шеф на Обединеното командване на въоръжените сили на Великобритания ген. сър Ричард Барънс нарече тези коментари заплаха за война. \"Той казва, че те ще потапят кораби и подводници, ще свалят самолети - това е война\", заяви той.  \"Осем въоръжени с крилати ракети изтребители-бомбардировачи Tornado, разположени на базата на Кралските ВВС Аркотири в Кипър, са част от британските сили, които ще трябва да вземат участие в бойните действия, ако Великобритания, Франция и САЩ решат да нанесат удари по цели в Сирия. Възможно е над базата да надвисне заплаха от ответен удар, ако Русия изпълни заканите си. Шест самолета Typhoon, въоръжени с ракети \"въздух-въздух\", са на линия, за да я защитят от противниковия огън, ако ударите бъдат нанесени\", пише още в статията.  \"Една от главните опасности за британските, френските и американските самолети идва от руската система за противовъздушна отбрана С-400 с ракети \"земя-въздух\" с голям радиус на действие\", пише изданието.  \"Руските ВВС също така могат да използват против кипърската база крилати ракети, за да извадят от строя пистата. Такава стъпка би била оценена като още по-голяма ескалация\", продължават авторите.", "date": "2018.04.13", "title": "\"Таймс\": При удар срещу Асад британската база в Кипър ще стане цел на руснаците!"}
{"url": "http://www.faktor.bg/bg/articles/ramp-izrigna-sreshtu-dzheyms-komi-tova-e-dokazan-lazhets-i-izdaynik", "text": "Джеймс Коми е доказан издайник и лъжец. Острата обида отправи американският президент Доналд Тръмп в \"Туитър\". Държавният глава на САЩ направи коментара след информацията, че бившият директор на ФБР публикува мемоари. В книгата \"Висша лоялност: истина, лъжи и лидерство\" Коми нарича президента \"мафиотски бос\" и \"закоравял лъжец\". \"Джеймс Коми е доказан издайник и лъжец. Буквално всеки във Вашингтон смяташе, че трябва да бъде уволнен за ужасната работа, която свърши преди да бъде отстранен. Той разпространи класифицирана информация, за което трябва да бъде съден. Той излъга пред Конгреса под клетва\", изригна американският президент в социалните мрежи Тръмп добави, че Коми е бил \"ужасен\" директор на ФБР и действията му по случая с \"нечестната\" Хилари Клинтън влизат в историята като една от най-нескопосаните работи в историята. \"За мен беше голяма чест да уволня Джеймс Коми\", заключи властелинът на Белия дом.", "date": "2018.04.13", "title": "Тръмп изригна срещу Джеймс Коми: Той е доказан лъжец и издайник"}
{"url": "http://www.faktor.bg/bg/articles/novini/svyat/turtsiya-rusiya-i-sasht-da-se-vazdarzhat-ot-deystviya-vodeshti-do-oshte-po-golyam-haos-v-blizkiya-iztok", "text": "Турция призовава Русия и САЩ да се въздържат от действия, които ще доведат до още по-голям хаос в Близкия изток, е заявил днес турският премиер Бинали Йълдъръм, съобщава ТАСС, като се позовава на турския телевизионен канал НТВ.         В социалните медии върви препирня между САЩ и Русия. Районът /на Близкия изток/ е заплатил висока цена за продължаващата дълги години гражданска война и проблем с бежанците. Ние призоваваме нашите приятели да се въздържат от действия, които могат да доведат до още по-голям хаос в региона. Нашият президент проведе разговори както с президента на Русия, така и с президента на САЩ, подчерта турският премиер, цитиран от БТА.         Йълдъръм изтъкна необходимостта да се избягват действия, създаващи пречки за поддържане на постоянен режим на прекратяване на огъня /в Сирия/, договорен по инициатива на Турция, Русия и Иран.", "date": "2018.04.13", "title": "Турция: Русия и САЩ да се въздържат от действия, водещи до още по-голям хаос в Близкия изток"}
{"url": "http://www.faktor.bg/bg/articles/tsvetanov-podnasyam-saboleznovaniya-na-blizkite-na-zaginalite-pri-tezhkata-katastrofa-na-magistrala-trakiya", "text": "Поднасям съболезнования на близките на загиналите при тежката катастрофа на магистрала \"Тракия\". Това написа в социалната мрежа Фейсбук председателят на Парламентарната група на ГЕРБ и заместник-председател на партията Цветан Цветанов. \"Пожелавам и бързо възстановяване на пострадалите. Уверен съм, че компетентните институции ще положат всички необходимо усилия, за да открият причините за тежкия инцидент и да не се допускат повече жертви и инциденти по пътищата\", написа още той.", "date": "2018.04.13", "title": "Цветанов: Поднасям съболезнования на близките на загиналите при тежката катастрофа"}
{"url": "http://www.faktor.bg/bg/articles/novini/svyat/navalni-gotvi-masovi-mitingi-na-5-ti-may-v-rusiya", "text": "Основателят на Фонда за борба с корупцията Алексей Навални обяви в блога си, че ще се проведат митинги във всички руски градове на 5 май. Опозиционерът смята, че потенциални участници в акциите ще бъдат около 53 милиона руснаци, които не са гласували на президентските избори за Владимир Путин.  „Разбира се, това са напълно различни хора, които са имали лични мотиви: от мързел да несъгласие. Те имат обаче съвсем същите граждански права като тези, които гласуват и щом не са изприпкали да дадат гласа си - това означава, че не всички са съгласни с Путин и със сигурност не му дават право да си прави каквото поиска“, пише Навални. На митингите ще бъдат издигнати следните искания – да се води борба срещу корупцията, бедността и неравенството, както и протест срещу блокирането на Telegram. „Ние ще направим заявки в много градове и се надяваме, че ще има хора, готови да се включат в акцията и без нас, там където няма нашият щаб“. Това са напълно законни молби за организирането на мирни протести. Те ще бъдат организирани на местата, където най-често властта организира шествията за 1-ви май, уточнява опозиционера. В случай на „незаконен отказ“, хората могат да се включат в акцията на местата, където са посочили в молбата.", "date": "2018.04.13", "title": "Навални готви масови митинги на 5-ти май в Русия"}
{"url": "http://www.faktor.bg/bg/articles/novini/svyat/putin-predupredil-makron-da-ne-predpriema-opasni-deystviya-v-siriya", "text": "Президентът на Русия Владимир Путин е предупредил френския си колега Еманюел Макрон в петък да не предприема „опасни действия“ в Сирия, като това се е случило в хода на телефонен разговор между двамата лидери, предава AFP, като се позовава на съобщение от Кремъл. „Най-важно е да се въздържаме от зле обмислени и опасни действия, които биха представлявали сериозно нарушение на хартата на ООН и ще имат непредвидими последици“, съобщиха от руското президентство след разговора. „Франс прес“ припомня, че в четвъртък Макрон заяви, че има „доказателства“ за употребата на химическо оръжие от сирийския режим в Източна Гута, които ще бъдат обявени, „когато трябва“, цитира \"Фокус\".  „Владимир Путин е подчертал, че е препоръчително първо да се проведе задълбочено и обективно изследване, а до завършването му не е добре да се хвърлят обвинения срещу който и да е“, се казва още в съобщението от Кремъл. Както агенция „Фокус“ вече информира, в петък министърът на външните работи на Русия Сергей Лавров заяви, че Москва разполага с неопровержими доказателства, че химическата атака в сирийския град Дума е постановка и тя е организирана от спецслужбите на една от държавите, която се стреми да се нареди в първите редици на русофобската кампания.", "date": "2018.04.13", "title": "Путин  предупредил Макрон \"да не предприема опасни действия в Сирия\""}
{"url": "http://www.faktor.bg/bg/articles/osven-na-shuma-v-diskotekite-valeri-simeonov-obyavi-voyna-i-na-reklamata-za-hazart", "text": "Вицепремиерът Валери Симеонов обяви, че подготвя законопроект за забрана на рекламата на хазартни игри. В ефира на БНТ вицепремиерът и лидер на НФСБ обяви и конкретни текстове в Закона за хазарта, които ще бъдат променени.  \"Ще инициирам промени в закона, които ще забранят не само пряката, но и непряката реклама на хазартни игри\", написа той в своя фейсбук профил. \"В закона ще оставим възможност да се обявят наименованията на игрите, търговската марка и тегленето на тиражите. Но ще премахнем оповестяването на резултатите на игрите и спечелените печалби - законовата вратичка, през която върви отвратителната мащабна реклама на хазарт днес\", обяснява още той. \"Имаме два текста, които променяме. Единият е свързан със Закона за хазарта - чл. 10, в който въвеждаме разширение. До момента той беше \"забранява се пряката реклама на хазартни игри...\" - и \"непряката\" въвеждаме. Допуска се обявяване само на \"наименования на игрите\"- това ще го оставим, за да спасим Спорт ТОТО-то. \"Регистрирана търговска марка на организаторите\" ще го оставим и ще оставим тегленията на тиражите, за да имат хората възможността да участват в този процес, да са сигурни, че това е прозрачно и няма злоупотреби. Но премахваме оповестяването на резултатите от игрите и спечелените печалби. Там се води една отвратителна реклама, мащабна, която отнема голяма част от рекламното време на много телевизии, с която фактически на народа му се внушава, че не е нужно да работи, не е нужно да се труди, да се образова и изучава, а е нужно само да търка картончета и това е формулата на успеха в живота\", коментира Симеонов. Симеонов предлага да се промени и текст в Закона за радиото и телевизията, защото разпоредбите му не се прилагат за игрите на късмета, в които се залагат пари, включително лотария и т. н.  По думите му хазартът в България вече бил с размер на пандемия. Той цитира, че 3% от БВП са разходите на българите за това, а в Румъния цифрата била 1,2% \"По този начин възпитаваме децата, а и българите като цяло, че не е нужно да се трудят и образоват, а ще печелят търкайки картончета. Това ли трябва да е формулата за успех на нашия народ? Според мен - не\", разсъждава Симеонов. Валери Симеонов  коментира и темата за тютюнопушенето на обществени места и заведения. По думите му се обмисля връщане на пушенето в обособени помещения.  НФСБ ще предложи законопроект за промяна в Закона за здравето, с който да се разреши тютюнопушенето, да се възстанови частично стария режим, коментира вицепремиерът по икономическа и демографска политика. Симеонов посочи, че не разбира смисълът да се ограничава тютюнопушенето в заведения за хранене и който не се спазва. \"Законът за тютюнопушенето трябва да отговаря на нормативите, но и на реалните нужди на обществото. Ако искаме да съдействаме на бизнес, каквато е целта на НФСБ, в туристическите обекти трябва да има възможност тези хора да пушат и да не си гонят клиентите\", аргументира позицията си Валери Симеонов .", "date": "2018.04.13", "title": "Валери Симеонов: Търкането на картончета не е формулата за успех на нашия народ"}
{"url": "http://www.faktor.bg/bg/articles/reorganizirat-nat-sakrashtavat-250-sluzhiteli", "text": "Национална агенция за приходите ще съкрати 250 души от своите структури, потвърдиха за Дарик от приходната агенция. Причината е закриването на отделите „Оперативни проверки\" в териториалните структури на агенцията. Съкратените служители ще имат възможност да си явят на конкурс за отдел „Фискален контрол\". Новината идва седмици след като стана ясно, че НАП не е успяла да събере 16 милиарда лева от ДДС за 17 години, от които близо 5 и половина милиарда самата агенция определя като несъбираеми.", "date": "2018.04.13", "title": "Реорганизират НАП, съкращават 250 служители"}
{"url": "http://www.faktor.bg/bg/articles/stoyan-mavrodiev-vleze-v-upravata-na-krib", "text": "Изпълнителният директор на държавната Българска банка за развитие Стоян Мавродиев е сред новите членове на управителния съвет на Конфедерацията на работодателите и индустриалците в България (КРИБ). Това се разбира от съобщение на сайта на организацията след проведеното й общо събрание. Преди това общо събрание в управата на организацията няма представител на държавната банка. В устава на КРИБ ясно е записано, че е доброволно и неправителствено сдружение с нестопанска цел на български и чуждестранни производители и търговци, упражняващи дейност в България. Сред новите членове на управителния съвет на работодателската организация са още Андрей Евтимов, \"Доверие Брико\" АД, Атанас Добрев, \"Виваком\", Борис Балев, \"БМФ Порт Бургас\" ЕАД, Доминик Хамерс, \"Геотехмин\" ООД, Зарина Генчева, \"Моушън Артс\" ООД, Любомир Минчев, \"Телелинк България\" ЕАД, Любомир Пейновски, \"Клийнтех България\" ООД, Петя Славова, \"Инвестбанк\" АД.", "date": "2018.04.13", "title": "Стоян Мавродиев влезе в управата на КРИБ"}
{"url": "http://www.faktor.bg/bg/articles/parviyat-patnik-slyazal-ot-katastrofiraliya-avtobus-razkaza-za-tragediyata", "text": "Аз бях първият човек, който слезе от автобуса. Ужасна гледка беше. Всички хора викаха, не знам бройката нито на ранените, нито на загиналите, заяви един от пътниците в автобуса, преживял тежката катастрофа. Пътувах сам, имам охлузвания, радвам се, че съм добре. Но шокът от ужасната гледка на ранени хора е най-тежкото нещо. Не мисля, че автобусът е карал с превишена скорост, добави младият мъж, цитиран от Нова телевизия. По-скоро се вряза кола в нас. Сам бях. Не мисля, че караше с превишена скорост. Шокиращо е и това, че днес е петър, 13-ти. Тежката катастрофа с автобус стана на 27-и километър след \"Траянови врата\" преди Ихтиман. Шест души са загинали, над 20 са ранените, съобщиха от \"Спешна помощ\". Сред пострадалите има и дете.", "date": "2018.04.13", "title": "Първият пътник, слязъл от катастрофиралия автобус, разказа за трагедията"}
{"url": "http://www.faktor.bg/bg/articles/grazhdani-kam-prezidenta-da-obyavim-balkanite-za-parva-mirna-zona-v-sveta", "text": "Инициатива за обявяване на Балканите за първа мирна зона в света и за зона без всякакви оръжия представи на пресконференция в БТА арх. Димитър Димитров, председател на Инициатива \"Граждани за устойчиво развитие\". Димитров обясни инициативата - да се разработи концепция за общо балканско обединение, така че Балканите да станат свободна зона от всякакви оръжия.  \"Имаме едно простичко искане към президента Румен Радев - заедно с програмата на 18-ти да постави на дневния ред на Консултативния съвет по национална сигурност възможността да се изработи теза, концепция, идея, как България и останалите държави от Балканския полуостров, заедно с Унгария, заедно с частите от Украйна - Одеска Украйна, Кримска Русия, както и европейската част на Турция - всичките те, които представляват около 1 милион квадратни метра и 100 милиона население, да обявят всичките си военни бюджети и вноски към НАТО и към армията на европейската общност, да ги обявят не за военни, а за хуманни цели\", заяви Димитров. По думите на Димитров тези държави отделят годишно около 32 милиарда евро за военни цели, а тези средства могат да се събират във фонд, който да бъде насочен в полза на единството, а не на конфронтирането и противопоставянето. Така поставените тези в обръщението към президента Румен Радев от страна на гражданското сдружение всъщност  реално означава излизане от Алианса и неглижиране на ангажиментите ни към нашите евроатлантически парктньори, което в днешни свят на военни конфликти и ескалиращо напрежение между Русия и Запада е равносилно на самоубийство. В този смисъл подобна инициатива е не просто неуместна, тя е пореден опит България да бъде отклонена от своя европейски път на развитие и тласната към така желаната от болшинството български русофили Евразия.", "date": "2018.04.13", "title": "Граждани  с волунтаристична идея към президента: Да обявим Балканите за първа мирна зона в света"}
{"url": "http://www.faktor.bg/bg/articles/prichina-za-katastrofata-na-trakiya-saprikosnovenie-na-dve-leki-koli-s-avtobusa", "text": "Близките на пострадалите при инцидента на автомагистрала „Тракия“ могат да получават информация на телефони - 02 982 5154 и 0889944260. Това каза пред журналисти министърът на вътрешните работи Валентин Радев във връзка с тежкия инцидент на автомагистрала „Тракия“, предаде репортер на Агенция „Фокус“. По думите му хората могат да видят тези телефони на сайта на МВР. Министърът изказа съболезнования на близките на загиналите и поясни, че следствието продължава. Радев увери, че пътуващите по автомагистралата ще се наложи да проявят търпение до час, час и половина, тъй като предстои изправяне на автобуса и транспортиране на загиналите. По отношение на причината за инцидента министър Радев поясни, че тя вече е уточнена с наблюдаващия прокурор. „Има съприкосновение между два леки автомобила и автобуса, който е карал в нормалното платно“, каза Радев.  Гл. секретар на МВР Младен Маринов заяви, че по данни на превозвача в автобуса са пътували 45 души.", "date": "2018.04.13", "title": "Причина за катастрофата на \"Тракия\": съприкосновение  на две леки коли с автобуса"}
{"url": "http://www.faktor.bg/bg/articles/prof-nikolay-prodanov-za-vkaranoto-v-tsentralniya-zatvor-orazhie-vse-oshte-ima-samo-dogadki", "text": "\"Отклонил\" се, а не \"избягал\" е професионалният термин, който се използва при излежаващи присъди в затворнически общежития, обясни пред бТВ заместник-министърът на правосъдието, отговарящ за затворите, проф. Николай Проданов, коментирайки бягството на лишения от свобода в Пловдив. \"Ежедневно няколко стотин души излизат от общежитията. Става дума за лишени от свобода, при които има влезли в сила присъди. Те са настанени в по-особени места за лишаване от свобода, които не са в точния смисъл на думата \"затвор\". Там има много по-малко охрана, охранителните съоръжения са символични. Режимът, при който живеят там лишените от свобода, е доста по-различен от другите режими. Там попадат хора, извършили леки престъпления\", посочи още проф. Проданов. Той обясни и резултата от проверката за бягството на Пелов и Колев. По думите му, оръжията са били държани в спалните помещения. След като излезли да купят нещо в лавката, отишли в специалното помещение за получаване на техника. Използвали недобрата организация за предаване на вещи, достигнали пост № 2, заплашили постовия и той задействал бутона, с който се отваря центалната врата. В двора се сблъскали с постовия на пост № 1. Той се опитал да ги задържи. Блъснали го, стреляли, той станал и започнал да ги гони. Но се поколебал дали да използва оръжието. Преценява, че не трябва да се използва. За.-министърът каза още, че ще има дисциплинарки за 14 сружители на затвора. За него най-притеснително е това, че се е вкарало оръжие в затвора. По думите му, комисията не е установила как е вкарано оръжието, има само предположения и догадки.", "date": "2018.04.13", "title": "Проф. Николай Проданов: За вкараното в Централния затвор оръжие все още има само догадки"}
{"url": "http://www.faktor.bg/bg/articles/cheren-petak-13-palen-spisak-na-zaginalite-i-raneni-v-katastrofata-na-trakiya", "text": "По последна информация шест души са загинали след тежката автобусна катастрофа на АМ „Тракия“ при Вакарел. Това съобщиха от пресцентъра на Министерство на здравеопазването.  21 са пострадалите при тежкия инцидент, които са транспортирани от екипите на Бърза помощ в УМБАЛ „Св. Анна София“, УМБАЛСМ „Н. И. Пирогов“, ВМА, Аджибадем Сити Клиник Болница Токуда, УМБАЛ „Царица Йоанна - ИСУЛ“ и УМБАЛ „Софиямед“. По информация на лечебните заведения трима пострадали са откарани с частен транспорт до болница „Токуда“ и до УМБАЛСМ „Н. И. Пирогов“.  Пълен списък на прегледаните и хоспитализирани пациенти, по информация на лечебните заведения:  УМБАЛ „Света Анна“ – София – 10 пострадали - трима мъже и седем жени:  Най-тежко пострадали са П.К. (45г. ) и М.Д., които са с политравма - шийна, гръбначна, гърди и корем.  - П.У. е с политравма – шийна, гърди, корем.  - Г.М. е с политравма – фрактура на хумери, скалпова рана.  - Ц.С на 58 г., З.З на 38 г. и Д.Г. на 23 г. са с фрактури на ръцете.  - Н,М на 25г. , И.К. и Н.Д на 29 г. са с охлузвания по лицето и тялото.  УМБАЛСМ „Н. И. Пирогов“ – 4-ма пострадали:  - дете на 13 г. Р. Ч., прието в детската реанимация;  - жена Й. С., на 48 г., хоспитализирана в хирургията;  - жена Е. Ч. на 49 г., настанена в травматологията;  - мъж на 40 г. на Д. Я., обработен и освободен от болницата  ВМА – 3-ма пострадали без опасност за живота:  - жена Е.Н. на 62 г.  - жена И.Б. на 24 г.  - жена Ж.Н. на 33 г.  Аджибадем Сити Клиник Болница Токуда – 4-ма пострадали в стабилно състояние:  - мъж С. Р. на 47 г.  - мъж С. А. на 29 г.  - жена Д. Д. на 30 г.  - жена Д. И. на 43 г.  УМБАЛ „Царица Йоанна - ИСУЛ“ – 3-ма пострадали:  - момиче Н. И. С. на 19 г. хоспитализирано с комоцио и ще остане под наблюдение  - жена С. Д. на 74 г. – с повърхностни рани и напуснала лечебното заведение  - жена С. С. К. на 53 г. - с повърхностни рани и напуснала лечебното заведение  УМБАЛ „Софиямед“ – двама пострадали:  - мъж В. Г. на 33 г.  - жена В. С. на 40 г. (пострадала при удар между лекия автомобил, в който е пътувала, и автобуса)  Националният център по трансфузионна хематология разполага с достатъчни количества кръв и кръвни съставки, които биха били необходими на лечебните заведения, в които са настанени пострадалите. Подсилени екипи за кръводаряване са в готовност да поемат всички желаещи да дарят кръв.  МВР е отворило телефонни линии, където близки на пострадалите могат да получат информация за тях. Телефонните номера са 02 982 51 54 и 0889 94 42 60.", "date": "2018.04.13", "title": "Черен петък 13 - пълен списък на жертвите и прегледаните пътници, пострадали в инцидента"}
{"url": "http://www.faktor.bg/bg/articles/obshtestvo/ulitsata/psiholog-savetva-tv-zritelite-organichete-novinite-za-katastrofata-na-trakiya", "text": "\"Присъствието на репортери и камери в епицентъра на катастрофата, с пряко показване на последствията, обикновено има мощен вторичен виктимизиращ ефект на зрителите. Някой от нещата се гледат и от деца, и от много близки на пострадалите!\" Това коментира председателят на Управителния съвет на Дружеството на психолозите в България д-р Пламен Димитров пред БНР. Поводът - трагичната катастрофа с автобус края Вакарел, при която загинаха шестима души и пострадаха 21 пътници. Случаят бе отразяван в реално време от репортери на националните телевизии, някои от които си позволиха да навлязат в периметъра на произшествието, докато там все още се извършваше спасителна акция на оцелелите. В тази връзка д-р Димитров посъветва ТВ зрители да не злоупотребяват с повтарящото се гледане на новини, в които са експлоатира трагедията на хората, както и да бъдат предпазвани децата от подобни кадри. Отразяването на самата катастрофа показва \"недостатъчно присъствие на държавна политика и стандарти за действие в критични ситуации\", коментира Димитров, според когото на гражданите не се гарантира грижа за това, което такъв инцидент предизвиква в психичното им пространство. Според него неприкосновеността на личността на засегнатите също не е гарантирана. По отношение на посттравматичния шок, който обичайно изпитват пострадали в подобни катастрофи, той увери, че с колегите му са на разположение на всеки, който би потърсил психологическа помощ. \"Нашите контакти са гарантирани от етичния и професионалния стандарт на Дружеството на психолозите при пълна поверителност на контакта. Хората могат да използват телефоните 0887 62 89 09 и 0889 35 79 60\", добави д-р Пламен Димитров. По думите му на всички страници на дружеството в социалните мрежи и в интернет ще бъде публикувана информация как може да се направят срещи от 12.00 часа в събота до края на деня при предварителна уговорка по телефона. Междувременно Асоциацията на европейските журналисти (АЕЖ) остро осъди поведението на някои от националните телевизии при отразяването на трагичния сблъсък край Вакарел. \"Самоцелното задаване на въпроса \"Как се чувствате?\" преследва сензационното отразяване на случая и по никакъв начин не е в услуга на обществен интерес, който без съмнение е насочен към изясняване причините за инцидента и ролята на държавния контрол. Категорични сме, че подобно отразяване е грубо погазване на етичните норми. То показва неуважение към хора, преживели инцидента, пострадалите при него и паметта на загиналите и техните близки\", подчертават от АЕЖ.", "date": "2018.04.13", "title": "Психолог съветва ТВ зрителите: Органичете новините за катастрофата на \"Тракия\""}
{"url": "http://www.faktor.bg/bg/articles/zadarzhanite-v-pomorie-darzhali-v-plen-uchenik-varzan-sas-svinski-opashki", "text": "19-годишен младеж от Поморие е бил измъчван от арестуваните днес в Поморие петима млади мъже. Момчето е било държано в плен,  завързано със свински опашки, разкриха осведомени. Късно тази вечер потърпевшият ученик е бил разпитан в Областната дирекция на МВР в Бургас. В момента работата по разкриване на престъпната дейност на задържаните, сред които е и шуреят на несебърския бос Митьо Очите Христос Янулис, продължава. Закопчаните поморийци се разследват за наркоразпространение и оказване на натиск на дилъри. Има вероятност срещу петимата или част от тях да бъдат повдигнати обвинения за организирана престъпна група и разследването да бъде поето от спецпрокуратурата.", "date": "2018.04.13", "title": "Задържаните в Поморие измъчвали в плен ученик, вързан със свински опашки"}
{"url": "http://www.faktor.bg/bg/articles/16-godishna-sred-zaginalite-na-magistrala-trakiya", "text": "16-годишната Мила от Стара Загора е сред загиналите под автобуса, който се обърна след удар от рено днес на магистрала \"Тракия\", пише \"24 часа\". Друга от загиналите все още не е идентифицирана. Единственият мъж, жертва на катастрофата е 46-годишният Юмер от село Даскотина, област Руен. Загинали са и Антоанета, на 49 г., която живее в Габрово, както и 43-годишната Виолета от Стара Загора. Последната жертва е и 31-годишната Станислава от Сливен.", "date": "2018.04.13", "title": "16-годишна сред загиналите на магистрала \"Тракия\""}
{"url": "http://www.faktor.bg/bg/articles/tsetska-tsacheva-kragat-na-nakazanite-sluzhiteli-na-sofiyskiya-zatvor-mozhe-da-bade-razshiren", "text": "Системата на затворите не е гнила, защото в нея работят отдадени на професията си хора. Така правосъдният министър Цецка Цачева коментира в студиото на \"Панорама\" системата на затворите и инцидента с избягалите затворници. \"Бях впечатлена от един началник на затвор, който казва, че е удовлетворен, когато от затвора излезе изтърпял наказанието си човек, който се връща в обществото по-добър, отколкото е влязъл\", сподели тя. „Бягството на двамата особено опасни затворници от Централния софийски затвор е тежък инцидент\", каза Цачева. \"Констатациите на комисията, назначена за проверка на затвора, са тежки. Със средствата, които са отпуснати за системата на затворите, няма как за кратък период от време да се скъси хроническият недостиг, който съществува в последните 30 години\", допълни тя. Според Цачева, проблемът не е само в липсата на пари. По думите й желаещите да работят в системата наистина не са много. Техническата обезпеченост не е в добро състояние. Цачева подчерта, че ролята на социалните работници, които работят със затворниците, също е важна. Министър Цачева съобщие, че в хода на дисциплинарните производства кръгът на наказаните служители на Софийския затвор може да бъде разширен. Тя изрази готовност да поеме политическата отговорност по случая с избягалите затворници, ако такава бъде поискана.", "date": "2018.04.13", "title": "Цецка Цачева: Кръгът на наказаните служители на Софийския затвор може да бъде разширен"}
{"url": "http://www.faktor.bg/bg/articles/politika/hlyab-i-pasti/nay-skapata-prostitutka-v-istoriyata-na-nay-drevnata-profesiya", "text": "Огнян Даскарев, САЩ Преди дни ФБР обискира дома, офиса и хотелската стая на личния адвокат на Тръмп, Майкъл Коен. Това е изключително рядко действие – обикновено адвокатите на разследваните са викани с призовка в следствието, за да бъдат разпитвани.  Не е ясно кой точно е поискал обиска, но вероятно това е специалният прокурор Мълър, който разследва Тръмп и хората му за евентуално сътрудничество с  Русия преди изборите, както и за възпрепятстване на правосъдието. Обискът е одобрен от Министерството на правосъдието, по-точно от зам. министъра Род Розънстайн. За да се решат на такава изключителна стъпка, следователите трябва да имат много сериозни подозрения, които да доказват твърденията им. Но какво, всъщност са търсили те при адвоката? Според всички източници те търсят подробности за договора между Коен и Сторми Даниълс, порно актриса, която твърди, че в 2006 е прекарала една нощ с Тръмп.  Адвокатът признава, че 11 дни преди изборите в 2016 той платил със собствени средства 130 хил. долара на Даниълс, за да мълчи. Тръмп не е бил уведомен за това и отрича да е знаел, както и да е спал с актрисата.   Направен бил договор, който обаче, както подобава на порно актриса, беше нарушен от нея и тя започна да говори пред медиите. Срещу  Даниълс  беше заведено дело за нарушаване на договора за милиони долари. Според източниците следователите също търсят документи за Карън Макдугъл, бивш модел на „Плейбой\", която твърди, че е имала 10-месечна връзка с Тръмп преди години. На нея били платени 150 хил. долара от списание, със собственик приятел на Тръмп, за да разкаже историята си, но нищо не било публикувано. Това са основните причини за рядкото действие на ФБР, а те, честно казано, са смехотворни. За всеки непредубеден е ясно, че Тръмп е бил женкар и неверен съпруг, но с какво точно това го дисквалифицира да бъде президент?  Още повече, че това се е случило много години преди той да влезе в Белия дом. Обискът е ясно доказателство, че следствието на Мълър е пълно с отчаяние – досега почти две години ФБР разследва Тръмп за връзки с Русия, от почти година Мълър го разследва за същото и за възпрепятстване на правосъдието. До сега разследващите изхарчиха милиони на данъкоплатците и откриха нула доказателства  Ясно е, че враговете  на Тръмп са толкова отчаяни, че  охотно  се ровят в най-миризливите му ризи, за да изровят нещичко.  Но отчаянието и омразата са лоши съветници. Единственото, за което може да се хванат е нарушение на изборните правила, т.е. да докажат, че платените стотици хиляди долари на двете жени са нарушение на избирателния закон/даренията за кампанията. Но и двете плащания не са извършени от средства на кампанията на Тръмп, а от други източници, т.е. адвокатите на Тръмп лесно ще оборят Мълър. Разбира се, има и друго, което всъщност е важното в обиска -  Майкъл Коен е личен, доверен адвокат на Тръмп от години. Не се знае какво точно ще открият следователите – всякакви документи, свързани с бизнеса му от години, за всякакви огромни сделки и какво ли не още. Не мисля, че има  много богат човек на света, чието минало да е изцяло чисто, или ако има това ще е космическо изключение. За всеки много  богат човек може да се намерят тъмни, съмнителни, дори разобличителни неща. Тръмп едва ли е космическо изключение. Но какво общо има това с изборите и не превишава ли Мълър правата си? Тръмп беше вбесен от обиска и с право. Той заяви, това е „нападение срещу страната ни\", което предизвика критиките на левите медии.  Обискът, подозрително точно съвпадна с огромното напрежение сега между САЩ и Русия, заради химическата атака на Асад в Сирия. Точно сега Тръмп е под огромно напрежение и трябва да вземе крайно важното решение – дали да  удари позициите на Асад.  Кремъл предупреди, че ще защити съюзника си.  И точно в този съдбовен миг за Америка, враговете на президента го удариха изненадващо в гръб, за да му попречат да работи. А това , разбира се, е нападение срещу Америка Президентът е възмутен от двойния стандарт на ФБР/Министерството на правосъдието  и с право. Х. Клинтън и хората и разбиха с чукове телефони и компютри, за да не бъдат разобличени за изличаването/изчезването  на повече от 30 хил. класифицирани имейли. Не последва никакво действие.  Личната, доверена  адвокатка на Х. Клинтън, Cheryl Mills участва лично в изтриването на тези имейли, но когато трябваше да бъде разпитана, тя се позова на правото на тайната между адвокат/клиент и не беше разпитана. Същото право, обаче, беше нарушено при обиска на личния, доверен адвокат на Тръмп.  На Cheryl Mills, след като участва в изтриването на имейлите, дори беше позволено да седи до Х. Клинтън при разпита и от ФБР  и да и дава съвети на ухо! После класифицираните имейли  изведнъж се появиха в компютъра на съпруга на близката сътрудничка на Х. Клинтън, Хума Абедин. Съпругът и беше разследван за разпространяване на порнография сред малолетни!  През лятото на 2016 Лорета Линч, тогавашен министър на правосъдието на Обама,  се срещна на летището във Финикс, Аризона с Бил Клинтън, докато съпругата му беше разследвана от ФБР. Двамата се опитаха да се скрият, но местните журналисти ги видяха. После двамата обясниха, че говорили за внуците си. Никой не знае как точно ще завърши следствието на специалния прокурор и дали двойният стандарт ще бъде разобличен, но едно е ясно: Сторми Даниълс несъмнено е изкарала най-много пари за една нощ в историята от най-древната професия. ", "date": "2018.04.13", "title": "Най-скъпата проститутка в историята на най-древната професия"}
