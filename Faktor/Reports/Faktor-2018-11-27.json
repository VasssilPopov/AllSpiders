{"url": "https://www.faktor.bg/bg/articles/otkriha-martav-britanskiya-radiovodesht-v-doma-mu-v-livan", "text": "Известен британски радиоводещ, живеещ от години в Ливан, е бил намерен мъртъв в апартамента си в град Бейт Мери, източно от ливанската столица Бейрут, предаде Асошиейтед прес, като се позова на ливански представител, цитирани от БТА. 65-годишният Гавин Форд работеше за радиото от 90-те години на миналия век. Новината за смъртта му предизвика шок и печал у редовните слушатели на популярното му сутрешно предаване по музикалната станция \"Радио едно\". Разстроени почитатели на Форд дадоха воля на чувствата си в социалните мрежи. Ливанският представител каза, че тялото на радиоводещия е било открито тази сутрин, но отказа да даде подробности за убийството му. Телевизия Ел Би Си съобщи, че журналистът е бил душен и ударен по главата, което е причинило смъртта му. Друг ливански представител потвърди, че Форд е бил удушен и каза, че полицията разпитва съседите му, за да разбере кой го е посещавал в последните дни. Според страницата му във Фейсбук, която днес беше залята от постове на скърбящи почитатели, вчера Форд е празнувал рождения си ден. През декември миналата година служителката в британското посолство Ребека Дайкс бе намерена убита край път близо до Бейрут. Предполагаемият й убиец - шофьор от \"Юбер\" - беше задържан и предстои да бъде съден.", "date": "2018.11.27", "title": "Откриха мъртъв британски радиоводещ в дома му в Ливан"}
{"url": "https://www.faktor.bg/bg/articles/novini/balgariya/demokratichna-balgariya-osazhda-ruskata-agresiya-v-kerchenskiya-proliv", "text": "Демократична България е обезпокоена от ескалацията на напрежението между Русия и Украйна през последните дни в Черно море и липсата на ясна и категорична позиция на българското правителство по кризата, предизвикана от агресивните действия на Русия, които заплашват сигурността на целия черноморски регион. С резолюция 68/262 от 27 март 2014 г., озаглавена “Териториалната цялост на Украйна”, подкрепена и от България, Общото събрание на ООН обяви за незаконно анексирането на Крим от страна Русия и по смисъла на международното право Кримският полуостров не е част от територията на Руската федерация. Призоваваме българското правителство да подкрепи суверенитета и териториалната цялост на Украйна, включително правото й да използва собствените си териториални води. Настояваме България да окаже натиск за незабавното освобождаване на задържаните украински моряци и плавателни съдове, което да сложи началото на деескалация на напрежението в региона. Русия да гарантира достъпа на Украйна до Керченския пролив и Азовско море, както и да прекрати милитаризацията на Крим и на Черно море като цяло. В този кризисен международен контекст Демократична България отново обръща внимание на управляващите, че значителните разходи за поддръжка на остаряло руско военно оборудване са неоправдани, разсипнически и недалновидни. Демократична България настоява българското правителство да заеме позиция, солидарна с тази на ЕС и НАТО.", "date": "2018.11.27", "title": "Демократична България осъжда руската агресия в Керченския пролив"}
{"url": "https://www.faktor.bg/bg/articles/novini/balgariya/mariya-gabriel-prizovava-stranite-ot-tsentralna-i-iztochna-evropa-da-uvelichat-podkrepata-za-habovete-za-tsifrovi-inovatsii", "text": "На провеждащата се във Варшава Годишна среща за хъбовете за цифрови иновации, събрала повече от 300 участници от цяла Европа, българският еврокомисар по цифровата икономика и общество Мария Габриел насърчи държавите от ЕС, които до момента са недостатъчно представени в Европейската мрежа от хъбове за цифрови иновации, да увеличат подкрепата за тези центрове в техните региони. Комисарят призова тези държави да надградят върху успеха на проекта \"Интелигентни фабрики в новите държави членки на ЕС\", в който 34 организации в България, Хърватия, Кипър, Чешката република, Естония, Унгария, Латвия, Литва, Малта, Полша, Румъния, Словакия и Словения бяха подготвени да станат хъбове за цифрови иновации, съобщава пресслужбата на Европейската комисия. \"Важно е всички европейски страни да могат да се възползват максимално от цифровите възможности. Хъбовете за цифрови иновации са основен елемент в нашата стратегия за гарантиране цифровизацията на европейската индустрия, особено на малките и средните предприятия. Само 1 от общо 5 от тях са високо цифровизирани в Европа. Затова насърчавам всички страни в ЕС активно да участват в мрежата от хъбове за цифрови иновации и да изкачат успешно обучените организации на следващо ниво, така че те да се превърнат в добре утвърдени хъбове за цифрови иновации. Това ще представлява и ключова стъпка за премахване на цифровото разделение“, заяви българският еврокомисар Мария Габриел.  Тя подчерта също така важността на съвместните действия в тази област. Европейската комисия инвестира 100 милиона евро на година от „Хоризонт 2020“ в хъбове за цифрови иновации. 16 милиона евро от този бюджет ще бъдат посветени в следващите няколко години на разширяване на географското покритие на мрежата от хъбове за цифрови иновации, в което обучените вече хъбове ще могат да водят чрез даване на пример.  В рамките на форума Мария Габриел връчи и наградата „I4MS“ , признаваща високите постижения на малки и средни предприятия при внедряването на иновации, цифрови технологии и експерименти. Испанската компания COMPASSIS спечели отличието за иновациите в софтуер за симулация при проектирането на кораби. Заедно с испанския център за цифрови иновации CESGA и други партньори в рамките на финансирания от ЕС проект Fortissimo, компанията е подобрила значително устойчивостта на корабите при сурови условия в морето. „Тази награда е пример как хъбовете за цифрови иновации и европейските инициативи помагат на малките и средните предприятия да се възползват от цифровите технологии, за да подобрят своя бизнес чрез радикални иновации и чрез достигане до нови пазари“, коментира българският еврокомисар Мария Габриел.  Паралелно със събитието, държавите членки и Европейската комисия обсъдиха ролята на хъбовете за цифрови иновации в новия бюджет на ЕС и особено в програмата \"Цифрова Европа\", предложена от комисар Мария Габриел. Програмата предлага сериозно разгръщане на тези хъбове, които да играят ключова роля за достигане на ползите от стратегически технологии до целия бизнес и публичните администрации.", "date": "2018.11.27", "title": "Мария Габриел призовава страните от Централна и Източна Европа да увеличат подкрепата за хъбовете за цифрови иновации"}
{"url": "https://www.faktor.bg/bg/articles/novini/balgariya/karayancheva-blagodari-na-polskiya-prezident-za-podkrepata-za-shengen", "text": "Председателят на Народното събрание Цвета Караянчева изрази благодарност на полския президент Анджей Дуда за подкрепата на Полша за присъединяването на България към Шенген. Благодарни сме за подкрепата и практическата помощ на Полша за усилията ни за овладяване на миграционния натиск по външната граница на ЕС с Турция, чрез участие в съвместните операции на Фронтекс, заяви Цвета Караянчева на среща с президента на Полша. Гостът е на посещение в България по покана на президента Румен Радев. Ролята на парламентарното сътрудничество, конструктивното взаимодействие между представителите на двете държави и сходните позиции на България и Полша по редица въпроси от европейския и международния дневен ред бяха основни теми на срещата в Народното събрание. Парламентарните контакти са важен елемент за развитието на двустранните отношения, подчерта председателят на Народното събрание Цвета Караянчева. Тя отбеляза, че парламентаристите от групите за приятелство между двете страни са изключително активни и ангажирани да работят за задълбочаване на сътрудничеството между България и Полша. Като близки народи ние имаме и сходни проблеми, посочи Цвета Караянчева. По думите й това е предпоставка за още по-тясно и резултатно взаимодействие, което може да допринесе за по-добро разбиране на националните позиции и защита на сходни интереси на двете страни. Парламентарното сътрудничество е много важно и може да благоприятства развитието на отношенията между нашите две страни, подчерта полският президент. Брекзит, проектът за многогодишна финансова рамка на ЕС, миграцията и въпросите, свързани с бъдещето на ЕС, са актуални теми, по които България и Полша имат сходни позиции, отбеляза той. На срещата беше посочено, че България и Полша споделят сходни мнения за ролята на Кохезионната политика и Общата селскостопанска политика, които са доказали своята добавена стойност и са от ключово значение за целия ЕС като важен инструмент за растеж, конкурентоспособност и създаване на работни места. Обща цел на двете страни е запазването на поне досегашното им ниво на финансиране, като покажем единство и изпратим силен сигнал за важността от запазването на традиционните политики на ЕС в политическия фокус на следващата многогодишна финансова рамка. Анджей Дуда посочи, че България е все по-ценена като туристическа дестинация от полските граждани и през последните години има увеличение на полските туристи. България предлага много добри условия за туризъм и целта ни е да стане целогодишна туристическа дестинация, подчерта Цвета Караянчева. Тя посочи, че сред сферите, в които двустранните отношения могат да бъдат развивани, са културата и образованието.", "date": "2018.11.27", "title": "Караянчева благодари на полския президент за подкрепата за Шенген"}
{"url": "https://www.faktor.bg/bg/articles/novini/svyat/oon-temperaturite-shte-se-vdignat-s-2-gradusa-do-12-g-zaradi-globalnoto-zatoplyane", "text": "Светът все повече се отдалечава от целта си да овладее глобалното затопляне, а пропастта между амбициите на Парижкото климатично споразумение и количеството на емисиите с парников ефект се разширява, предупреждава годишният доклад на Програмата на ООН за околната среда, цитиран от Франс прес. За да задържат повишаването на температурата на планетата под 2 градуса по Целзий, страните ще трябва до 2030 г. да утроят глобалното равнище на ангажимента си спрямо обещанията, дадени на международната конференция за климата в Париж през 2015 г., се подчертава в документа. А за да не надхвърли затоплянето 1,5 градуса, поетите ангажименти трябва да се умножат по 5, допълва деветият доклад за действията в областта на климата, публикуван пет дни преди откриването на 24-ата световна конференция за климата (COP24), която ще се проведе в Катовице, Полша. Най-тревожната новина е, че разликата между сегашното ниво на емисиите и равнището, на което те би трябвало да бъдат, става все по-голяма, каза пред АФП координаторът на доклада Филип Дрост. През 2017 г. емисиите на газове с парников ефект (ГПЕ) започнаха да се увеличават след три години на относителна стабилност. През 2018 г. тази тенденция вероятно ще се запази, с очакване за нарастване на емисиите от енергийния сектор, който представлява три четвърти от всички емисии, предупреди Международната енергийна агенция. Сценарият на Програмата за околната среда е по-мрачен от миналата година и поради това, че според най-новите изследвания не бива да се разчита на бързо и широко внедряване на технологията за абсорбция на въглероден диоксид. През 2017 г. емисиите достигнаха историческите 53,5 гигатона еквивалент на въглероден диоксид - с 0,7 гигатона повече, отколкото през 2016 г., отбелязва докладът и предупреждава, че нищо не подсказва, че това е техният пик - върхова стойност, след която започва спад. За да задържи затоплянето в рамките на 2 градуса, през 2030 г. човечеството ще трябва да ограничи емисиите от въглероден диоксид на 40 гигатона, а за до задържи на 1,5 градуса - до 24 гигатона. Ако страните се придържат към сегашните си действия, а не поемат нови ангажименти, до 2030 г. те ще произведат още 59 гигатона, изтъква докладът, базиран на научни данни. Според неговите автори 49 страни вече са преминала пика на емисиите, но те представляват едва 36 процента от емитираните на планетата ГПЕ, а общо само 57 страни (60 на сто от емисиите) ще са в състояние да постигнат целите за 2030 г., ако спасят обещанията си от 2015 година.", "date": "2018.11.27", "title": "ООН: Температурите ще се вдигнат с 2 градуса до 12 г. заради глобалното затопляне"}
{"url": "https://www.faktor.bg/bg/articles/novini/balgariya/deputatite-rabotyat-po-tamno", "text": "Парите за здраве, пенсии и заплати през 2019 г. - на второ четене в парламента. Създава се нова мегааценция в здравеопазването, лимитите за болниците остават, а БСП дава закона на Конституционния съд. Очаква се депутатите да работят до около полунощ. Освен здравето, те ще обсъдят и общественото осигуряване.   През 2019 г. държавата за пръв път е заложила парите за здраве да са около 5 милиарда лева - с 490 милиона повече от досегашните разчети. Вноската, която всички работещи ще плащат, остава без промяна – 8% и догодина. Парите за здраве, пенсии и заплати през 2019 г. - на второ четене в парламента. Създава се нова мегааценция в здравеопазването, лимитите за болниците остават, а БСП дава закона на Конституционния съд. Очаква се депутатите да работят до около полунощ. Освен здравето, те ще обсъдят и общественото осигуряване.   През 2019 г. държавата за пръв път е заложила парите за здраве да са около 5 милиарда лева - с 490 милиона повече от досегашните разчети. Вноската, която всички работещи ще плащат, остава без промяна – 8% и догодина. Една от болните теми за опозицията е лимитите за болниците. И ДПС, и БСП поискаха те да паднат. Накрая лимитите останаха. „Съгласна съм, че наистина лимитирането не е най-добрата форма за гъвкавост. Трябва да се мисли да се търсят други механизми”, заяви Даниела Дариткова от ГЕРБ.   Другата болна тема е краят на Агенцията по трансплантация и Фондът за лечение на деца, както и новата мегаагенция за медицински одит. „Фондът за лечение на деца не прави политика. Политиката се прави от медицинските специалисти. Кажете с какво влошаваме възможността българските деца да се лекуват в чужбина. Измислете един аргумент, за да мога да се съглася с вас”, призова здравният министър Кирил Ананиев.   Докато опозицията мислеше аргументи, управляващите поискаха поименна проверка и глоби за този, който отсъства. Междувременно БСП намери за добре да си тръгне по време на проверката. Призрачна тишина в пленарната зала не настана. Депутатите не се отказаха от дебатите и по тъмно.", "date": "2018.11.27", "title": "Депутатите работят по тъмно, решават парите за здравеопазването и пенсиите"}
{"url": "https://www.faktor.bg/bg/articles/prezidentat-na-makedoniya-otne-imuniteta-na-nikola-gruevski", "text": "Македонският парламент отне днес депутатския имунитет на бившия премиер Никола Груевски с 62 гласа \"за\", съобщава МИА. По-рано днес парламентарната Комисия по въпросите на мандатите и имунитета подкрепи съдебно искане за отнемане на парламентарния имунитет на Груевски, който избяга от Македония, след като беше осъден на две години затвор за корупционни престъпления и получи политическо убежище в Унгария, предаде БТА. Срещу бившия премиер са повдигнати обвинения по още четири наказателни дела. Депутатите от опозиционния ВМРО-ДПМНЕ не присъстваха на парламентарното заседание.", "date": "2018.11.27", "title": "Президентът на Македония отне имунитета на Никола Груевски"}
{"url": "https://www.faktor.bg/bg/articles/ruski-sad-na-krim-ostavi-v-aresta-12-ukrainski-moryatsi-za-2-mesetsa", "text": "Руски съд на анексирания украински полуостров Крим днес определи мерки за неотклонение на 12 от общо 24 украински моряци от трите военни съда, задържани от руската брегова охрана при инцидент в неделя, предаде ДПА, като се позова на агенция Интерфакс. Съдебният състав в град Симферопол им наложи мерки за неотклонение \"задържане под стража\" за два месеца по обвинение в незаконно пресичане на границата със заплаха от насилие. Ако бъдат признати за виновни, моряците може да получат до 6 години затвор, предава БТА. Мерки за неотклонение на останалите задържани украинци, които са офицери, ще бъдат определени утре, съобщи ТАСС. Инцидентът между руската брегова охрана и украински военни кораби стана в неделя вечерта в Черно море край бреговете на Крим, докато украинските съдове се опитваха да преминат през Керченския проток, за да влязат в малкото Азовско море. То е от ключово значение за износа на зърно и стомана, произвеждани в Източна Украйна, отбелязва Франс прес. Руската брегова охрана, която е на подчинение на Федералната служба за сигурност (ФСС), задържа два украински катера и влекач по обвинение, че са навлезли незаконно в руски териториални води, а двадесетината моряци на борда им бяха арестувани. Инцидентът беше определен от Русия като \"провокация\". Украйна го квалифицира като \"акт на агресия\" от руска страна и настоя за освобождаване на моряците и връщане на плавателните съдове. По данни на ООН в руско-украинския конфликт са загубили живота си над 10 000 души, 2 700 от които цивилни. Русия анексира Крим от Украйна през 2014 г. На полуострова има голяма руска военноморска база на Черно море. Действията на Русия бяха ответна мярка на отстраняването на проруския украински президент Виктор Янукович, на фона на масови протести с искане за по-тесни връзки със Запада, припомня ДПА.", "date": "2018.11.27", "title": "Руски съд на Крим остави в ареста 12 украински моряци за 2 месеца"}
{"url": "https://www.faktor.bg/bg/articles/britanski-deputat-oshte-predi-2014-rusiya-izpolzvala-feysbuk-za-zlonamereni-deystviya", "text": "Фейсбук е знаел още през 2014 г. за потенциално злонамерени действия на Русия чрез социалната мрежа, далеч преди фактите да станат обществено достояние. Това заяви Деймиън Колинс, председател на британска парламентарна комисия, цитиран от Франс прес. От месеци насам социалната мрежа е под прицела на Комисията по информационните технологии, културата и медиите на Камарата на общините на британския парламент. Тя проучва компанията във връзка с феномена на \"фалшивите новини\", предава БТА. Днес Колинс поиска от представител на социалната мрежа да даде обяснения във връзка с вътрешни имейли на Фейсбук, с които се сдобила съгласно рядко използвана парламентарна процедура. Председателят на комисията заяви, че още през октомври 2014 г. инженер от Фейсбук е предупредил компанията, че руски айпи адреси са получавали достъп до 3 милиарда информации на ден. \"След като руските айпи адреси са извличали огромни количества данни от платформата, това беше ли сигнализирано, или просто заметено под килима?\" - този въпрос зададе Колинс на Ричард Алън, вицепрезидент на Фейсбук. \"Всяка информация, която може да сте видял, е в най-добрия случай частична, а в най-лошия потенциално заблуждаваща\", подчерта представителят на социалната мрежа. Според него въпросните имейли съдържали частична и непроверена информация. През тази година Фейсбук беше замесен в множество скандали. Компанията беше обвинена, че Русия е използвала услугите на социалната му мрежа, за да се намеси в президентските избори в САЩ през 2016 година. Освен това беше разкрито, че фирмата \"Кеймбридж аналитика\" е използвала данни на потребители за политически цели, а пропуск в сигурността доведе до споделянето на данни на милиони потребители. Неотдавна разследване на в. \"Ню Йорк таймс\" разкри, че Фейсбук е заблудил обществеността за това, което му е известно за руската намеса и е прибягнал до услугите на фирма за връзки с обществеността, за да отклони общественото недоволство. В работата на британската парламентарна комисия участваха и депутати от Аржентина, Бразилия, Франция, Ирландия, Латвия и Сингапур, отбелязва АФП. Представители на Канада, Франция и Ирландия изразиха недоволство от действията на компанията.", "date": "2018.11.27", "title": "Британски депутат: Още преди 2014 г. Русия използвала Фейсбук за злонамерени действия"}
{"url": "https://www.faktor.bg/bg/articles/razvrazka-v-parlamenta-odobriha-4-3-mlrd-leva-za-zdraveopazvane-prez-2019", "text": "След осемчасови разпалени дебати, парламентът прие бюджета на НЗОК за 2019 г. на второ четене. В приходната част се очаква да постъпят общо приходи и трансфери в размер на 4 299 603 000 лв. Здравноосигурителните приходи са в размер на 4 236 843 200 лв. От общата сума на здравноосигурителните приходи за здравноосигурителни вноски сe очаква да постъпят 2 842 254 200 лв., а от трансфери за здравно осигуряване от централния бюджет 1 394 589 000 лв. Общо разходите и трансферите за 2019 г. са разчетени в размер на 4 350 003 000 лв. За текущите разходи се предвиждат 4 212 800 000 лв. Заложено е отрицателно бюджетно салдо в размер на 50 400 000 лв. с източник на финансиране - наличността на НЗОК по сметка на БНБ в началото на периода. Размерът на задължителната здравноосигурителна вноска за 2019 г. ще е 8 на сто. Или за всеки българин, независимо от възрастта, държавата дава по 621 лева. С преходните и заключителните разпоредби на закона бяха направени промени в няколко други закона. Беше записано, че неусвоените средства до 30 септември 2019 г. за здравноосигурителни плащания за медицински и за дентални дейности може да се използват за плащания само за медицинските и денталните дейности при условия и по ред, определени съвместно от Надзорния съвет на НЗОК, и управителния съвет на БЛС, съответно БЗС.  Според текстове от закона Центърът \"Фонд за лечение на деца\" трябва да бъде закрит до 31 март 2019 г. Закрива се и общественият съвет към фонда. Функциите на центъра ще се поемат от НЗОК. Министърът на здравеопазването Кирил Ананиев увери, че това няма да лиши децата от лечение. Решенията за лечение ще се взимат от медицински специалисти, парите ще бъдат чрез трансфер от МЗ и ще са строго целеви, подчерта той.  ИА \"Медицински одит\" и Изпълнителната агенция по трансплантация ще се влеят в новосъздадена Изпълнителна агенция \"Медицински надзор\", решиха депутатите. Тя трябва да започне работа от 1 април 2019 г. Директорът ще бъде назначен след съгласуване между министъра на здравеопазването и премиера. Чрез промени в Закона за здравето беше регламентирано създаването на Национална здравноинформационна система, която ще се администрира и поддържа от МЗ. Целта е да има база данни с пълна информация за здравното състояние на всяко лице, за нуждите на всички последващи медицински дейности - диагностика, лечение, рехабилитация, медицинска експертиза, профилактика, диспансеризация и др. Със закона се регламентираха задължителна структура и съдържание на медицинските стандарти, които трябва да се изготвят за всички специалности. Предвиждат се нови механизми на заплащане на лекарствените продукти и медицинските изделия.  В закона беше записано, че Национални рамкови договори за 2019 г. няма да се приемат. Следващата година ще се прилагат рамковите договори за 2018 г., като към тях ще се подпишат анекси.  От ДПС и БСП възразиха срещу лимитите за болничната и доболничната помощ. Те настояха и за реална оценка на клиничните пътеки. От БСП се обявиха против преминаването на функциите на Фонда за лечение на деца към НЗОК и закриването на Обществения съвет към него. Според опозицията това ще превърне фонда в непрозрачна структура. Социалистите бяха против и сливането на медицинския одит с агенцията по трансплантация.  (източник: dir.bg)", "date": "2018.11.27", "title": "Развръзка в парламента: Одобриха 4.3 млрд. лева за здравеопазване през 2019"}
{"url": "https://www.faktor.bg/bg/articles/namushkaha-s-nozh-uchenik-v-sliven", "text": "Намушкаха с нож единадесетокласник в Сливен, съобщава БТВ. Ученикът бил нападнат на път за училище. Той е приет в сливенската болница без опасност за живота. Към момента състоянието му е стабилно. Пострадалият учел в електротехникума в Сливен. По думи на директора той бил нападнат от две момчета - също ученици, като едното от тях извадило нож.", "date": "2018.11.27", "title": "Намушкаха с нож ученик в Сливен"}
{"url": "https://www.faktor.bg/bg/articles/tsenite-na-imotite-v-balgariya-narastvat-s-barzi-tempove", "text": "Цените на имотите в странната продължават да нарастват с бързи темпове през първите месеци на годината. Според данните на Националния статистически институт ръстът на цените на жилищата през първото тримесечие е със 7,1% спрямо същия период на миналата година.  През второто тримесечие ръстът в цените е още по-голям. В някои от най-престижните столични квартали цената на квадратен метър жилищна площ вече се движи около и дори над нивата от 2008 г., когато бе отбелязан пикът на имотния пазар, точно преди кризата. В тази ситуация човек може да си зададе въпрос дали цените не са твърде високи и има ли признаци за балон на пазара. Но ако пазарът се погледне по-внимателно, се оказва, че няма нищо общо със ситуацията преди 10 години. За покупка на един кв. метър жилищна площ в страната е необходима по-малко от една заплата, при над две заплати и половина преди 10 години, показват данните на НСИ и офертите на агенции за недвижими имоти. Средната цена на жилищата в страната сега е 1032 лв. за кв.м., като е с над 27% по-ниска спрямо третото тримесечие на 2018 г., когато беше 1418 лв. за кв.м., пише \"Труд\".  Същевременно доходите на хората са нараснали над два пъти – средната заплата през октомври 2008 г. е 558 лв., а през юни 2018 г. вече е 1119 лв., според официалните данни на НСИ. Приказни дървени къщи от Норива Хаус В София цените на жилищата сега са с близо 20% по-ниски спрямо нивото през 2008 г. Същевременно столицата е един от градовете в страната с най-бързо покачване на заплатите. За 10-годишния период средната заплата в София е нараснала над два пъти и вече надминава 1500 лв. Така за покупката на един квадрат жилищна площ в столицата са необходими 1,3 заплати, при 3,3 заплати преди 10 години. Подобна е ситуацията и в Пловдив. В града под тепетата заплатите са нараснали над два пъти за последните 10 години, а цените на имотите сега са с 22% по-ниски спрямо 2008 г. В резултат един квадрат от апартамент в Пловдив сега може да се купи с 1,3 средни за града заплати, при необходими 3,4 заплати преди 10 години. Във Варна цените на имотите сега са с 28% по-ниски спрямо 2008 г., а в Бургас жилищата са по-евтини с 11%. Същевременно доходите в двата най-големи морски града нарастват с бързи темпове. В резултат за покупката на кв.м. жилище в тях сега е необходима около заплата и половина, при 3-4 заплати преди 10 години. В редица големи градове като Велико Търново, Благоевград и Русе сега са необходими около 1,3 средни заплати за съответния град за покупката на един квадрат жилищна площ. В редица градове обаче като Стара Загора, Ямбол, Сливен, Пазарджик, Перник и Плевен един квадрат от апартамент може да се купи с по-малко от една средна заплата. Всичко това показва, че ситуацията на пазара дори не се доближава до тази през 2008 г. Като се има предвид понижението на лихвите по банковите кредити, се оказва, че имотите сега са много по-достъпни спрямо ситуацията преди 10 години.", "date": "2018.11.27", "title": "Цените на имотите в България нарастват с бързи темпове"}
{"url": "https://www.faktor.bg/bg/articles/evropa-se-dogovarya-s-izrael-za-prenos-na-gaz-shte-konkurira-turski-potok", "text": "Сериозен конкурент на вече построения, поне в морската си част газопровод \"Турски поток\" е на път да се реализира, след като Израел, Италия, Гърция и Кипър постигнаха споразумение за строителството на East Med, пише The Times of Israel. Предвидено е газопровод да доставя природен газ от най-голямото находище, открито през 21 век - \"Левиатан\", залежите на което се оценяват на около 470 млрд. куб. метра. Експерти на Европейската комисия вече са дали положително становище за проекта, предварителните проучвания и планирането на който бе финансирано от Брюксел. Новият газопровод ще струва 7 милиарда долара и ще е положен на най-голяма дълбочина на морското дъно на Средиземно море - 3000 метра. Очаква се окончателното споразумение за строителството да бъде сключено между държавите участнички през февруари 2019 година. Пътят на природния газ ще тръгва от Средиземно море край бреговете на Израел до Кипър, след това до Крит и до територията на континентална Гърция, откъдето ще бъде продължен до Италия. По него ще се транспортират 20 милиарда м3 природен газ на година, което е повече от предвидения капацитет на втората тръба на \"Турски поток\" (15 млрд. куб. метра). Строителството ще отнеме 4-5 години и през 2024-2025 година израелски природен газ ще стигне до Европа, смятат участничките в проекта.", "date": "2018.11.27", "title": "Европа и Израел се договарят за нов газопровод, конкурент на \"Турски поток\""}
{"url": "https://www.faktor.bg/bg/articles/rachkov-i-ignatova-zagubiha-1-milion-ot-razdyalata-si", "text": "Само 2 месеца след старта на \"Господари на ефира\" Мария Игнатова отстъпи мястото си на ководещ до Митко Рачков на Васил Василев-Зуека. Рокадата е прецедент в дългогодишната история на забавното шоу. Изненадващото сваляне на блондинката от ефир 4 месеца по-рано породи слуховете, че двамата с комика чакат бебе. Други пък предположиха, че Мария и Митко, чиито отношения през годините са на приливи и отливи, отново са се счепкали и отказват да водят предаването в тандем.  Истината се оказа доста по-различна. Игнатова е започнала репетициите за кастингите на музикалното преданате \"Х Фактор\", което ще стартира напролет. Двамата с Рачков отново са подновили участията си по частни партита и телевизионни реклами, в които рекламират луксозни тенджери и тигани. В началото на септември една от най-обсъжданите вип двойки у нас откри заедно 16-ия сезон на шоуто за телевизионни гафове. За изненада на зрителите, Митко и Мария застанаха рамо до рамо за първи път от 7 години. Двамата ту се събираха, ту се разделяха, а след поредния ренесанс в отношенията им това лято, продуцентът Джуди Халваджиян решил, че в интерес на рейтинга трябва отново да ги направи екранна двойка.  Крахът на любовния им фронт преди 2 години временно сложи край на трупането на пачки от най-различни ангажименти. След раздялата им интересът към Игнатова драстично намалял, тъй като появата им заедно вече била невъзможна, а клиентите ги наемали предимно заради комика. За да избегне драми по време на работа, продуцентът на \"Господарите\" Маги Халваджиян бе направил графика така, че Мария и Митко повече да не се засичат по едно и също време в офиса на \"Глобал филмс\" и да не водят повече заедно забавното предаване. Двамата дори избягваха да се появяват на едни и същи партита, организирани от фирмата на Халваджиян, писа \"Уикенд\". След публичното оповестяване на комика за края на 8-годишната им връзка, рязко секнали офертите към звездната двойка за халтури и частни партита. Двaмaтa бяха увеличили приходите си с цели 2 милиона лева преди да си кажат „сбогом”, показват данни, изнесени в Търговския регистър. Фирмата на Рачков, която е само за дейности извън ангажиментите му в телевизията, е прибрала цели 2 милиона лева за няколко години. Халтурите на комика и появяването му в предизборни кампании и като водещ на различни фирмени партита и други джамборета, се плащали много добре. Caмo зa 2015 г. фирмата на комика е отчела пeчaлбa oт 1 млн. лв. Мария прибирала приблизително същите пари и нe мy oтcтъпвaла пo пpиxoди. Според запознати, хонорарът, който искала светската двойка, за да води фирмен купон, сватба или рожден ден, бил общо 6000 лв. без ДДС. Блондинката се занимавала и с търговия. Поне такава е основната дейност на фиpмaтa й \"Джeтceтep\". Звeзднoтo ceмeйcтвo работело неуморно, но не си позволявало дълги почивки по скъпи дестинации, а трупало пачките за черни дни. Според запознати, временната им раздяла е ощетила тандема им с около 1 млн. лв.", "date": "2018.11.27", "title": "Рачков и Игнатова загубили 1 милион от краха им на любовния фронт"}
{"url": "https://www.faktor.bg/bg/articles/layf-stayl/dashteryata-na-dzheki-chan-sklyuchi-brak-s-priyatelkata-si", "text": "Дъщерята на Джеки Чан - Ета Енджи, обяви в профила си в Инстаграм, че се е оженила и сподели снимка с брачното свидетелство. 19-годишната Ета е сключила брак с 31-годишната си приятелка от Канада. Избраницата на дъщерята на Чан се подвизава в социалните мрежи с името Анди Отъмн. Тя има над 100 000 последователи в Инстаграм, където публикува свои снимки, преобразена като героиня от манга комиксите. Двете жени са сключили брак в Канада на 8 ноември, а в момента живеят в Хонконг. Младоженките написаха: \"Всички сме били наранявани, но ако можеш да мечтаеш за любовта, можеш и да я откриеш. Любовта е милостива, тя не съди. Любовта е и сила, и слабост. Любовта може да предизвика големи промени. Любовта побеждава!\" Ета е плод на любовна афера на Джеки Чан от 1999 г. с бивша кралица на красотата. Момичето е отгледано от майка си.", "date": "2018.11.27", "title": "Дъщерята на Джеки Чан сключи брак с приятелката си"}
{"url": "https://www.faktor.bg/bg/articles/ikonomika/biznes/ministar-petkova-manipulatsiya-e-che-otrabotenoto-yadreno-gorivo-se-trupa-v-kozloduy", "text": "Не, не е вярна тази информация, че през последите три години се трупа на площадката на Козлодуй отработеното ядрено гориво. То представлява част от нашата национална сигурност и всяка интерпретация в тази посока е опасна и нежелателна. Има договор, съобразен с договора ни за присъединяване към ЕС, сключен с Русия и това гориво се изнася периодично извън страната. Нямат основания да се тревожат и западните ни съседите. Нашата централа е една от най-сигурните и хората трябва да бъдат спокойни в тази посока.  Това коментира в студиото на Би Ти Ви енергийният министър Теменужка Петкова, като по този начин отговори на евродепутата Светослав Малинов.  Що се отнася какво ще стане с проекта „Белене“ – ние не започваме от нулата по проекта за „Белене“. На първо място – той е ратифициран през 2007 година и тази процедура е приключила. А в становище на ЕК по отношение на нотифицирания проект за АЕЦ „Белене“ е определен като един от най-безопасните проекти в света, посочи Петкова. Тя отново подчерта, че няма опасност и по отношение на площадката, на която ще се изгради „Белене“, ако се намери инвеститор за този проект.   Площадката на „Белене“ се намира в регион, който принадлежи към сеизмично най-спокойната част от територията на България. Това е заключението в проучване на БАН. Към сегашният момент не е забелязана промяна в сеизмичната обстановка. Никой няма намерение да тръгне срещу сигурността и здравето на хората и срещу националните ни интереси. Теменужка Петкова коментира и проблемът с миньорите, които се готвят за протести, заради опасенията от затваряне на въглищните централи.  Ние провеждаме с миньорите периодични срещи, имаме добър диалог. Това, което знаят и колегите е, за всички е ясно, че българската енергийна система няма да издържи, ако не са налице ТЕЦ-овете. Не мислим да се лишаваме от нашите въглищни централи. Ние с Полша водим дело срещу ЕК заради завишените изисквания за този тип централи. Тези централи гарантира нашата енергийна сигурност. В момента разработваме новата енергийна стратегия с перспектива до 2050 година, в която ясно е показано, че българската енергийна система не може да съществува без този тип централи. Хората трябва да бъдат спокойни, че ще имат работа и поминък, обеща енергийният министър.", "date": "2018.11.27", "title": "Теменужка Петкова: Манипулация е, че отработеното ядрено гориво се трупа в Козлодуй"}
{"url": "https://www.faktor.bg/bg/articles/minyori-i-energetitsi-izlizat-na-protest-v-sofiya-v-chetvartak", "text": "Голям протест в София в четвъртък на енергетици и миньори организират от конфедерация на труда „Подкрепа”. Причината е неяснотата около бъдещето на въгледобива в района на мини „Марица – Изток”. В четвъртък шествието ще започне в 13 ч. и ще премине през софийските улици, като ще спре пред основните министерства, които могат да решат проблема. В петък се очаква среща на представители на КТ „Подкрепа” и КНСБ с президента и с премиера. Близо 50% от електроенергията в България се произвежда от тецовете на въглища, а от сектора се издържат цели региони в страната. Тецовете трябва да отговарят на по-високи екоизисквания и има риск това да остави въглищата в история. Утре миньори и енергетици в КНСБ излизат на митинг в Раднево в защита на работните си места в комплекса „Марица – Изток”.", "date": "2018.11.27", "title": "Миньори и енергетици излизат на протест в София в четвъртък"}
{"url": "https://www.faktor.bg/bg/articles/parlamentat-prie-byudzheta-na-nzok-za-2019-g", "text": "Парламентът прие на второ четене рамката на бюджета на Националната здравноосигурителна каса за 2019 г., съобщава „Фокус”. „За“ гласуваха 91 депутати, 51 бяха „против“, а 12 се въздържаха. За здраве през следващата година са заложени близо половин милиард лева повече. Повече пари са заложени както за болнична, така и извънболнична помощ. Осигурителната вноска се запазва 8%, както досега. Приходите в бюджета ще бъдат в размер на почти 4,3 млрд. лева. Ръстът в приходите е с 418,4 млн. лв. спрямо 2018 година. Здравноосигурителните приходи ще бъдат над 4,2 млрд. лева, в които влизат трансфери за здравно осигуряване и здравноосигурителни вноски. Разходите в бюджета на Касата са в размер на над 4,3 млрд. лева. За персонал са в размер на над 41 млн. лева, за административни дейности – над 12 млн. лева, за здравноосигурителни плащания – малко над 4,1 млрд. лева.", "date": "2018.11.27", "title": "Повече пари за болнична и извънболнична помощ, осигурителната вноска се запазва"}
{"url": "https://www.faktor.bg/bg/articles/20-dushi-sa-zadarzhani-v-burgas-i-sofiya-pri-operatsiya-na-spetsializiranata-prokuratura-i-gdbop", "text": "20 души са задържани в Бургас и София при операция на Специализираната прокуратура и ГДБОП срещу организирана престъпна група за разпространение на наркотици. Това съобщиха от пресцентъра на Апелативна специализирана прокуратура. В ранните часове на деня започна съвместната операция на ГДБОП, Специализираната прокуратура и ОДМВР – Бургас по неутрализиране на организирана престъпна група за разпространение на наркотици на територията на Бургас и София. Общо 20 лица – 12 в Бургас и 8 в столицата, са задържани с полицейска заповед за срок до 24 часа. Продължава събирането на доказателства, предстоят и разпити на свидетели. След преценка на доказателствата, наблюдаващият делото прокурор ще определи какви обвинения и на кои лица да бъдат повдигнати.", "date": "2018.11.27", "title": "20 души са задържаните в Бургас и София при операция на Спецпрокуратурата и ГДБОП"}
{"url": "https://www.faktor.bg/bg/articles/bivsh-chlen-na-tsik-ot-kvotata-na-dps-e-noviyat-shef-na-sgs", "text": "Висшият съдебен съвет избра за шеф на знаковия Софийски градски съд наказателния съдия Алексей Трифонов, който сега правораздава в Софийския апелативен съд. Съдия Трифонов е бил член на ЦИК през 2009 г. от квотата на ДПС, а през 2017 година бе заместник-министър на правосъдието в служебния кабинет с премиер Огнян Герджиков.  Съдия Алексей Трифонов е получи подкрепата на 9 членове на Съдийската колегия на ВСС. Опонентът му Евгени Георгиев е граждански съдия в Софийския градски и бе издигнат за шефския пост от своите колеги. Той на два пъти получи подкрепа на Общото събрания на съдиите в СГС, но на два пъти ВСС отхвърли неговата кандидатура.", "date": "2018.11.27", "title": "Алексей Трифонов е новият шеф на СГС"}
{"url": "https://www.faktor.bg/bg/articles/aleksey-trifonov-e-noviyat-shef-na-sofiyskiya-gradski-sad", "text": "В София е доказан първият за този сезон грипен вирус - H1N1, съобщи „Фокус“, позовавайки се на директора на Националния център по заразни и паразитни болести и епидемиолог проф. д-р Тодор Кантарджиев. „В националната референтна лаборатория по грип на Центъра се доказа първия за този сезон грипен вирус. Грипният вирус бе доказан в клинични материали на майка и 6-годишното й дете в София. Вирусът е типизиран като H1N1 или пандемичен грип, или калифорнийски, или както някои го наричат „свински““, обясни проф. Кантарджиев.", "date": "2018.11.27", "title": "Първи случай на свински грип при майка и 6-годишното й дете в София"}
{"url": "https://www.faktor.bg/bg/articles/zakriha-fonda-za-lechenie-na-detsa", "text": "Закриха „Фонда за лечение на деца“, дейностите му минават към НЗОК. Всички дейности, осъществявани до настоящия момент от Център „Фонд за лечение на деца“ и Комисия за лечение в чужбина, вече преминават към Националната здравноосигурителна каса (НЗОК). Това решиха депутатите с гласуваните на второ четене преходни и заключителни разпоредби в Законопроекта за бюджета на НЗОК за 2019 г., предаде БГНЕС. Към НЗОК ще бъде създаден и специален отдел към Дирекция „Европейски въпроси“.", "date": "2018.11.27", "title": "Закриха Фонда за лечение на деца"}
{"url": "https://www.faktor.bg/bg/articles/ombudsmanat-alarmira-parite-za-lichna-pomosht-shte-svarshat-na-1-septemvri-2019", "text": "Парламентарната комисия по труда и социалната политика прие на второ четене Закона за личната помощ. Според омбудсмана Мая Манолова обаче с гласуваните текстове хората ще останат без личен асистент от 1 септември 2019 г. и това е в \"резултат на работата на екипа на финансовото министерство с любезното съдействие на социалния министър\", предаде БТА. С приетите на второ четене промени е предвидено размерът на средствата за лична помощ всяка година да се определят в закона за бюджета на социалното министерство. Манолова заяви, че този ограничителен текст е и мотив да напише конституционна жалба, защото няма друга помощ по друг закон, която да е лимитирана от финансовото министерство и да не се дава според нуждите на хората. \"Отсега се знае, че тъй като ще продължат да действат програмите на социалното министерство, до 1 септември парите ще свършат\", каза Манолова. Майки на деца с увреждания, които присъстваха на заседанието, посочиха, че ще търсят отговорност от премиера и ще продължат с протестите.", "date": "2018.11.27", "title": "Манолова алармира: Парите за лична помощ ще свършат на 1 септември 2019"}
{"url": "https://www.faktor.bg/bg/articles/750-leva-globa-za-deputat-koyto-otsastva-ot-poimenna-proverka", "text": "Депутатите да бъдат глобявани със 750 лева всеки път, когато поименната проверка ги уличи, че отсъстват от пленарната зала. Предложението за строгата санкция направи шефът на правната комисия Данаил Кирилов от трибуната, съобщава Канал3. Той ще го защити и по време на следващото заседание на комисията, което е в сряда. Кирилов лансира предложението си след поредната разправия между управляващи и опозиция на тема проверка на кворума. В случая, за да стане факт тази санкция за в бъдеще, се налага промяна на парламентарния правилник. Този път Таско Ерменков отбеляза, че проверката показва 134 депутати, а гласуват само 96. Къде се изпаряват останалите 38, възмути се народният представител. Човек оставал с впечатлението, кворумът се наглася, за да минават закони, усъмни се соцдепутатът. Репликира го Димитър Лазаров от ГЕРБ с конкретен намек към персоната на Ерменков. \"Едни хора, които ги няма на поименната проверка, идват и се изказват. То бива, бива призраци, но чак толкова“, възмути се Лазаров, като цитира и фразата от Манифеста на Маркс и Енгелс \"Един призрак броди из Европа - призракът на комунизма\".  \"Това е признак за хората с раздвоено съзнание, които не искат да работят“, заключи депутатът от ГЕРБ.", "date": "2018.11.27", "title": "С нова мярка ще дисциплинират БСП: 750 лв. глоба за депутат, който отсъства от поименна проверка?"}
{"url": "https://www.faktor.bg/bg/articles/medvedev-za-voennoto-polozhenie-v-ukrayna-tezi-merki-za-sigurnost-tselyat-da-nyama-prezidentski-izbori", "text": "В Киев показват мускули, каза руският премиер Дмитрий Медведев по повод въвеждането на военното положение в Украйна, предаде РИА Новости. \"Тези \"мерки за сигурност\" дават прекрасна възможност на определени кръгове в Украйна да си повишат рейтинга преди изборите за президент или въобще да няма вот за държавен глава. Между другото такива опасения изразяваха през още миналата година анализатори от Украйна\", коментира още руският министър-председателят в Минск. Беларуската столица днес е домакин на форум на държавници от Евразийски икономически съюз (Армения, Беларус, Казахстан, Киргизия и Русия).", "date": "2018.11.27", "title": "Медведев за военното положение в Украйна: Тези \"мерки за сигурност\" целят провал на президентските избори"}
{"url": "https://www.faktor.bg/bg/articles/makron-nyama-da-otstapya-pred-gangsteri", "text": "В опит да разсее протестите срещу високите данъци върху горивата президентът на Франция Еманюел Макрон предложи на всеки три месеца да се прави преглед на данъка за дизела и бензина, за да се вземат предвид движенията в световните цени, предаде \"Ройтерс\". Преди време френските власти съобщиха, че от 1 януари 2019 г. цената на бензина ще се повиши с 3 евроцента, а на дизеловото гориво - с 6.5 евроцента на литър. Един от компонентите на по-високите цени е въвежданият от правителството екологичен данък за отделяните газове с парников ефект. Безредиците през уикенда дойдоха на фона на резкия спад в популярността на Макрон и предизвикаха критики срещу него, че му липсва контакт с избирателите. В продължила един час реч за енергийната политика, в която говори и за протеста на \"жълтите жилетки\", Макрон настоя, че няма да бъде накаран да промени курса в стремежа си към преход към по-чиста енергия, нито пък ще измени политиката заради улично насилие. \"Няма да бъркам гражданите и техните искания с гангстери. Няма да отстъпя на тези, които искат да рушат и да създават хаос\", подчерта президентът, който вчера предупреди, че \"бойните сцени\" може да се отразят на инвеститорските настроения. В израз на необичайно смирение и опитвайки да прояви разбиране към гнева на хората, живеещи извън големите градове във Франция, президентът каза, че администрацията му трябва да действа по-умно, за да избегне създаването на \"Франция на две скорости\". \"Не трябва да променяме курса, защото политическата посока е правилна и необходима\", заяви Макрон. \"Трябва да променим обаче начина, по който работим, защото някои наши граждани чувстват, че този политически курс им е наложен отгоре\", допълни той. По думите му французите не могат да искат по-добри обществени услуги и да очакват по-ниски данъци. Той обаче призна, че увеличението на данъка за дизела е причинило повече болка от очакваното. \"Нуждаем се от начин на работа, който да направи този данък по-интелигентен\", подчерта Макрон, предлагайки идеята за преглед на всеки три месеца, без обаче да изясни как той ще се извършва и прилага. Наред с това президентът представи насоките на енергийната политика на Франция за следващите 10 години, съобщи \"Франс прес\", цитирана от БТА. Основните точки от закона за енергийния преход бяха приети през 2015 г. и очертават климатичните амбиции на екологичния преход до 2030 и 2050 г. Подробностите бяха изложени днес в енергийната пътна карта на Франция: - Намаляване на крайното енергийно потребление с 50% през 2050 г. (спрямо 2012 г.). - Намаляване на потреблението на изкопаеми горива с 30% до 2030 г. спрямо 2012 г. (сега правителството е повишило тази цел до 40 на сто). - Делът на възобновяемите енергии в крайното брутно енергийно потребление да достигне 32% до 2030 г. (през 2017 г. беше 13.7 на сто, от които 68% от дърва и електричество, произведено от ВЕЦ). - Делът на атомната енергетика в производството на електричество да достигне 50% до 2025 г. спрямо 72% днес. Този краен срок беше отложен от правителството за 2035 г. - Увеличаване на въглеродните такси чрез съответната енергийна климатична вноска от 22 евро на тон СО2 през 2016 година до 100 евро през 2030 г., с междинна цел 56 евро през 2022 г. - Намаляване на парниковите газове с 40% през 2030 г. (спрямо 1990 г.). Проектозаконът предвижда също така \"въглеродни бюджети\", съставени за три 5-годишни периода, определящи горен праг на емисиите, който не бива да се надвишава. - Ограничаване на капацитета на ядрения парк до 63.2 гигавата - колкото е мощността в момента. - Засилване на контрола на съоръженията от Службата за ядрена безопасност (ASN). - Минимално разстояние от 500 метра между вятърните централи и жилищните райони с възможност местните власти да решават то да бъде увеличено. - Отпускат се 400 милиона евро, за да бъдат удвоени фондовете, подкрепящи производството на енергия от възобновяеми източници. - 100 милиона евро за финансиране на 1500 проекта за метанизация. - Развитие на нови вятърни офшорни зони. - През 2050 г. жилищният парк ще бъде изцяло обновен според нормите за \"сграда с ниско енергийно потребление\". - При ремонт на фасада, покрив или надстройки е задължително да се извършат и дейности за енергийна ефективност на сградите. - Въвеждане на \"енергийни чекове\" за най-бедните домакинства, за да плащат на доставчиците на енергия или да събират средства за енергийно обновяване на домовете. - Задължават се доставчиците на електричество и газ да предоставят на клиентите данните от измервателните уреди и да създадат системи за предупреждение в случай на свръхпотребление. - Инсталиране на \"интелигентни\" електромери. - Инсталиране на 7 милиона колонки за зареждане на електрически автомобили до 2030 г. - Премия за закупуване на електромобил и предаване за скрап на дизелов автомобил. Заедно с бонуса и при налични средства сумата може да достигне 10 хил. евро. - При обновяването на автомобилния парк на държавните и обществени институции половината автомобили трябва да бъдат с \"ниски емисии\". При такситата, колите под наем и наетите автомобили с шофьор този дял трябва да бъде 10% още преди 2020 г. - При обновяването на автопарка в обществения транспорт от 2020 г. половината от автобусите трябва да са на чиста енергия, а от 2025 г. - всичките автобуси. - За финансиране на чист обществен транспорт местните власти могат да кандидатстват за заеми от 5 милиарда евро. - Въвежда се намаление при абонаментите за движение по автомагистрали на автомобили с ниски емисии и съвместно използване на автомобили.", "date": "2018.11.27", "title": "Макрон за протестите: Няма да отстъпя пред \"гангстери\""}
{"url": "https://www.faktor.bg/bg/articles/desislava-atanasova-gotova-da-podade-ostavka", "text": "\"Ако някой от колегите от БСП покаже запис, снимка, какъвто и да е материал, че аз някога през живота си съм стъпвала и имам апартамент в комплекс „Царско село“, както пише в публикация, съм готова да си подам оставката на мига. Очаквам същото от Филип Попов, Корнелия Нинова и всички вносители на този сигнал\".  Това каза пред журналисти в парламента депутатът от ПГ на ГЕРБ Десислава Атанасова след настояването на БСП КПКОНПИ да провери медийни публикации за неин апартамент, както и за апартаменти на Делян Добрев, Красимир Велчев и Антон Тодоров, предаде aгенция „Фокус“. „Явно БСП са проводници на фалшиви новини, след като се налага да коментираме този случай“, посочи тя. „Ще очаквам с огромно внимание проверката на КПКОНПИ. Не само аз, но всички колеги, които сме народни представители всяка година декларираме имуществото си“, обяви Десислава Атанасова. „Всяка година медиите и цялото общество имат достъп до него. То е публично и е на сайта на Сметната палата“, коментира депутатът.  „От 2009 година съм народен представител. Преди това съм била общински съветник. Моето имущество е публично осветено“, заяви Атанасова. Според публикация в новинарски сайт Десислава Атанасова, Антон Тодоров, Делян Добрев и Красимир Велчев имат апартаменти, които използват без наем или са купили много изгодно. Според медията Десислава Атанасова има апартамент в комплекс „Царско село“. Делян Добрев има апартамент, който е придобил като „дарение“, Красимир Велчев ползва имот без наем, а Антон Тодоров ползва без наем малък апартамент. Според изданието и четиримата са свързани с Държавна сигурност.", "date": "2018.11.27", "title": "Десислава Атанасова: От БСП са проводници на фалшиви новини, подавам оставка, ако докажат, че имам жилище в \"Царско село\""}
{"url": "https://www.faktor.bg/bg/articles/levitsata-vnasya-zakona-za-byudzheta-na-nzok-v-konstitutsionniya-sad", "text": "БСП ще внесат Законопроекта за бюджета на НЗОК в Конституционния съд. Това съобщи председателят на ПГ на „БСП за България“ Корнелия Нинова от трибуната на Народното събрание .  „С този закон се променят 18 закона през преходни и заключителни разпоредби на специален закон, какъвто е бюджетът на НЗОК. И ако в някои от тези промени просто сменяте имената на агенциите, то с текстовете се прави коренна промяна в системата чрез промени в Закона за здравето. Чрез промени на преходни и заключителни разпоредби на Касата променяте Изборния кодекс, Закона за обществените поръчки, Закона за данъците върху доходите на физическите лица, Закона за закрила на детето и така 18 закона. Това е звучен шамар върху българското право, това е тежък удар по българския законодателен процес и петно върху лицето на българския парламент. Ето защо на основание на Закона за нормативните актове, правилника за неговото приложение и Конституцията на България „БСП за България“ внасяме Закона за бюджета на НЗОК в Конституционния съд“, заяви Нинова. Лидерът на БСП коментира, че в програмата на правителството пише, че здравеопазването е сред приоритети номер едно. „Ето как се пази той – 4 часа дебати, едно изказване на ГЕРБ и нула на „Обединени патриоти“. Представям си ако не ви беше приоритет, какви дебати щяха да се водят. Второто твърдение на управляващите е, че няма алтернатива. 41 алтернативни предложения на този закон има от БСП“, заяви Нинова.", "date": "2018.11.27", "title": "Левицата внася Законопроекта за бюджета на НЗОК в Конституционния съд"}
{"url": "https://www.faktor.bg/bg/articles/prezidentat-sezira-ks-za-zakona-za-korporativnoto-podohodno-oblagane", "text": "Президентът Румен Радев сезира днес Конституционния съд с искане да бъдат обявени за противоконституционни и за несъответстващи на международни договори отделни разпоредби от Закона за изменение и допълнение на Закона за корпоративното подоходно облагане, съобщиха от пресцентъра на президента. Мотивите на президента са, че конституционно неприемливо е предвиденото прекратяване на правоотношенията с висши държавни служители без предизвестие по преценка на директора на Агенция „Митници“. Така се ликвидира стабилитетът, който е основен принцип на държавната служба съгласно чл. 116, ал. 1 от Конституцията, и се създават условия за политически зависимости. Уволнените се лишават от пълноценна съдебна защита, което не съответства на чл. 56 от Конституцията, на чл. 8 от Всеобщата декларация за правата на човека и на чл. 6, параграф 1 от Конвенцията за защита правата на човека и основните свободи. В противоречие с чл. 6, ал. 2 от Конституцията се създава неравенство по признак обществено положение. Освобождаването „по преценка“ е предпоставка за административен произвол, който е несъвместим с правовата държава, смята президентът. В мотивите му се посочва, че в искането се оспорва въвеждането на по-високи данъци за имоти в населени места от Списъка на курортите в България. Така се нарушават изискванията на чл. 60 от Конституцията за законоустановеност на данъците и за съобразяването им с доходите и имуществата на данъкоплатците. Поставянето на размера на данъчната ставка в зависимост от списък, приет от Министерския съвет, означава, че не само Народното събрание, както предвижда Конституцията, а и правителството със свой акт ще участва в определянето на размера на данъка. Обвързването на размера на данъка с използването на имота смесва по конституционно недопустим начин подоходни и имуществени данъци. Затова лицата, които не получават наеми от своите имоти, ще дължат по-висок данък за имота си в сравнение с лицата, които не само притежават имот, но и получават доходи от него. Според държавния глава незачитането на граждански права и вменени задължения води до нарушаване на конституционно установени принципи, които са особено важни при взаимоотношения с властнически характер, каквито имаме в сферата на данъците и държавната служба. С тези аргументи на 13 ноември 2018 г. държавният глава наложи вето на ЗИД ЗКПО. Сезирайки Конституционния съд, президентът отстоява тази своя позиция по отношение на отделни разпоредби от повторно приетия от Народното събрание закон.", "date": "2018.11.27", "title": "Президентът атакува Закона за корпоративното подоходно облагане в Конституционния съд"}
{"url": "https://www.faktor.bg/bg/articles/ukrainski-analizator", "text": "Украйна няма да блокира руския газ, който стига до Европейския съюз. Това каза украинският политически анализатор Тарас Березовиц в ефира на Нова ТВ. „Ние подкрепяме своите съюзници, подкрепяме и Европейския съюз. Ние сме зависими от своите съюзници в Европа и от България. От друга гледна точка – сега е много добро време за администрацията на Доналд Тръмп да покаже кой контролира ситуацията. За президента Тръмп е моментът на истината и той може да наложи санкции срещу „Северен поток” -2, например. Американската администрация заплашваше да направи така, защото казваше, че „Северен поток” -2 е проект, който работи срещу интересите на Съединените щати и Европейския съюз. За Белия дом е добър шанс сега да покажат на Русия кой е шефът”, каза анализаторът. „Ние поддържаме своите съюзници и подкрепяме опитите на своите приятели в България. Украйна няма да позволи никакви проблеми с доставките на газ до Европейския съюз и България. Но и очакваме от партньорите си, и от България много да бъдат много категорични в позицията и политиката си срещи руската агресия. Ако Русия не бъде овладяна, в Украйна ще видим ескалация на тази ситуация, което ще бъде явна заплаха и за съюзниците ни в Европа, и за България”, добави още Березовиц. Според него военно положение няма общо с изборите.  \"Първоначално се говореше военното положение да е за 60 дни, което щеше да измести изборите, защото президентската кампания е 90 дни, но сега няма да се промени нищо, кампанията ще започне навреме, президентът ще бъде избран навреме. Има опити за внушение, че президентът се опитва по тази начин да манипулира датата на изборите, за да си осигури по-добри шансове, но вчера беше показано, че има компромис\", посочи анализаторът. Има подозрения, че правителството и президента ще използват правомощията, които им дава военното положение, каза Березовиц и добави: \"Но в крайна сметка, никой не знае как точно действа военното положение в украински условия. Медиите много внимателно следят действията на правителството. Сигурен съм, че няма да има ограничаване на свободното слово или други права, защото ако се случи, всички медии в Украйна ще гръмнат”. Според него конфликтът е предизвикан от Русия.„Мисля, че руснаците го направиха нарочно. Защо - не знам. Някои смятат, че е заради ниския рейтинг на руския президент и че той иска да покаже мускули, но тази ситуация може да има много лоши последствия за Русия и за руската икономика. Вчера видяхме проблемите им с руската рубла, а рейтингът на руските компании се срива много бързо. За Украйна също може да има някои икономически последствия, въпреки че икономическата и политическата ситуация изглеждат стабилни.", "date": "2018.11.27", "title": "Украински анализатор: Ако Русия не бъде овладяна, ескалацията в Азовско море ще се превърне в заплаха за България"}
{"url": "https://www.faktor.bg/bg/articles/novini/balgariya/karakachanov-iska-promeni-na-dondukov-1-vrashta-ministerstvoto-na-bozhidar-dimitrov", "text": "Военният министър Красимир Каракачанов иска да бъде възстановено Министерството на българите в чужбина, за което отговаряше покойният Божидар Димитров. Това заяви той в коментар пред журналистите след заседание на Съвета по превенция на престъпността. На въпрос как би коментирал евентуалното закриване на Държавната агенция за българите в чужбина (ДАБЧ) по искане на премиера Бойко Борисов, лидерът на ВМРО отбеляза, че трябва да бъде възстановено Министерството на българите в чужбина, ако в крайна сметка бъде закрита Агенцията. Каракачанов обясни, че агенцията и/или министерството има за цел да поддържа връзките, а и българското съзнание не само на новата емиграция, но и със старите български общности в чужбина. \"Има смисъл в закриването на Агенцията, само ако се възстанови Министерството от първия мандат на Борисов, отсече Каракачанов и припомни, че тогава министър беше Божидар Димитров. Според Каракачанов трябва да има сериозен държавен орган, който да осъществява политиката на държавата спрямо българските общности, защитавайки техните социални и исторически интереси.", "date": "2018.11.27", "title": "Каракачанов иска промени в МС, връща министерството на Божидар Димитров"}
{"url": "https://www.faktor.bg/bg/articles/zaharieva-1-3", "text": "Тежка е ситуацията в Азовско море, за първи път такъв тежък сблъсък след 2014 година. Призоваваме за спешна деескалация на напрежението, незабавно освобождаване на украинските плавателни съдове и моряците и решаване на напрежението чрез преговори. Съгласува се позиция на ниво ЕС, която почива на призив за деескалация, за спазване на международните договори. Другият призив, който е много важен, е към Украйна – военното положение да не засяга гражданските права и свободи. Това заяви в студиото на БНТ външният министър Екатерина Захариева. Причината за ескалацията на напрежението между Русия и Украйна се обяснява по различен начин  –  едни с изборите в Украйна, а други със спадащия рейтинг на Путин, посочи Захариева, но според нея тук става дума за един от отворените конфликти, който може да ескалира. Факт е обаче, че има договор от 2003 година за взаимно използване на Керченския проход и Азовско море както от Русия, така и от Украйна. Има и международна конвенция на ООН, която дава права на другите търговски кораби да имат достъп до руските и украински пристанища, обясни външният министър.  Екатерина Захариева коментира и някои от горещите проблеми на Балканите и европейската перспектива на нашите балкански съседи. Много болезнен е въпросът за Косово и признаването му от Сърбия. България е един от най-сериозните лобисти за членството на Сърбия в ЕС. Прекрояване на границите на Балканите – това е една от лансираните възможности за решаване на диалога Белград – Прищина. Пътят за решаване на отворените конфликти – е истинското помирение в сърцата, убедена е Захариева.  Тя обясни какво се случва с Брекзит и как той ще засегне българите, които работят и учат във Великобритания.  На този етап е постигнато съгласие по първата фаза между ЕС и Обединеното кралство. Но като цяло не мога да кажа, че това е радостен ден. Защото мисля, че и Европа, и Великобритания няма да бъдат по-силни. Одобриха се две неща – за раздялата, политическата декларация за бъдещите отношения. Много беше важно и за България, че имаше специален фокус върху европейските граждани, в това число и българите – всички работещи и учещи, които живеят повече от 5 години на Острова, ще имат право да кандидатства за статут на уседналост. Освен това свободно ще можем да пътуваме още известно време, но е важно да имаме международни паспорти, препоръча първият ни дипломат. Външният министър обясни още, че едно от големите предизвикателства пред ЕК е бюджетът, защото с по-малко средства искаме да направим повече неща. Би било  добре да се финализира преди изборите, за да се избегне нулев период, посочи още Екатерина Захариева.", "date": "2018.11.27", "title": "Захариева: Българите, които живеят повече от 5 г. на Острова, ще имат право да кандидатства за статут на уседналост"}
{"url": "https://www.faktor.bg/bg/articles/dimitar-ganev-traditsionnite-medii-sazdavat-sreda-za-falshivite-novini", "text": "\"Политиците трябва да задават дневния ред в държавата. Като регулаторен орган, наблюдаваме да няма цензура в редакционната политика на медиите. Мисля, че те са защитени. В тази ситуация изпитах съчувствие и към властта, и към медиите. Журналистите са в преса, която сами си създадоха. Те трябваше да обявяват кой е убиецът на Виктория в Русе. Когато има пострадал или трагедия, новините се разпространяват емоционално\". Това заяви пред БНТ Розита Еленова от СЕМ. \"Не съм наясно каква е методологията на „Репортери без граници“, които ни поставиха на 111-то място по свобода на словото. Това беше повод да се заговори за плурализма в медиите. Много пъти журналистите не налагат теми. Когато имаше чума на животните през лятото, някои институции не искаха да отразят новината. В същото време някои медии наложиха фалшивата новина за убийството на Виктория. Написа се, че убиецът е подставено лице. Традиционните медии създават среда за фалшивите новини, а хората стават жертва на информацията от социалните медии\", коментира социологът Димитър Ганев.", "date": "2018.11.27", "title": "Димитър Ганев: Традиционните медии създават среда за фалшивите новини"}
{"url": "https://www.faktor.bg/bg/articles/lozan-panov-otkaza-da-otgovarya-na-vaprosi-na-sadiyskata-kolegiya-vav-vss", "text": "Председателят на Върховния касационен съд Лозан Панов не пожела да отговори на 14-те въпроса на 10 от членовете на съдийската колегия във Висшия съдебен съвет, съобщава Би Ти Ви. Той си тръгна и без коментар за журналисти. Според него, никой няма право да го пита какво и къде говори. „Този подход е типичен за една друга епоха, за която се твърди, че вече е отминала. Защото може да създадем опасен прецедент за всеки магистрат, изразил мнение”, е заявил пред съдиите Панов.", "date": "2018.11.27", "title": "Лозан Панов отказа да отговаря на въпроси на съдийската колегия във ВСС"}
{"url": "https://www.faktor.bg/bg/articles/valezhi-ot-snyag-obhvashtat-tsyalata-strana-utre-slozhna-obstanovka-po-patishtata", "text": "През следващото денонощие под влияние на средиземноморски циклон, преминаващ южно от страната ще се създаде сложна метеорологична обстановка. През нощта валежите ще обхванат страната, ще се усилят и на места ще са значителни.  До сутринта почти навсякъде в Северна България и по високите полета на Западна дъждът ще премине в сняг, с изключение на североизточните райони, където все още ще превалява дъжд при отрицателни температури в приземния слой и ще се образуват поледици и обледяване на проводници. Утре в Северна България и високите полета ще вали сняг и ще се образува снежна покривка. В по-голямата част от Южна България дъждът ще се примесва и ще преминава в сняг. Ще духа умерен, в Източна България силен до бурен север-североизточен вятър и в Добруджа, Лудогорието и по планинските проходи ще има снежни виелици и ще се образуват преспи и навявания. Застудяването ще продължи и в по-голямата част от страната температурите ще са с обратен денонощен ход. Сутринта температури ще са минус 2 - 0° в Северна България до 4-8° в Южна България, а към 14 часа: минус 4 - минус 2° в Северна България и по високите полета, 2-4° в Горнотракийската низина.  През нощта срещу четвъртък снеговалежите ще продължат, значителни ще са в Южна България и там ще се образува снежна покривка с изключение на крайните югозападни райони. В Северна България снеговалежите ще отслабнат. Атмосферното налягане е значително по-ниско от средното за ноември – от север бързо ще се повишава. По Черноморието ще духа силен и бурен северен вятър. Ще има валежи, като по северното крайбрежие дъждът ще премине в сняг. Температурите ще се понижават и към 14 часа ще бъдат от минус 2 – 0° по северното крайбрежие до 6-8° по южното. Температурата на морската вода е 10-13°. Вълнението на морето ще бъде 4-5 бала. Над планините ще е облачно, ще вали сняг. По старопланинските проходи ще има снежни виелици и ще се образуват навявания. Ще духа силен вятър от изток-североизток. Ще застудява и на 1200 метра максималната температура ще е около минус 2°, на 2000 метра – около минус 5°. В четвъртък и петък снеговалежите ще отслабнат, през първия ден ще са главно в Предбалкана и в югоизточната половина от страната, през втория - в Източна България. В югоизточните райони и в Родопите валежите ще са умерени. По-късно през деня в петък от югозапад облачността ще се разкъса. В четвъртък все още вятърът ще е умерен и силен, в петък - ще отслабва. В събота вятърът ще отслабне още и на места ще стихне. Ще бъде предимно слънчево, но на места в равнинната част от страната и в котловините сутринта ще има мъгла или ниска облачност. Студено, с минимални температури в по-голямата част от страната между минус 15° и минус 10°, а и дневните в Северна България ще остават под нулата, в Южна ще са предимно между 0° и 5°. Пътна полиция предупреждава, че рязката промяна на времето крие опасности на пътя и съветва водачите да са добре подготвени, ако им предстои пътуване.  Най-добре да се поема на път със зареден резервоар гориво. Водачите трябва да заредят незамръзващи течности в охладителната система на автомобила и за чистачките. Желателно е да носят със себе си вода, топли дрехи, одеяло. Телефоните им да са заредени и да носят зарядни, които да ползват по време на път. Съветите към пешеходците са да излизат навън, само ако това е абсолютно наложително, да се движат по тротоарите и да използват подлезите и надлезите за пешеходци, а извън населените места се движат срещу автомобилния поток по банкета.", "date": "2018.11.27", "title": "Валежи от сняг обхващат цялата страна утре, сложна обстановка по пътищата"}
{"url": "https://www.faktor.bg/bg/articles/politika/na-vseki-kilometar/kak-bolshevishkoto-varvarstvo-se-okazva-che-e-po-silno-ot-maychiniya-instinkt", "text": "В началото на 30-те болшевишките власти нарочно предизвикали глад в Украйна. Искали да прекършат украинските земевладелци. Да ги унищожат като част от населението. Гладът бил повсеместен и ужасен. Канибализмът бил доста обикновено явление. Броят на жертвите все още не е уточнен - между седем и десет милиона. Но едно нещо във връзка с глада в Украйна винаги ме е поразявало. Много майки, отивали на гарите и оставяли децата си в заминаващите влакове. Така се надявали да ги спасят от смърт, защото областите, поразени от глад, били блокирани и гладуващите нямали право да ги напускат, за да търсят храна. Приема се, че най-голямата сила, която движи човешките създания, е майчиният инстинкт, който е по-силен, дори от инстинкта за самосъхранение. И ето,   се оказва, че е по-силно от майчиния инстинкт.   В Поволжието, в комитетите на ВКП (б) готвели вкусни ястия за функционерите на партията. Привлечени от миризмата, около комитетите неудържимо се стичали хора и животни, подивели от глад. Хората и животните били обединени от страшния глад. Гладът заличил разликата между homo sapiens и дивите зверове. Още едно постижение на болшевиките. Често се случвало хората и животните, принудени от общото им страдание, да се втурват сляпо към миризмата на ядене. Служителите на НКВД, които охранявали комитетите, хладнокръвно ги разстрелвали с картечници, като животни - хората и животните.   Кореспондентът на „Ню Йорк таймс\" в Москва Уолтър Дюранти отишъл през 1933 в Украйна при най-страшния глад и варварски написал, че „украинците са по-здрави и весели\", отколкото очаквал. Дюранти бил прочут и влиятелен ляворадикален журналист, носител на наградата „Пулицър\". Друг известен и изключително жалък сталинист, Бърнард Шоу посетил СССР при масовия глад и весело разказал, че наоколо имало само богатства, изобилие и щастие. После демонстративно и варварски изхвърлил от прозореца на влака, с който пътувал за Украйна, пакет с храна, за да покаже, че няма глад.   През 1930 в Ню Йорк след двегодишен строеж бил открит The Chrysler Building. Това е апотеозът на Art Deco, величествено здание с бляскава кула, украсено с части от прочутия автомобил - горд символ на индустриалната ера.   През лятото на 1932 в Магадан били докарани 12 хиляди затворници, охранявани от 2500 служители на ГПУ и двеста кучета. Единственото им престъпление било, че са кулаци. Всички били изпратени само по лятно облекло! Никой не преживял сибирската зима - затворниците, охраната и кучетата. На следващата година властите си взели бележка, но невнимателно - в Магадан пристигнали 32 хиляди зеки /затворници/  и пазачи, малко по-добре екипирани. Тогава зимата преживели по един на всеки петдесет. През 1934 докарали 48 хиляди души. Този път властите все пак решили, че охраната трябва да получи зимно облекло. Нито един от затворниците не дочакал пролетта на 1935, обаче охраната оцеляла.   Естествено, това е само незначителна   но ми е трудно да си представя по-голямо пренебрежение към човешкия живот. През 1937 е първото изпълнение на \"Кармина Бурана\" от Карл Орф. Това е началото на триумфалното шествие по световните сцени на този прекрасен разказ за любовта от Средновековието.   В средата на 30-те със специално постановление на болшевишките водачи било обявено, че непълнолетните деца на врагове на народа, ако бъдат заподозрени, че са помагали на родителите си, също подлежат на съдебно преследване и наказание. Една западна компартия варварски подкрепила това - френската.   Варварството има интересни проявления. В началото на 90-те беше екзекутиран страховитият масов убиец и людоед Андрей Чикатило. В детството си в Украйна, по време на глада преживял тежка травма.   който умрял от недояждане. Според психолози, това е една от причините за престъпленията на Чикатило.   През 1932 мексиканският художник Диего Ривера сключил договор, за да изрисува стените на част от Рокфелеровия център в Ню Йорк. Дошла му обаче варварската идея да нарисува и Ленин в Рокфелеровия център. Последвал скандал, Ленин бил изличен, а Ривера загубил поръчката.   Пет години по-късно в Мексико, при Ривера и съпругата му, Фрида Кало, също занимаваща се с живопис, пристигнали гости - Лев Троцки и семейството му. Фрида Кало, известна със свободното си поведение повече отколкото с изкуството си, решила да съблазни възрастния Троцки и започнала смело да флиртува с него. Под покрива на дома им, Casa Azul, където били съпругата на Троцки, Наталия и Диего, си разменяли любовни бележки и мили думи. Фрида успяла, а Диего, отмъстил по обичайния начин. Преди това имал и кратка афера със сестрата на Фрида. Тя пък преспала с много от общите им приятели. И двамата били отначало сталинисти, после троцкисти, след войната, разбира се, отново сталинисти. Това обяснява всичко.   Бих прибавил, че в 2005 в София беше открита изложба на Фрида Кало, придружена с хвалебствия в медиите. Не разбрах, дали картината й от 1954 \"Фрида и Сталин\" е била включена в изложбата. Холивуд направи филм за Фрида Кало, в София се показват нейни картини, \"Броненосецът Потемкин\" преди години беше обявен за най-добър филм на всички времена, но някой може ли да си представи какво ще последва, ако някъде се организира кинопанорама за ранните произведения на Лени Рифенщал?   Без съмнение варварството има и други имена – нацизъм и маоизъм. Някои считат, че военният режим на ген. Пиночет в Чили е варварски, за други бомбардировките в Хирошима и Нагазаки също са варварски и ненужни. Но в Магадан и Колима никога не се събраха световните ръководители, за да почетат   който заедно с маоисткия, е най-големият в писаната история. Вместо това, редовно се събират  пред мавзолея на Ленин.   Преди години в \"Ню Йорк таймс\" известният немски писател и ляв радикал (но служил и във Вермахта!) Гюнтер Грас написа, че между СССР и САЩ трябва да се постави знак за морално равенство. Невъзмутимо изречено, отпечатано и разпространено от световната лява медия.   А това дали е варварство?", "date": "2018.11.27", "title": "Как болшевишкото варварство се оказва, че е по-силно от майчиния инстинкт"}
{"url": "https://www.faktor.bg/bg/articles/karakachanov-obyasni-za-orazhieto-na-dzhambazki", "text": "Един банален случай, в който човек в командировка, в личния си сак за пътуване е забравил да извади законно притежаваното си лично оръжие. Така виципремиерът и министър на отбраната Красимир Каракачанов коментира случката с евродепутатът Ангел Джамбазки, за който се появи информация, че е бил хванат със зареден пистолет на летището в Брюксел.   „При установяването на този факт, то е оставено, даден е протокол и след няколко дни на връщане в България оръжието е върнато”, уточни Каракачанов. „Не Бих казал, че има нещо много дълго или пикантно за обсъждане, каза още той вицепремиерът. По правило преноса на оръжие на самолет в багажа не е забранен, превозването на всякакъв вид огнестрелни оръжия обаче трябва да бъде съобщавано на превозвача предварително и при регистрация за полет на летището.", "date": "2018.11.27", "title": "Каракачанов обясни за оръжието на Джамбазки: Един банален случай на човек в командировка"}
{"url": "https://www.faktor.bg/bg/articles/belgrad-skochi-sreshtu-bryuksel-sazdavat-velika-albaniya-es-pozorno-malchi", "text": "„Насред Метохия, правителството на самопровъзгласената държава и министерски екип от Тирана, с провокации и обиди за сметка на Сърбия, в понеделник направиха важна стъпка към реализацията на опасния проект „Велика Албания“! Те подписаха редица споразумения и изпълниха най-важните предпоставки за разрушаване на границата от двете страни, с очевидното одобрение на Запада, като всичко това ще се реализира от 1 януари“. За това алармира на първа страница белградският ежедневник „Вечерне новости“, цитиран от \"Фокус\".  „Символично – четвъртото съвместно отбелязване на прословутата Призренска лига се състоя недалеч от сръбската светиня Печката патриаршия, а срещата завърши със злокобна снимка – Рамуш Харадинай и Еди Рама съединиха ръцете си върху черен двуглав орел на червено знаме.  „Албания и Косово ще вървят ръка за ръка като два горди орела“, обеща албанският премиер Еди Рама, който преди това открито подкрепи безумните мита на Прищина върху стоките от Централна Сърбия и призова Белград „да слезе на земята“. След това оцени, че Сърбия действа „агресивно спрямо Прищина“.  „Спирането на Косово да стане член на Интерпол беше грозно. Освен това Сърбия поиска от един косовски министър да отстрани думата „Република Косово“ от речника си. Европейският съюз би казал на това: \"What the fuck\", изруга Рама, демонстрирайки своето възпитание.  На съвместна пресконференция с (премиера на Косово Рамуш) Харадинай след заседанието, на което бе постигнато съгласие Албания и така наречената държава Косово да влязат в митнически съюз, да признаят взаимно шофьорските книжки, както и за преминаването на границата да е достатъчна лична карта, издадена или в Албания, или в Косово, Рама оцени, че Сърбия не е жертва на митата, въведени от Прищина, защото това не е икономическа мярка, а „ясно политическо решение, за да осъзнае Сърбия, че пътят към бъдещето не минава през забиване на нож в гърба. Днес е денят, в който налагаме 100-процентови мита на север и нулеви на юг. Сърбия не трябва да използва две лица – едно за Косово и едно за Албания“.  По повод изявлението на Рама в Печ, министърът на външните работи на Сърбия Ивица Дачич заяви, че с подкрепата за косовската блокада върху стоките от Централна Сърбия, албанският премиер е нарушил споразумението за регионално сътрудничество. „Рама уби уникално икономическо пространство. Няма смисъл да се провеждат срещи за регионално сътрудничество, след това, което той наговори и което каза на Харадинай“.  Иначе, петата съвместна сесия на правителствата на Тирана и Прищина бе оценена като най-важната досега от албанският премиер, който посочи също, че сътрудничеството между Косово и Албания е насочено към бъдещето. Той съобщи, че в най-скоро двете страни ще имат \"нулеви мита\", призова за създаването на общ фонд за работа външната политика, за да се подпомогне интегрирането на двете страни в Европейския съюз до 2025 г. и обяви, че от 1 януари, Косово трябва да има възможност за свободен транзитен достъп до пристанището в Драч. „Който смята, че това е заплаха, независимо дали в Белград или Брюксел, може да дойде и ние ще обясним, че не е така“.  Според сръбския министър на европейската интеграция Ядранка Йоксимович, договорките между албанското правителство и Прищина относно премахването на митата и създаването на общ фонд за външната политика, представлява началото на прилагането на концепцията за обединение в т.нар. Косовска Албания.  „Това, всички подписани и планирани споразумения, с акцент върху Фонда за външна политика, т.нар. Косово и Албания за постигане на пълноправно членство в ЕС до 2025 г., по открит и очевидно финансово осигурен начин, означава териториално разширяване. Това е началото на колапса на основите, които ОССЕ и ЕС са създали и които правят Европа цялостна и свободна“.  Посланикът на САЩ в Сърбия Кайл Скот заяви, че „Косово применя спрямо една държава дискриминационна политика, като в една част от страната има една данъчна политика, а в другата част – различна, това не е наред“.  В реакция на думите на Харадинай, че Албания и Косово ще се обединят икономически, Скопт заяви, че САЩ гледат на всички активности, които водят към икономическа интеграция в региона позитивно.  Министърът на търговията на Сърбия Расим Ляич заяви, че всичко това е „класическо политическо шоу“.  „Днес не можете да намерите нито един случай на планетата, където в едната част на територията прилагате една, а в другата част – друга митническа политика.  В навечерието на срещата министърът на отбраната на Сърбия Александър Вулин заяви, че е ясно, че албанците никога не са се отказвали от проекта за т.нар Велика Албания, но също така е ясно, че това не може да бъде постигнато без насилие и без други народи да престанат да съществуват на определено пространство.  „Велика Албания се създава като етнически чиста държава, а за да се направи тя, трбва да се изселят сърбите, да се откъсне цялата територия на Косово и метохия, трябва да се вземе и част от Черна гора и част от Македония, както и част от Гърция. Т.нар. Велика Албания е заплаха за целия регион. Тревожно е, че ЕС, НАТО като да не разбират, или се правят, че не разбират, че сме свидетели на създаването на Велика Албания“.  Иначе, след срещата в Печ членовете на двата кабинета се снимаха направили жест с ръце, символизиращ двуглавият орел от албанското знаме, който обикновено показват поддръжниците на идеята за Велика Албания. Тази снимка говори повече от хиляди думи. И Западът, както обикновено, мълчи.  Представителите на правителството на Албания и т.нар. правителство на Косово след съвместното си заседание в Печ посетиха гроба на основателя на т.нар. „Армия за освобождение на Косово“ (АОК, на алб. – УЧК) Адем Яшари в Преказ, където Харадинай заяви, че това място „обединява албанците“.  Рама, от своя страна, посочи, че са в Преказ „в чест на славата и историята на семейството на Яшари\".  „Споделяме славната история на това семейство и вярваме, че няма по-добро място, от което мога да поздравя всички албанци, където и да са, с празника на знамето с двуглавия орел, символ, който трябва да ни вдъхновява всеки ден“.  След края на срещата в понеделник в Печ между правителствата на Косово и Албания, на която представителите на двете страни подписаха важни споразумения и обявиха,че митническият съюз между тях ще бъде факт след шест месеца, участниците се събраха за обща снимка, на която всички изобразиха двуглавия орел – символът на албанците, пише онлайн изданието на прищинския вестник Gazeta Express.  Както посочва изданието, това е петата среща на правителствата на страните, която се оказа най-важна от всички, след като бяха подписани споразумения за премахване на роуминга и опростяване на митническите процедури.  След края на заседанието, членовете на делегациите, включително премиерите на Косово и Албания Рамуш Харадинай и Еди Рама, позираха за групова снимка, на която всички направиха жест, изобразяващ двуглав орел – символът на Велика Албания.", "date": "2018.11.27", "title": "Белград скочи срещу Брюксел: Създават Велика Албания, а ЕС мълчи!"}
{"url": "https://www.faktor.bg/bg/articles/ukrayna-nalozhi-ogranicheniya-na-rusnatsite-na-granitsata-s-krim", "text": "На пунктовете за проверка в района на Херсон на границата с Крим Украйна наложи ограничения за влизане на руски граждани. Става въпрос за контролно-пропускателните пунктове \"Чаплинка\", \"Каланчак\" и \"Чунгар\". \"В момента контролните пунктове работят, но има ограничение за гражданите на Руската федерация\", заяви Андрей Гордеев, който е ръководител на местната администрация. Той поясни, че украинците могат да преминават и в двете посоки без ограничения. Ръководителят на администрацията не уточни дали тези ограничения са свързани с конфликта в Керченския проток. По-рано стана известно, че руснаците, които са пътували от Минск, не са били допуснати в страната. Официалният представител на Държавния граничен комитет на Беларус Антон Бъчковски заяви пред TASS, че 35 души са се завърнали в Минск. Вчера Върховната Рада реши да наложи военно положение в редица региони на страната. Причината е инцидентът в Керченския проток. На 25-ти ноември граничните служители на ФСБ задържаха три кораба от флота на страната, които влязоха в териториалните води на Крим.", "date": "2018.11.27", "title": "Украйна наложи ограничения на руснаците на границата с Крим"}
{"url": "https://www.faktor.bg/bg/articles/borisov-i-duda", "text": "\"В интерес на всички е напрежението между Украйна и Руската федерация в Азовско море да бъде преодоляно с диалог”. Около тази позиция се обединиха българският премиер Бойко Борисов и полският президент Анджей Дуда, който е на официално посещение в България. И двамата изрази своята тревога от ескалиращото напрежение между Киев и Москва по време на срещата днес в МС.  Борисов и Дуда  акцентираха върху отличното състояние на двустранното сътрудничество и приветстваха 100-годишнината от установяването на дипломатически отношения между България и Полша, съобщиха от Правителствената информационна служба. По време на срещата бе отбелязан и интензивният политически диалог на всички равнища, който спомага за конструктивното взаимодействие и сходните позиции на България и Полша по редица въпроси от европейския и международния дневен ред.  „Страните ни споделят сходни позиции за ролята на Кохезионната политика и Общата селскостопанска политика, които са от ключово значение за целия ЕС и са важен инструмент за растеж, конкурентоспособност и създаване на работни места“, каза премиерът Бойко Борисов. Той допълни и че Полша е значим партньор на България в областта на търговията и инвестициите и изрази увереност, че това сътрудничество ще продължава да се задълбочава. Нещо повече, Борисов нарече Полша  важен фактор за сигурността в Европа и близък съюзник в рамките на НАТО. „Установили сме добро сътрудничество в сферата на отбраната, което се осъществява както в рамките на ЕС и НАТО, така и на двустранна основа“, каза още българският министър-председател.", "date": "2018.11.27", "title": "Борисов и Дуда: В интерес на всички е конфликтът между Русия и Украйна да се реши с диалог"}
{"url": "https://www.faktor.bg/bg/articles/ekspert-rusiya-nyama-da-dopusne-da-izglezhda-kolebaeshta-se-po-otnoshenie-na-krim", "text": "\"Украйна от лятото съобщава, че има намерение да изгради своя военна база в Азовско море. Вероятно движението на тези два военни кораби е свързано с идеята за изграждане на такава база, но, за да се стигне дотам, трябва да се мине през този пролив при Керч, който сега се контролира от Русия след анексията на Крим. За Русия това е част от нейните териториални води и тя счита, че има основание да упражнява контрол.\" Това каза в интервю за БНР преподавателят по международни отношения професор Динко Динков.  „Не можеше да се очаква и друго, Русия действа решително. Тя няма да допусне да се възприема като колебаеща се по отношение на Крим и затова бяха задържани тези два украински кораба,“ коментира той.  Съдържанието на съвременните международни отношения се определя от съперничество между трите суперсили – САЩ, Китай и Русия, а Украйна се е превърнала в място за сблъсък между интересите на Русия и САЩ, смята проф. Динков.  „В този случай Украйна напомня за своите проблеми в отношенията с Русия в един конкретен момент - предстои среща на Г-20 в Аржентина, където се очаква среща между руския и американския президент. Струва ми се, че Украйна в този контекст избра този момент за изостряне на конфликта между нея и Русия. Разбира се, има и сериозни очаквания от Украйна да получи по-широка международна подкрепа за нейните позиции в спора с Русия,“ заяви експертът, който лансира тезата, че Русия не трябва да се възприема като агресор.  Динков заяви, че не е сигурен, че НАТО ще рискува и ще изостри в нова степен отношенията си с Русия.  „Да, НАТО ще осигури в някаква степен доставка на някои военни средства за Украйна, но те в никакъв случай няма да бъдат достатъчни, за да дадат самочувствие на Украйна да тръгва на открит конфликт с Русия. Съотношението на силите в черноморския район и Азовско море между Русия и Украйна е такова, че за Украйна няма никакви шансове. Украйна има около 66 военни плавателни съда, а Русия – над 2800,“ обобщи ситуацията преподавателят по международни отношения.  \"През март се очакват президентски избори в Украйна, а в момента позициите на Порошенко не са толкова добри. Въвеждането на военно положение би му позволило „да набере някакъв допълнителен актив и да излезе на изборите от по-благоприятни позиции, но в това има много рискове“. Невъзможно е да се наложи резолюция на Съвета за сигурност на ООН срещу интересите на една постоянна членка на Съвета, защото тя има право на вето\", коментира ученият, според когото със свикването му е бил търсен „пропаганден ефект“.  Напрежението в Черноморския регион може да се отрази на България „много сериозно“, предупреди той и изрази надежда нещата да се тушират.  „Черноморският район е важен геополитически район, в който се преплитат, кръстосват, сблъскват много интереси и всичко това е много тревожно за България,“ предупреди проф. Динко Динков.", "date": "2018.11.27", "title": "Експерт с пропагандни внушения: Не Русия, а Украйна има интерес от ескалиране на напрежението в Азовско море"}
{"url": "https://www.faktor.bg/bg/articles/biser-petkov", "text": "Министърът на труда и социалната политика Бисер Петков се срещна с посланика на Ислямска република Иран у нас Н.Пр. Сейед Мохаммад Джавад Расули. Министър Петков поздрави г-н Расули с встъпването му като посланик в Република България и му пожела пълен и успешен мандат. По време на разговора двамата обсъдиха теми от общ интерес и начертаха пътищата за задълбочаване на партньорството между двете страни в бъдеще. Министър Петков и Н.Пр. Сейед Мохаммад Джавад Расули дискутираха възможностите за развитие и сътрудничество в социалната сфера чрез използване на потенциала на двустранните търговско-икономически отношения. Те оцениха високо работата на Смесената българо-иранска комисия за икономическо и научно-техническо сътрудничество. Министър Петков подчерта, че предстоящото провеждане на 19-тата двустранна сесия е важна стъпка в тази посока и подходящ форум, където могат да се дискутират въпроси от взаимен интерес. Акцент по време на разговора беше поставен и върху предизвикателствата пред пазара на труда, недостига на кадри и възможността за размяна на квалифицирана работна ръка. Министър Петков запозна посланика на Иран с политиката на правителството за водене на преговори и подписване на двустранни спогодби за трудова миграция и трудова мобилност. От своя страна Н.Пр. Сейед Мохаммад Джавад Расули подчерта значението на дългогодишните добри отношения между двете страни. Той отправи покана към министър Петков да посети Ислямска република Иран и да се срещне с новия министър на кооперативите, труда и социалната политика Мохамед Шариатмодари.", "date": "2018.11.27", "title": "Бисер Петков се срещна с посланика на Иран"}
{"url": "https://www.faktor.bg/bg/articles/zaloviha-nay-golemiya-igrach-v-bezmilostnata-kamora", "text": "Италианската полиция във вторник залови мафиотски бос, който беше в списъка на най-издирваните в страната, след като откри луксозното му скривалище край Неапол. Антонио Орландо, за когото се предполага, че е най-големият играч в безмилостната Камора, се срещна с белезниците след 15 години на бягство, през което време продължи да дава заповеди на клана, съобщи полицията.", "date": "2018.11.27", "title": "Заловиха най-големия играч в безмилостната Камора"}
{"url": "https://www.faktor.bg/bg/articles/ananiev", "text": "\"Искам да ви уверя,че не се отменят съществуващите права на децата за лечението им в чужбина с преместването му към здравната каса. За миналата година тя е заплатила 80 млн. лв. за пред- и следтрансплантационна дейност, която е най-сложна, спрямо 12 млн.лв., изплатени от Фонда за деца. Кой е с по-голям опит? От тези 80 млн. лв., финансирани от НЗОК няма нито едно оплакване. Фондът не прави политика, тя се прави от медицинските специалисти. Те отново ще преценяват състоянието на децата, а трансферът на средствата от здравното министерство остава, което гарантира, че парите са строго целеви и няма да се използват за нищо друго\". Това каза здравният министър Кирил Ананиев при обсъждане на бюджета на здравната каса на второ четене в парламента. Именно това е една от спорните точки, които скара депутатите, наред с отпадането на лимитите на болниците и това кой да разпределя над събраните средства в здравната каса - надзорът й или парламентът. Няма как да подкрепим закриването на фонда. Последствията ще са много сериозни в рамките на НЗОК. Със закриването на обществения съвет пък фондът се превръща в непрозрачна структура. Не искаме решенията за лечението на едно дете да се взима само от финансисти. Това заявиха депутатите от БСП проф. Георги Михайлов и доц. Георги Йорданов, с което обосноваха решението на левицата да не подкрепи предложението. \"Не мога да разбера какво налага преместването на фонда към здравната каса. Средствата за него идват от Министерството ма здравеопазването през държавния бюджет. Общественият съвет осигурява нужната прозрачност за разходването им. Нека подобрим работата на фонда и администрацията, което не става с преместването му от едно място ма друго\", допълни и Анелия Клисарова. Да отпаднат лимитите на болниците и да се облекчат ограниченията в доболничната помощ (направленията за специалист и изследвания) поиска пък депутатът от ДПС д-р Хасан Адемов. Предложението му бе подкрепено от колегите му от БСП, но след финалното гласуване то не бе прието. Гласуване на бюджета на НЗОК продължава. В момента тече поименна проверка на депутатите, по искане на ГЕРБ.", "date": "2018.11.27", "title": "Ананиев: С преместването на фонда за деца към НЗОК се запазват правата на децата"}
{"url": "https://www.faktor.bg/bg/articles/ukrayna-otmeni-voennoto-polozhenie-zaradi-greshka", "text": "Украинският вицепремиер по въпросите на европейската и евроатлантическа интеграция Ивана Климпуш написа на страницата си във „Фейсбук“, че указът за въвеждане на военно положение в Украйна е отменен заради техническа грешка. Според нея, в официалния вестник на страната погрешно е бил напечатан указът на Петро Порошенко за въвеждане на военно положение за 60 дни, докато Върховната рада одобри вариант за 30 дни военно положение, и то за пограничните райони. Утре се очаква да бъде публикуван промененият вариант на указа за въвеждане на 30 дни военно положение в Украйна, пише Епицентър.бг.  Решението да бъде обявено военно положение бе взето след инцидента в Керченския проток, в резултат на който три украински военни кораба бяха задържани от руска брегова охрана.", "date": "2018.11.27", "title": "Заради грешка Украйна отмени военното положение"}
{"url": "https://www.faktor.bg/bg/articles/konfliktat-v-azovsko-more-kakvo-kroi-putin", "text": "В Украйна бе въведено военно положение. Тази реакция на случилото се в Керченския проток буди подозрения. Защото колкото и сериозно да е положението в момента, трябва да си припомним следното: че през продължаващата вече почти пет години руска агресия Украйна се е намирала и в далеч по-опасни ситуации, които е преодоляла без да предприема такава сериозна стъпка. Президентът Порошенко първоначално обяви военно положение, предвиждащо сериозни ограничения върху гражданските права, медийната свобода и свободата на събиранията. Но след като към него бяха отправени остри критики, той обяви втори, смекчен вариант на мярката, изключваща всички тези ограничения. И все пак съмненията си остават: през март следващата година в Украйна ще се проведат президентски избори, на които Порошенко почти няма никакъв шанс за преизбиране. Това стечение на обстоятелствата е подарък за пропагандата на Москва, която вече доволно потрива ръце.  Всичко това обаче не бива да отклонява вниманието ни от съществения въпрос. От месеци насам Кремъл създава напрежение в Азовско море - с тормоза над украинските търговски кораби, който вече се е превърнал в правило, и с все по-откритото налагане на военен контрол в морските води. Така Москва затяга мъртвата си хватка - и икономически, и военно - над района в Югоизточна Украйна, който е в близост до фронтовата линия. А това може да означава подготовка за ново дестабилизиране на региона - било то чрез подклаждането на социално недоволство или чрез нови военни действия по суша. Колкото и да е смислено предложението на Германия да посредничи в конфликта с цел да се избегне нова ескалация, Берлин не бива да спира дотук. Събитията в Азовско море ясно показват, че Путин съвсем не е приключил войната си срещу Украйна. Затова сега е спешно необходимо да бъде спряно изпълнението на проекта \"Северен поток-2\" през Балтийско море. Русия все още изнася газ за Европа през украинска територия. И докато това е така, Кремъл просто не може да си позволи да подпалва големи пожари в Украйна. Но в момента, в който \"Северен поток-2\" бъде завършен и пуснат в експлоатация, това ограничение ще отпадне. Сега вътрешнополитически режимът на Владимир Путин е заел дефанзивна позиция - подобно на момента преди анексирането на Крим, което навремето изстреля неговата популярност до небесата. Възможно е сега в Азовско море Кремъл да започва един конфликт, който да доведе до повторение на този ефект.", "date": "2018.11.27", "title": "Конфликтът в Азовско море: какво крои Путин?"}
{"url": "https://www.faktor.bg/bg/articles/putin-poiska-ot-merkel-da-spre-ukrayna-ot-po-natatashni-deystviya", "text": "Дете е блъснато от лек автомобил на кръстовището на ул. “Тодорини кукли” и “Александър Екзарх”, съобщи “Фокус”. Детето е на видима възраст около 11 години и е откарано в болнично заведение с линейка, пристигнала на мястото на инцидента. По първоначална информация то има травми в областта на кръста и единия крак. Затруднено е преминаването на автомобили в района на местопроизшествието. На мястото има полицейски екип.", "date": "2018.11.27", "title": "Дете е блъснато от лек автомобил на столично кръстовище"}
{"url": "https://www.faktor.bg/bg/articles/obshtestvo/zakon-i-red/nov-opit-za-izbor-na-predsedatel-na-sofiyskiya-gradski-sad", "text": "Съдийската колегия на Висшия съдебен съвет ще направи втори опит за избор на председател на Софийския градски съд в рамките на тази година. До процедурата се стигна, след като на 13 март кадровият орган не успя да избере титулярен ръководител на най-големия окръжен съд у нас. Тогава за поста се бореха градските съдии Евгени Георгиев и Светлин Михайлов, които не успяха да съберат достатъчно подкрепа от колегите си. Сега Евгени Георгиев отново е претендент за председателското място, а негов опонент е апелативният съдия Алексей Трифонов. Софийският градски съд остана без титулярен ръководител през октомври 2017 г., когато бившият му председател Калоян Топалов изненадващо подаде оставка.", "date": "2018.11.27", "title": "Нов опит за избор на председател на Софийския градски съд"}
{"url": "https://www.faktor.bg/bg/articles/patosat-na-korneliya-eskalira-gerb-porobiha-sobstveniya-si-narod", "text": "\"За десет години власт ГЕРБ поробиха собствения си народ и го държаха в страх и апатия. На всеки, който дръзнеше да се изправи срещу режима на Борисов, се изпращаха служби на проверка, биваше уволняван, глобяван, мачкан. Но хората се освободиха от страха и си потърсиха правата с протестите.\" Това казала Корнелия Нинова по време на посещение в Свиленград, съобщиха от фамозния пресцентър на БСП, за който тепърва ще си говорим. Пропуснали са само снимка на лидерката на кон, със сабя-дамаскиня в ръка, та се наложи да извадим една архивна, на която е яхнала вран жребец и сякаш се кани да атакува световния империализъм.  Интересно е дали срещата е била с митничари. Пресцентърът-чудо мълчи по този фундаментален въпрос. Ала ни информира за думите на Корнелия Нинова, които могат да объркат сериозно всеки консилиум от академици: \"Апатията,че нищо не може да се промени, отстъпи на търсенето на алтернатива. Рухна и този мит, че управлението е единственото възможно. Искам да поздравя всички за събудената гражданска енергия.Но искам и да предупредя, че уплашени от нея, от опасността да им се търси отговорност след изборите, ГЕРБ прибягват до последното спасение- да подменят свободната воля на гражданите. Те отменят машинното гласуване, което е възможност за обективен вот. Те искат отново да дописват мъртви души в списъците, депутати да носят чували с бюлетини, да купуват секционни комисии. Ние внесохме предложение в Бюджета за 2019 г. да се добавят 50 млн.лв. за машинно гласуване, защото управляващите удобно го бяха пропуснали. Вие сте свободни хора, със свободна воля- за кого да гласувате, но не позволявайте гласът ви да бъде подменен. Нека всички се обединим и да не им позволяваме, в името на тяхното оцеляване, да сменят закона и да ви отнемат правото на свободен избор.\"", "date": "2018.11.27", "title": "Патосът на Корнелия ескалира: ГЕРБ поробиха собствения си народ"}
{"url": "https://www.faktor.bg/bg/articles/obshtestvo/zakon-i-red/masovi-aresti-sabudiha-burgas", "text": "До 8:30 часа на територията на град Бургас са задържани 10 лица, свързани с наркоразпространението в региона. Специализираната операция тече от 6 часа сутринта. \"Флагман\"  съобщи,  и сред арестуваните е известният гангстер Томи Черния. Домът му на ъгъла на ул. „Цар Симеон I” и „Съединение” в Бургас все още се претърсва. В намиращ се магазин на фен-клуба на ФК”Левски” на ул . „Цар Симеон I\" също тече претърсване.  „Акцията е на ОД на MВР и ГДБОП, по разпореждане на Специализираната прокуратура”, заяви директорът на ОД на МВР старши комисар Калоян Калоянов. Проверка установи, че клубът на феновете е съществувал формално до преди година. И от там бе изведен забъркан в наркогрупата. Входовете и изходите на града все още се проверяват.", "date": "2018.11.27", "title": "Масови арести събудиха Бургас"}
{"url": "https://www.faktor.bg/bg/articles/lekar-ot-sluchaya-bebeto-vav-frizera-osadi-prokuraturata-za-nakarneno-ime", "text": "Началникът на родилното отделение в Горна Оряховица д-р Махаил Милатович осъди на втора инстанция прокуратурата да му плати 40 000 лева неимуществени вреди за накърненото му име от преди 8 години по случая „бебето във фризера“.  От решението на Софийския апелативен съд става ясно, че прокуратурата е осъдена заради непремерените изказвания на великотърновски прокурори, огласили информация по случая „бебето във фризера“. През ноември 2010 година 17-годишна ученичка от Лясковец ражда преждевременно в горнооряховската болница недоносен плод, който лекарите обявяват за мъртъв и поставят във фризера с биологичните отпадъци. След това се появиха съмнения, че бебето е живо. Замесени бяха четирима лекари от горнооряховската болница. През 2013 година Великотърновската окръжна прокуратура прекрати досъдебното производство срещу медиците за умишлено умъртвяване на новородено. След този случай родилното отделение е съсипано, коментира д-р Михаил Милатович. \"Отделението не може да се съвземе. Колегите още не могат да стъпят на краката си. Единият напусна, другият се пенсионира. Останахме от пострадалите - двама\", каза пред БНР д-р Милатович. Съдебното решение, с което на д-р Милатович се присъждат 40 000 лева обезщетение, може да бъде обжалвано пред Върховния касационен съд.", "date": "2018.11.27", "title": "Лекарят от случая „бебето във фризера“ осъди прокуратурата да му плати 40 000 лева"}
{"url": "https://www.faktor.bg/bg/articles/proveryavame-onlayn-dali-kolata-e-s-predishni-narusheniya", "text": "При покупка на кола гражданите ще могат да проверяват онлайн дали предишният й собственик има тежки нарушения, които правят застраховката й \"Гражданска отговорност\" по-скъпа. Това е един от вариантите за решаване на едно от най-спорните положения в проектонаредбата за въвеждане на системата \"бонус - малус\", съобщи зам.-председателят на Комисията за финансов надзор (КФН) Владимир Савов пред Би Ти Ви. Вчера комисията представи подробно идеите си за въвеждане на системата, чиято цел е да се насърчат дисциплинираните шофьори и да се накажат предприемащите риск. Подробностите четете тук. Савов каза, че сега проверка е възможна в гаранционния фонд на застрахователите по регистрационния номер, а вбъдеще ще е по номера на рамата на колата, който би трябвало да е известен на кандидат-купувача. \"Когато има възможност да се прехвърли лесно колата на свързано лице, ако това води до изчистване на малуса, а той (предишният собственик) продължава да кара безразсъдно, системата няма смисъл\", поясни Савов идеята застраховката да се обвърже не само с шофьора, но и с колата. \"Отговорността е на шофьора, а собственикът да мисли на кого я предоставя, защото всеки може да даде законно ключовете и документите на всеки\", добави той. Друг възможен вариант е при продажба на колата малусът да се \"откупува\" от продавача, \"изчиства по някакъв начин\", каза Савов. Помолен да коментира друго спорно положение - че системата \"бонус - малус\" няма да важи за държавните и общинските автомобили, представителят на КФН поясни, че това ще се отнася само за администрацията, но не и за държавните и общинските дружества.", "date": "2018.11.27", "title": "Проверяваме онлайн дали колата е с предишни нарушения"}
{"url": "https://www.faktor.bg/bg/articles/obshtestvo/ulitsata/-duma-gramna-s-nov-skandal-hvanali-dzhambazki-s-pistolet-na-letishte-sofiya", "text": "Евродепутатът от ВМРО Ангел Джамбазки е бил хванат със зареден пистолет \"Макаров\" на Летище София миналата сряда преди обяд, написа зам. главният редактор на в. \"Дума\" Йордан Мичев. Според публикацията членът на Европарламента е носел в себе си зареден \"Макаров\" с осем патрона и един в цевта. По време на конфискуването Джамбазки започнал да спори с проверяващите го служители, пише още вестникът, който описва разправията. Съставен му е бил и протокол за изземане на пистолета заради мерките за сигурност. Според статията Джамбазки е обяснил на летищните власти, че е забравил да си остави пистолета преди полета. На 23 ноември евродепутатът се е прибрал обратно от Брюксел в България и оръжието му е било върнато. Пред Канал 3 евродепутатът заяви: \"Имам законно притежавано оръжие и спазвам българското законодателство\". Джамбазки заяви още, че не желае да коментира повече на този етап публикацията, която определи като \"гнусарщина\". Заяви още, че написаното \"няма нищо общо с истината, не съм бил арестуван\". Джамбазки обясни още, че има разрешително за оръжие, без да уточни дали наистина става въпрос за \"Макаров\". По думите му на летището има достатъчно камери, които би трябвало да са заснели какво точно се е случило. От пресцентъра на ВМРО също заявиха, че нямат коментар.", "date": "2018.11.27", "title": "Хванали Джамбазки с пистолет на Летище София"}
{"url": "https://www.faktor.bg/bg/articles/nay-bogatiyat-chovek-v-kitay-se-okaza-chlen-na-komunisticheskata-partiya", "text": "Най-богатият човек в Китай, основателят на гиганта в онлайн търговията \"Алибаба\" (Alibaba) Джак Ма, се оказа член на Китайската комунистическа партия (ККП), съобщават китайски официални медии, цитирани от \"Франс прес\". Членството на Джак Ма в комунистическата партия беше обявено от в. \"Женмин жибао\", орган на управляващата ККП, в статия, възхваляваща участниците в развитието на Китай. Навремето бизнесменът беше дал да се разбере, че предпочита да не се меси в политиката. Сега обаче името му е споменато наред с други изключително богати членове на комунистическата партия, сред които милиардерът Сюй Цзяин - предприемач в сферата на недвижимите имоти и основател на групата \"Евъргранд\" (Evergrande). \"Женмин жибао\" посочва, че Джак Ма е изиграл важна роля в подкрепа на новите \"Пътища на коприната\" - гигантска китайска инвестиционна програма в Азия и в Европа, лансирана през 2013 година от президента Си Цзинпин. Публикацията го възхвалява като един от \"изключителните строители на социализма с китайски облик в провинция Чжъцзян\", където се намира централата на \"Алибаба\". И тъй като много икономически сектори в Китай са доминирани от държавни предприятия, едно членство в комунистическата партия може да улесни дейността на частните предприемачи в сложния законов и икономически контекст. Президентът Си иска да разпространи влиянието на Партията в частния сектор. Всяко предприятие, в което работят повече от трима партийни членове, трябва да учреди партиен комитет, а ако няма достатъчно членове, трябва да се обедини със съседни предприятия, за да се сформира такова ядро. Три четвърти от частните компании вече съблюдават това изискване. Според последните правила за партийните организации в предприятията, които бяха публикувани в неделя от агенция \"Синхуа\", комитетите на ККП трябва да \"направляват и контролират предприятието, така че то да съблюдава стриктно националните закони и регламенти\". Джак Ма не беше обявил членството си в комунистическата партия при листването на \"Алибаба\" на Нюйоркската фондова борса през 2014 година. Официалните медии не уточняват дали по онова време е бил партиен член или не. Говорител на \"Алибаба\" отказа да коментира. Навремето Джак Ма демонстрираше известна дистанция с властите: \"моята философия е да обичам правителството, но никога да не се женя за него\", заяви той през 2007 година на Световния икономически форум в Давос. Кандидат-членовете на ККП трябва да положат клетва при приемането им: \"Да бъда предан на Партията, да работя активно, да се боря за комунизма през целия си живот, да бъда винаги готов всичко да пожертвам за Партията и народа и никога да не предам Партията.\"/", "date": "2018.11.27", "title": "Основателят на китайския гигант \"Алибаба\" се оказа член на комунистическата партия"}
{"url": "https://www.faktor.bg/bg/articles/30-40-protestirashti-bukvalno-terorizirat-sofiya", "text": "Все още не е ясно дали партиите от Обединени патриоти ще се явят заедно на изборите за Европейски парламент. Това заяви председателят на НФСБ Валери Симеонов пред ТВ Европа. Симеонов коментира и предложението на евродепутата от ВМРО Ангел Джамбазки да се проведат вътрешни избори в коалицията, чрез които да бъде подредена листата за евровота. По думите му обаче, много трудно би било Волен Сидеров да оглави листата. „Тази идея не е особено състоятелна, която лансира Ангел Джамбазки. Много трудно ще стане това. Организацията, ако си спомняте вътрешните избори в СДС доведе до доста противоречиви и оспорвани резултати. Притеснявам се, че това допълнително би нажежило страстите, при това не само сред ръководството на партиите, но и на ниво структури“, сподели лидерът на НФСБ. Симеонов коментира и протестите в страната, довели до оставката му като вицепремиер. Според него Министерството на вътрешните работи може да се справи по-добре с тях. „Това, на което сме свидетели в София – започващите митинги пред Министерския съвет, които тръгват в непредвидима посока, запушват Орлов Мост, Лъвов мост и други улици, по хрумване на организаторите на тези 30-40 протестиращи. Те буквално тероризират София, това граничи с тероризъм. И тук полицията трябва да си върши работата. Управляващата партия се притеснява от повтаряне на събитията през 2013 г.“, коментира депутатът от Обединени патриоти. Бившият заместник-министър председател коментира и идеята за създаване на черноморски флот на НАТО. Според Симеонов страната ни трябва да бъде предпазлива в подкрепата си за такава инициатива. Най-добре за България би било да се ограничи в общата позиция на европейските институции по отношение на конфликта между Украйна и Русия в Черно море.", "date": "2018.11.27", "title": "Валери Симеонов: Много трудно Волен Сидеров ще оглави евролистата"}
{"url": "https://www.faktor.bg/bg/articles/temenuzhka-petkova-nad-2-8-mlrd-lv-shte-sa-nuzhni-za-da-se-izgradi-nova-gazova-infrastruktura", "text": "Над 2,8 млрд. лв. ще са нужни, за да се изгради нова газова инфраструктура, която да съответства на новите газови потоци в региона. Това заяви пред ресорната парламентарна комисия енергийният министър Теменужка Петкова, пише \"24 часа\". Основната част от този ресурс ще е за нови тръби от компресорната станция в Петрич към Провадия и към Сърбия. Намеренията са, след 2020 г. по новите тръби да идва газ от три независими източника, каквито са изискванията на ЕК. Петкова обяви също, че още до края на тази година „Булгартрансгаз“ ще пусне електронна борса за търговия на природен газ. Вече имало два пазарни теста, които показали че към новата инфраструктура ще има фирмен интерес. Тя предупреди, че ако се спазят стъпките в актуализираната енергийна стратегия, държавната компания „Булгартрансгаз“ ще излезе на плюс с 4, 4 млрд. лв, които ще бъдат четири пъти по-малки, ако не бъдат приети поправките. Според нея, заради променената ситуация в региона, предстои предоговаряне на дългосрочния договор с „Газпром“, което може да доведе до освобождаване на капацитет по Трансбалканския тръбопровод след пускането на „Турски поток“. По изменението на енергийната стратегия Министерството на енергетиката работи от няколко месеца, след като стана ясно, че след 1 януари 2020 г. се очаква промяна в маршрутите на доставка на природен газ през територията на България, както и възможно намаляване на транзитираните през страната количества. Депутатите подкрепиха приемането на поправките.", "date": "2018.11.27", "title": "Теменужка Петкова: Над 2,8 млрд. лв. ще са нужни, за да се изгради нова газова инфраструктура"}
{"url": "https://www.faktor.bg/bg/articles/novini/balgariya/daniel-smilov-ninova-ednolichno-krepi-kabineta-zashtoto-ne-mozhe-da-demonstrira-smislena-alternativa", "text": "„Има протести, които са фокусирани върху определен проблем, както и такива, които са общи и са с послание на нетърпение към правителството. В тях хората не знаят какво и как точно трябва да се промени, но казват, че повече не могат да търпят. Тези протести обикновено са плашещи, особено ако са масови. Те са директно предизвикателство за властта, която в подобни случаи няма как да реагира. Правителството не може да каже, че ще увеличи парите за децата с увреждания, защото тези протести не искат нещо такова, а „смяна на системата“. Всъщност тези хора искат смяна на правителството“. Това заяви пред „Дарик“ политологът Даниел Смилов.  „Намираме се в особена ситуация. Зачестяват протестите от най-различен вид. В масовите демонстрации участват хора с най-различна мотивация и дневен ред. Натрупването на протестите е ясен сигнал за политическата нестабилност. Макар че стабилност за България означава през следващите 3 месеца да нямаме избори, макар че всички казват, че това е малко вероятно. Разбира се, в подобна ситуация винаги има хора, които искат да ловят риба в мътна вода. В част от протестите виждаме стратегическа милиционерска организация с изпращане на ударни отряди на определени места в страната. За мен това издава факта, че някои хора може би имат и друг дневен ред“, коментира Смилов.   „Проблемът е, че всяка седмица в правителството ставаме свидетели на скандали. При патриотите е ясно, защото имаме три типа проблеми – Валери Симеонов, Волен Сидеров и Красимир Каракачанов. Партия като ВМРО, която трябваше да е „синя каска“ в коалицията, беше въвлечена в скандалите с даването на българско гражданство. Ние не знаем къде са тези хора, които са го получили и какво правят в момента, а освен това са прибирани пари по време на този процес“, каза още политологът.  „Евроизборите ще бъдат индикатор за това, каква е подкрепата към управляващото мнозинство. По-интересно обаче е какъв индикатор ще бъдат за бъдещето на Европа. Засега има данни, че националистите ще имат ръст в данните си, но е важно с колко и каква конфигурация ще имаме в Европейския парламент. Изключително е важно да има стабилност в ЕС, защото като държава в периферията сме уязвими от турболенция. Дори да си отиде Ангела Меркел, Германия ще продължи да се развива. Никой не се притеснява във Великобритания, че либералната демокрация ще изчезне и ще дойде някой като Виктор Орбан или Владимир Путин на власт. Когато говорим за държави като България, Румъния, Унгария и Полша, такива притеснения за съжаление има. Не искам да разпалвам катастрофални страхове, но все пак тези над национални гаранции на НАТО и на ЕС са от изключителна важност. Затова тези избори са важни за нас. Притесняваме това, че напоследък все повече политическите партии се използват, за да убеждават хората и да им вдъхват самочувствие. Това е новият тип национал-патриотизъм. Това не е само явление в България, а и в много други държави с утвърдена демокрация – политиците да вдъхват самочувствие на хората. В това няма лошо, но партиите трябва да има и други функции, например образователни“, посочи Даниел Смилов.  „Бойко Борисов призова финансовия министър Владислав Горанов да даде някакво обяснение за имота, в който живее. Скандалът е голям, но трябва да изчакаме да видим какво ще каже прокуратурата. Вече се повдига въпросът за етиката ни в политическата класа. Имам съмнения, че Владислав Горанов не е единственият политик, който ползва коли и апартаменти. Това е бомба, която цъка под кабинета, защото Горанов е един от ключовите министри. В същото време политиката за ограничаването на старите автомобили не би трябвало да предизвиква скандал. В Албания например ще се забрани вносът на стари коли. Реформата на гражданската отговорност също повдига резонни въпроси“, категоричен е Смилов.  „Гледах и двете интервюта в „Шоуто на Слави“ – с Бойко Борисов и със Сотир Цацаров. Те повдигат различен тип въпроси. Слави Трифонов изглеждаше резигниран, като човек, който още малко и щеше да излезе от студиото. Той очевидно нямаше някакъв видим интерес и беше като трансмисия, която предава въпроси, които хората задават. Нямаше обаче задълбочаване след отговорите и чисто журналистическо усилие. Когато говориш със специализирани органи като прокуратурата, трябва да вникнеш в това, какъв е проблемът, да има натиск към събеседника. При Борисов разговорът мина гладко, но със Сотир Цацаров Слави нямаше никакъв шанс. Или не се беше подготвил, или не искаше да задава трудни въпроси. Не знам кой имаше полза от подобно упражнение, което не произведе кой знае какъв ефект за Борисов и Цацаров, защото не излязоха като големи победители или герои, защото срещу тях нямаше натиск. Очевидно разговорите не са от полза и за бъдеща политическа кариера на Слави Трифонов, защото не стоеше като политик и дори като човек с гражданска позиция, а като водещ, който препредава въпроси. Всъщност се оказва, че в нашата политика може да влезе всеки, дори и Слави Трифонов. Мая Манолова е другият играч с потенциал, но въпросът е с потенциал за какво? Вече е отминал моментът на партиите, които идват, помитат всичко и печелят мнозинство. Нито Мая Манолова, нито Слави Трифонов са фигури, които могат да генерират много гласове. Те по-скоро могат да играят ролята на Николай Бареков и на Веселин Марешки, които влязоха в парламента, за да играят спомагателна роля, която да обслужва интересите на други играчи“, допълни специалистът по сравнително конституционно право.  „Правителството има един фактор, който го стабилизира – това е Корнелия Нинова. Тя като че ли еднолично крепи правителството, защото не може да демонстрира някаква смислена алтернатива. Тя взе проблематичните черти на кабинета и ги засили с надеждата, че патриотизаията ще има път напред. Хората гледат какво се случва в момента и виждат, че ако тя дойде на власт, нещата ще се влошат в проруска линия. Темата за предсрочни избори е 50 на 50, защото ситуацията в момента е трудно предвидима в следствие на скандалите в партиите. До евроизборите правителството ще издържи, но не бих се ангажирал с твърда прогноза“, каза още Даниел Смилов.", "date": "2018.11.27", "title": "Даниел Смилов: Нинова еднолично крепи кабинета, защото не може да демонстрира смислена алтернатива"}
{"url": "https://www.faktor.bg/bg/articles/rusiya-shte-sadi-ukrainskite-moryatsi-kato-narushiteli-na-zakona", "text": "Украинските моряци, задържани в неделя за нарушаване на руската граница в района на Керченския проток, ще бъдат прехвърлени в Симферопол, където съд днес ще разгледа мерките им за неотклонение, съобщи ТАСС, като цитира представителя за правата на човека на Крим (омбудсмана) Людмила Лубина. Не е ясно дали съдебното заседание ще е открито, отбелязва ТАСС. Лубина не дава повече информация, като пояснява само, че ще се гледат мерките на 10-12 души, посочват АР и БТА. По-рано омбудсманът заяви, че на моряците ще бъде осигурена безплатна адвокатска помощ. Тя също така отбеляза, че според нейната информация няма \"заплахи за живота и здравето\" на моряците, тъй като ранените имат повърхностни рани, от осколки били засегнати само \"меките тъкани\". Вчера Украйна настоя задържаните моряци да бъдат разглеждани като военнопленници, но от Москва отговориха, че те не са спазили законодателството на Русия и са нарушители на държавната граница. Нарушителите на границата се преследват в строго съответствие със законодателството, заяви говорителят на Кремъл Дмитрий Песков. Междувременно ръководителят на Службата за сигурност на Украйна (ССУ) Василий Грицак потвърди информацията за присъствието на двама офицери от военното контраразузнаване на борда на корабите на украинския флот. За това официално съобщи късно вчера руската Федерална служба за сигурност. ФСС съобщи още, че при разпитите екипажите на украинските кораби са признали, че извършили провокация в руски териториални води, като не са отговорили на сигналите да спрат. \"Служителите на украинските специални служби са изпълнявали официални контраразузнавателни задачи в подкрепа на украинския флот, както е предвидено в член 12 от Закона на Украйна\" за службата за сигурност на Украйна\", съобщиха от пресслужбата на ССУ. Украинският президент Петро Порошенко пък предупреди за \"крайно сериозна\" заплаха от сухопътно нахлуване. Днес ООН излезе с декларация, в която призовава Кремъл да освободи задържаните украински моряци и три кораба, които бяха атакувани от руска страна в Черно море.", "date": "2018.11.27", "title": "Русия остана глуха за призива на ООН - ще съди украинските моряци като нарушители на закона"}
{"url": "https://www.faktor.bg/bg/articles/ukrainski-kontrarazuznavachi-sa-sred-zadarzhanite-ot-rusiya-edin-e-tezhko-ranen", "text": "Офицер от украинското контраразузнаване е сериозно пострадал след стрелба на руски боен самолет по плавателни съдове, преминаващи през Керченския проток. Потвърждението дойде от ръководителя на Службата за сигурност на Украйна (СБУ) Владимир Хрицак в изявление, публикувано тази сутрин и цитирано от руски медии и \"Ройтерс\", пише \"Дневник\". От утре няколко региона в Украйна ще са във военно положение заради инцидента, изострил напрежението между Москва и Киев. Русия предупреди, че решението на парламента да утвърди военното положение снощи може да усложни и без това напрегнатата ситуация. Руски издания писаха вчера, че сред пострадалите при атаката (обяснявана от Москва с нарушаване на териториалните води на страната) има представители на службите. Официално Русия дори потвърди, че сред задържаните (определяни от Украйна като заложници) са още представители на СБУ. Информацията бе потвърдена от Хрицак, според когото екипът на контраразузнаването е бил там в \"подкрепа\" на въоръжените сили. \"Истинската изненада е фактът, че срещу лодките руснаците използваха шест плавателни съда на ФСБ (Федералната служба за сигурност - бел. ред.) и четири на военноморските сили, както и бойни хеликоптери и самолети на Военновъздушните сили на Руската федерация\", казва още Хрицак. Репортер на \"Ройтерс\" в кримския град Керч казва, че според доктор в местна болница трима военнослужещи се лекуват в нея. Журналистът обаче не е бил допуснат до сградата.", "date": "2018.11.27", "title": "Украински контраразузнавач е тежко ранен след стрелба на руски боен самолет в Керченския проток"}
{"url": "https://www.faktor.bg/bg/articles/korneliya-ninova-1-11", "text": "\"Мнозина българи днес смятат, че всички партии сме еднакви. Че целта ни е единствено да се доберем до власт за собствена облага. За две години ние понесохме много удари, но показахме, че сме различни. След изборите имахме две възможности: да бъдем част от досегашния модел или да го променим. Да откликнем на поканата на ГЕРБ - да си поделим облагите от властта и постовете, аз да бъда председател на парламента, да имаме министри или да се възпротивим на този модел на прехода - на безпринципни сговори за пари и власт. Избрахме второто-битката пред спокойствието\". Това заяви в Свиленград лидерът на БСП Корнелия Нинова.  \"Показахме, че властта не е цел, а средство. Не се уплашихме да бъдем различни и на европейската сцена. Когато леви и  десни се обединиха за Истанбулската конвенция, ние имахме характер да защитим българското семейство, децата си и Конституцията. Отново не се впуснахме по течението, а плувахме срещу него и спечелихме тази битка, въпреки ударите от свои и чужди. Различни сме, защото не се съгласихме за едно потупване по рамото да предадем националния интерес и да угаждаме на чужди с пакта за миграция. Можехме ли да мълчим, да слушаме? Можехме.Но избрахме да сме различни. Казват, че всички сме еднакви. Питам тогава - коя партия посмя да си запише в устава, че можеш да си депутат само три мандата. Никой не знае какво коства това. Искам да питам - коя партия наложи сама два мандата на председателя си и край. Само БСП. Щом можеш да направиш това в собствената си партия, щом може да си позволиш да водиш политика, зачитаща националния интерес, а не само да слушаш и изпълняваш, вече можеш да имаш лице и да кажеш - ние сме различни и можем да управляваме и България по различен начин\", каза още Нинова.", "date": "2018.11.27", "title": "Нинова: Ако бях направила коалиция с ГЕРБ, щях да съм председател на парламента"}
{"url": "https://www.faktor.bg/bg/articles/istorik-velikite-sili-ne-biha-dopusnali-malka-balgariya-da-ovladee-tsarigrad", "text": "През ноември 1912 година българската армия е пред стените на Цариград, но пробивът на линията Чаталджа се проваля. Всъщност 29 ямболски полк завладява едно от най-важните отбранителни съоръжения - Илеритабия, но висшето ни военно ръководство не разбира това. Полкът скоро е почти обкръжен от османски части, а и нашата артилерия по погрешка открива огън, който  попада и върху ямболци. В историята е прието да се счита че при първата атака на Чаталджа от българска страна участват 118 хиляди войника, а от турска 195 хиляди. Великите сили ясно дават знак, че няма да дадат български крак да стъпи в хилядолетния град. Не случайно в района се появява английска ескадра и дори дебаркират части, които да \"пазят живота на подданиците на Британската империя.\"Руският императорски двор също дава ясни сигнали, че българската армия няма работа, зад линията Мидия-Енос\" - разказа военния историк Стоян Николов от НВИМ. Според него дори при успешен пробив при Чаталджа Великите сили не биха допуснали малка България да овладее Цариград и проливите, за съжаление обаче цар Фердинанд е бил завладян от мечтата за възстановяване на Византийската империя. Тиражирани са картички, на които той носи инсигниите на византийски василевс.", "date": "2018.11.27", "title": "Историк: Великите сили не биха допуснали България да овладее Цариград"}
{"url": "https://www.faktor.bg/bg/articles/novini/balgariya/s-pari-na-obshtina-stara-zagora-finansirat-ruski-tsentar-kontroliran-ot-fonda-za-hibridna-propaganda-ruskiy-mir", "text": "„Демократчина България – Стара Загора” реагира остро срещу подмолно решение на територията на регионалната библиотека „Захари Княжески“ да бъде създаден „Руски център“, предоставен на фонд „Руский мир“. Този акт е осъществен без санкцията на Общинския съвет – Стара Загора, се казва в протестна деклалрация. За скандалния център става ясно в предложението на Кмета на общината от т.2. от дневния ред за сесията на ОбС, насрочена за 29.11.2018 г. В него е записано да се възстановят средства към делегирания бюджет на библиотека „Захарий Княжески“, изразходвани за изграждането на „Руски център“ в сградата на библиотеката. Разходите за преустройство на помещенията – читални и заемна с всичките им фондови единици – възлизат на 13 480 лева. Те са изплатени от делегирания бюджет на библиотеката и оказват негативно влияние върху финансовото състояние на тази културна институция. Неясни за обществеността остават въпросите: 1. Кой и кога е взел решението за изграждане на руския център; 2. Какви преговори са водени с фонд „Руский мир“ и кои са представителите на Община Стара Загора, участвали в тях; 3. Какви документи са подготвяни и подписвани и как са обвързани правно и финансово; 4. Кои са представителите на фонд „Руский мир“ и какъв е мандадът им; 5. Има ли реално съкращаване на помещенията на Регионалната библиотека в нейн ущърб; 6. Има ли договор за наем и за покриването на режийни разходи, които да се поемат от руския център; 7. Кой е разпоредил от делегирания бюджет на библиотеката да бъдат изплатени неправомерно средствата за преустройството ѝ. Припомняме, че със свое решение от 30.04.2015 год. Общинският съвет е предоставил възможност в СОУ „Максим Горки“ да бъде създаден руски информационен център. Защо и кому беше нужно той да бъде съсредоточен точно в сградата на библиотеката? Библиотеките на първо място още от Възраждането са средище на духовността на и опазване на националната идентичност. С този акт общинската администрация, без санкция на ОбС и обществени обсъждания, обезпечава с публични средства и финансира дейности на „Руския център“. Така става проводник за навлизането в Стара Загора на един от най-мощните идеологически и пропагандни институти на Путин – фонд „Русский мир“. „Демократична България – Стара Загор” категорично възразява срещу почти криминалния начин на създадаване на руския центът на територията на библиотека „Захари Княжески“. Настояваме кметът на Общината г-н Живко Тодоров отговори на поставените въпроси. Призоваваме компетентните институции да се самосезират и направят обстойна проверка, заради породените съмнения от злоупотреба с власт и публични средства. България е член на ЕС и НАТО и младите хора изповядват европейските ценности. Кому и за какво би бил активен партньор център, зад който стои мощната идеологическа пропаганда на Кремъл?", "date": "2018.11.27", "title": "С пари на община Стара Загора финансират „Руски център”, контролиран от фонда за хибридна пропаганда „Руский мир”"}
{"url": "https://www.faktor.bg/bg/articles/novini/balgariya/mvnr-s-preduprezhdenie-kam-balgarite-v-ukrayna", "text": "По информация на българското посолство в Киев, от 09.00 ч. на 28.11.2018 г. до 09.00 ч. на 28.12.2018 г. в Украйна е въведено военно положение, се казва в съобщение на МВнР. То обхваща следните области: Виницка, Луганска, Николаевска, Сумска, Одеска, Харковска, Черниговска, Херсонска, Донецка и Запорожска. Възможно е ограничаване правата и свободите на гражданите, а именно правото на свободно придвижване, неприкосновеността на кореспонденцията, включително телефонна и електронна, изразяване на убеждения и др. Препоръчва се на българските граждани да ограничат пътуванията си до Украйна и особено в областите, за които е обявено военно положение. Правомощията на военното командване в условията на военно положение включват: - организиране на блок-постове и контрол на автомобилния транспорт по всички пътища на територията; - засилен контрол по всички гранични контролно-пропускателни пунктове; - евакуация на населението и предприятията от опасни райони; - въвеждане на комендантски час; - въвеждане на контрол върху средства за масова информация; - възможно е изземване за временно ползване имущество на физически и юридически лица за нуждата на армията; - използване на помещения и оборудвания на заводи, офиси и др. за целите на отбраната. Министерството на външните работи на Република България съветва българските граждани пребиваващи на територията на Украйна или пътуващи за страната да предприемат следните мерки: - да се регистрират на сайта на МВнР или в българските дипломатически представителства като посочат периода и мястото на пребиваване и оставят актуален телефон за връзка; - да избягват райони, в които се провеждат демонстрации и протестни действия, както и участие в такива; - да следят за актуална информация в медиите; - да следват инструкциите на местните власти, в това число полиция и военни патрули, като проявяват спокойствие и търпение. При необходимост сънародниците ни могат да се свържат с българското посолство в Киев на следните телефони: +380 44 246 72 37 и +380 44 246 76 72, както и с българското Генерално консулство в Одеса на телефон +380 68 293 00 48.", "date": "2018.11.27", "title": "МВнР с предупреждение към българите в Украйна"}
{"url": "https://www.faktor.bg/bg/articles/rumen-radev-prizova-za-deeskalatsiya-na-naprezhenieto-mezhdu-rusiya-i-ukrayna", "text": "Призоваваме за сдържаност, разум и възможно най-бърза деескалация на напрежението между Русия и Украйна. Това обяви президентът Румен Радев на съвместната пресконференция с полския държавен глава Анджей Дуда, която се провежда на „Дондуков” 2.  Държавният глава добави, че България и Полша призовават за незабавно връщане и освобождаване на украинските кораби от Русия. По думите му въпросът трябва да се реши чрез диалог, без употреба на сила и с гарантиране на свободата на гражданското мореплаване. Днес президентът на Полша пристигна на официално посещение у нас. Очакваше се, че темата за скорошния пореден сблъсък между Киев и Москва ще влезе и във фокуса на разговорите между двамата президенти – Радев и Дуда. Вчера международната общност също призова Русия и Украйна за сдържаност, а Съветът за сигурност на ООН се събра на извънредно заседание.", "date": "2018.11.27", "title": "Румен Радев призова за деескалация на напрежението между Русия и Украйна"}
{"url": "https://www.faktor.bg/bg/articles/sadat-na-es-reshava-mozhe-li-london-da-se-otkazhe-ot-brekzit", "text": "Съдът на ЕС ще проведе спешно заседание днес по въпроса може ли Великобритания едностранно да се откаже от Брекзит, пише агенция \"Ройтерс\". Съдът в Люксембург ще трябва да прецени дали механизмът за излизане от Европейския съюз – чл. 50 от Лисабонския договор – може да бъде върнат обратно. Лондон активира чл. 50 с писмо към Брюксел на 29 март 2017 г. Въпросът е може ли да го \"деактивира\"? Великобритания трябва да напусне ЕС на 29 март догодина и в инфарктни преговори в последната минута Лондон и Брюксел постигнаха съгласие за условията; споразумението обаче трябва да бъде гласувано в 27-те държави и в британския парламент, където премиерът Тереза Мей е изправена пред остра опозиция, която може и да не одобри текста. Ако съдът реши, че Великобритания може едностранно да се откаже от Брекзит, това е още една опция пред британските депутати, които засега трябва да избират между извоюваното от Мей и Брекзит без сделка, който предвещава хаос. Британското правителство намира въпросите пред съда за нерелевантни; Мей непрекъснато повтаря, че втори референдум няма да има. Шотландският върховен съд обаче отправи запитването си към Люксембург и разглеждането му бе ускорено заради особените обстоятелства. \"Ако хората си мислят по някакъв начин, че ще има още едни преговори, това не е така\", каза Тереза Мей, след като по-рано Европейският съвет одобри сделката за раздялата с Обединеното кралство. \"Това е споразумението; то е резултат от тежки и трудни преговори през значителен период от време. И както беше казано, това е сделката, която е на масата. Това е възможно най-добрата сделка. Това е единствената възможна сделка\", подчерта Мей. Британският премиер отказа да коментира какво ще се случи, ако парламентът в Лондон отхвърли споразумението. Джон Кер, британският дипломат, който е написал проекта на тази клауза, неведнъж е заявявал, че тя може да бъде отменена едностранно. \"Зарът не е хвърлен безвъзвратно, все още има време и, докато Великобритания не напусне ЕС, писмото за чл. 50 може да бъде оттеглено\", написа той в публикация неотдавна. Други правни експерти не са убедени. Те посочват, че други страни от ЕС вече са били принудени да правят разходи за преговорите за напускане и че фокусът на клаузата върху защитата на интересите на оставащите членове означава, че Великобритания не може да се откаже с едностранно решение. Не е ясно кога Европейският съд ще се произнесе, но Чери изразява оптимизъм, че това ще стане преди британските депутати да гласуват за споразумението. Постигнатото след дълги и мъчителни преговори споразумение трябва да бъде предложено за гласуване на британския парламент преди края на сесията му, вероятно около 10 декември. Освен опозиционната Лейбъристка партия начело с Джереми Корбин привържениците на безусловния и безкомпромисен Брекзит от Консервативната партия на премиера Мей и неуморните и малобройни съюзници от Демократичната юнионистка партия също заявиха, че ще гласуват против споразумението, като по този начин ще лишат премиера от крехкото мнозинство от десетина места, с които разполага в парламента.", "date": "2018.11.27", "title": "Съдът на ЕС на спешно заседание: може ли Лондон да се откаже от Брекзит"}
{"url": "https://www.faktor.bg/bg/articles/kremal-plashi-voenno-polozhenie-v-ukrayna-mozhe-da-dovede-do-eskalatsiya-v-donbas", "text": "Въвеждането на военно положение в Украйна може да доведе до ескалация на конфликта в отделни региони на страната и особено на югоизток, заяви прессекретарят на руския президент Дмитрий Песков, предава ТАСС, цитирана от \"Фокус\". В уж наивната забележка личи неприкрита заплаха.  „Това е вътрешна работа на Украйна, но на фона на изборния процес, разбира се, ход, като въвеждането на военно положение, има специална и зле прикрита окраска. Също така обявяването на военно положение в редица региони може да донесе заплаха за ескалация на напрежението в конфликтните райони. Имам предвид югоизтока“, заяви представителят на Кремъл.", "date": "2018.11.27", "title": "Кремъл: Военно положение в Украйна води до ескалация в Донбас"}
{"url": "https://www.faktor.bg/bg/articles/kitayski-ucheni-za-parvi-pat-v-sveta-se-rodiha-bebeta-sled-genetichna-modifikatsiya", "text": "За първи път в света се родиха бебета след генетична модификация, съобщиха китайски учени. И двете момичета са резистентни към ХИВ. Етичните организации реагираха с остра критика, предаде БГНЕС. „Две красиви малки китайски момичета с имена Лулу и Нана дойдоха на бял свят, точно както всички други здрави бебета\", заяви изследователят Хъ Цзянкуей във видео, споделено чрез Ютюб, съобщи Дойче веле.  И при двете бебета в ембрионалния период е била прилагана новата технология Crispr/Cas9, за да бъдат редактирани гените им така, че да са устойчиви на ХИВ вирус. Техният баща е ХИВ позитивен. Ембрионите са създадени чрез изкуствено осеменяване и ученият е извършил промяна в генетичния материал. Процедурата била приложена на 7 двойки, като досега има една бременност. Непосредствено след обявяването на новината ученият бе остро критикуван. „Това е безотговорно експериментиране с хора“, каза Питър Дъброк, председател на Германския етнически съвет. „Дали е точно така, което Хъ твърди или не, в настоящия момент такива експерименти и дори тяхното оповестяване, трябва да бъдат категорично осъдени“, добави той. Според него изследванията в тази област са още в начален етап и не трябва да се прилагат върху хора. „Последиците са непредвидими и трудни за контролиране. Промяната на ДНК на дадено лице не засяга само него, но потенциално всички негови потомци“, посочва Дъброк. Той настоява глобалната политика да се справи с тази тема възможно най-скоро. „Предвид подобни намерения е необходимо да се мисли за създаването на орган за контрол, аналогичен на Международната организация за атомна енергия“, смята Дъброк.", "date": "2018.11.27", "title": "Китайски учени: За първи път се родиха бебета след генетична модификация"}
{"url": "https://www.faktor.bg/bg/articles/52-ot-balgapite-v-chyzhbina-obmiclyat-da-ce-vapnat-u-nas", "text": "Близо 31 на сто от българите, които живеят и работят в чужбина, биха се върнали, други 21 на сто се колебаят. Това показва анкета на Българската асоциация на софтуерните компании (БАСКОМ) сред 4300 българи в над 70 държави на всички континенти. Една трета от анкетираните посочват, че основната им мотивация да се върнат е възможността за професионално развитие. Други причини са свързани със стандарта на живот и това да са близо до семейството и приятелите. Данните бяха представени във вторник на пресконференция от ръководството на Асоциацията, предаде БТА. От организацията обявиха, че ще инициират кампания \"ЗАвръщането\", за да бъдат привлечени тези хора в софтуерната индустрия, където има недостиг от кадри. Близо два милиона са българите в чужбина и те трябва да чуят, че вече в България могат да имат кариера такава, каквато биха имали където и да било по света, каза председателят на УС на Асоциацията Доброслав Димитров. През последните пет години българската софтуерна индустрия се развива с бързи темпове, като през 2017 г. е отчетен ръст на приходите на бранша от почти 20 на сто, а оперативните приходи са на стойност 2,54 млрд. лева, което е двойно увеличение спрямо 2012 г. Това показват данни от Барометъра на състоянието на софтурната индустрия, който Асоциацията изготвя всяка година. Към момента в бранша са заети 27 000 души, а през 2017 г. броят на новонаетите в индустрията се увеличава с 15 на сто спрямо предходната година, като в тези цифри не са включени специалистите, които работят в други отрасли като банковият, телекомуникациите и други. Всяка втора софтуерна компания планира ръст от 25 - 50 на сто на наетите през следващата година, но прогнозата за цялата индустрия е само 10 на сто ръст на наетите поради липсата на достатъчно кадри. Същевременно близо 60 на сто от анкетираните заявяват, че биха работили в българската ИТ индустрия, но само 20 на сто имат необходимата квалификация. Според Барометъра всеки пети зает в индустрията не е ИТ специалист. Проучването на Асоциацията показва, че най-голям брой желаещи да се върнат в България са в Англия, Германия и САЩ. Нетната месечна заплата в сектора е около 2700 лева. Истината е, че българския стандарт спрямо Германия и Англия сме го постигнали. Човек от индустрията в България е равен или е по-добре от човек, който работи в ИТ индустрията в Германия, коментира председателят на УС на Асоциацията Доброслав Димитров.", "date": "2018.11.27", "title": "52 % от бългаpите в чyжбина обмиcлят да cе въpнат у нас"}
{"url": "https://www.faktor.bg/bg/articles/trevozhna-eskalatsiya-studentski-otryadi-gotvyat-vsenarodna-okupatsiya-na-gratskite-uchilishta", "text": "Тревожна ескалация се наблюдава в училищата в Северна Гърция, където се формират студентски отряди, фокусирани върху македонския въпрос, пише онлайн изданието на вестник Iefimerida, цитиран от \"Фокус\", като посочва, че през последните дни е започнала „Фейсбук“ и смс кампания, в рамките на която учениците се призовават да се присъединят към тези формирования на 29 ноември и да окупират учебните заведения. В един от тези смс-и, както пише изданието, изпратен от мобилен на мобилен телефон, се откриват „плашещи съвпадения с политиките на „Златна зора“: „Уникална възможност. Призоваваме следващия четвъртък, 29/11, за всенародна окупация на всички училища в страната във връзка с националните интереси – Македония, Кацифас (Константинос Кацифас, който беше застрелян от албанските спецчасти, след като заби гръцкото знаме в гръцко военно гробище в Южна Албания и влезе в престрелка със служителите на органите на реда – бел. „Фокус“) и Северен Епир. Говорете с всичките си съученици и клубовете на вашите родители и организирайте окупацията. Не се страхувайте, че това е престъпление. Не се притеснявайте“. В същото време, „Фейсбук“ група, която нарича себе си „Координационен студентски комитет за Македония“ призовава за действия на 29 ноември. Тази група, както се казва на нейната страница, е основана от студенти. Срещата, която те правят, е в 11 часа в четвъртък сутринта пред статуята на Елефтериос Венизелос в Солун. Веднага след публикуването на предстоящото събитие във „Фейсбук“, призивите за присъединяване към всегръцките окупации са се увеличили неимоверно, отбелязва изданието. Както пише вестникът, родителски и учителски организации са изразили загрижеността си, че „напоследък училищата и учениците са мишена на националисти и крайно-десни кръгове“.  Една от тях говори за „групи, които не крият десните си възгледи... се опитват да организират националистически демонстрации в различни училища на 29 ноември, използвайки дори „Фейсбук“. В този контекст криминалната „Златна зора“ и други фашистки групи действат открито или скрито“.", "date": "2018.11.27", "title": "Тревожна ескалация: Студентски отряди готвят \"всенародна окупация\" на гръцките училища"}
{"url": "https://www.faktor.bg/bg/articles/nyu-york-tayms-rusiya-napada-ukrainski-korabi-i-mezhdunarodnoto-pravo", "text": "Световните издания анализират ситуацията край анексирания от Москва полуостров Крим, където Русия задържа в неделя три украински военни кораба и екипажите им с обвинение, че са навлезли неправомерно в руски териториални води. Dir.bg подбра някои от най-значимите коментари, преведени от БТА. Те показват диаметрално противоположния прочит на ситуацията от страна на изданията в Русия, разделени на проправителствени и опозиционни, както и от тези в Западна Европа и САЩ. Най-големият военен инцидент в отношенията между Русия и Украйна от четири години помага на Киев да прикрива вътрешните си проблеми, а същевременно заплашва Москва с нов етап в санкционната война със Запада и отслабване на рублата на фона на поевтиняващия петрол, пише руският в. \"Газета\". Това \"не е първият опит на киевските власти да провокират Русия - напоследък Украйна активно засилва присъствието си в региона\", заявява \"Известия\". Руският Черноморски флот днес е внушителна сила. Ако подобно събитие се бе случило край бреговете на Израел или на САЩ, от нарушителите на границата нямаше нищо да остане. Русия обаче смята да решава проблема само по дипломатически път. \"Защото е важно целият свят нагледно да види не \"агресия\" от страна на Москва, а грубо скалъпена провокация, застрашила и сигурността на търговския стокообмен в региона, и спокойствието на жителите на Крим\", добавя всекидневникът. Украинските кораби \"съзнателно са пренебрегнали всички радиоповиквания на руските граничари\", които са ги уведомили, че нарушават границата. На борда им са се намирали служители от щата на украинското военно контраразузнаване, получавали директни указания от Киев, пише \"Росийская газета\", като се позовава на руската Федерална служба за сигурност (ФСС). Московският официоз помества на сайта си видеозаписи от разпити на задържани украински моряци, разпространени от ФСС. \"Като командир на отряда кораби осъзнавах провокационния характер на действията ни\", признал според \"Росийская газета\" капитан трети ранг Володимир Лесовой. От своя страна \"Украйна публикува преговорите между руските моряци\", които разпалено крещят: \"Смажи го, смажи го!\", описва опозиционният \"Новая газета\" действията на руски кораб, врязал се в един от украинските. Защо украинските катери не са отвърнали на огъня от руска страна, пита вестникът. И ако \"преходът на украински плавателни съдове по украинско море от едно украинско пристанище към друго украинско пристанище\" е престъпление от гледище на Русия, защо руските граничари са пропуснали преди два месеца украински кораби по същия маршрут? \"Русия разполагаше с цял куп варианти да спре украинците, без да докара нещата до безизходица\". Вместо това обаче \"Русия обстреля украински кораби (сиреч всъщност започна война), плени ги и нещо повече - дори не обяви екипажите за военнопленници. Тя обяви моряците за престъпници\", се казва в статията. \"Сега и двете страни са поставени в положение, от което рационален изход няма\", заключава изданието. Евентуално разрастване на черноморския конфликт би могло да донесе изгоди на някои политически сили, но е в разрез с дългосрочните политически интереси както на Русия, така и на Украйна, отбелязва руското издание на сп. \"Форбс\". То прогнозира взаимни отстъпки и стабилизиране на ситуацията, но при запазване на войнствената риторика и от двете страни. \"Ще гледаме цирк на пропагандна война между тези, които чакаха и мечтаеха да повоюват с Москва с чужди ръце, и тези, които ще обвиняват (украинския президент Петро) Порошенко, че иска да стане диктатор. Реална война обаче няма да има, няма причини за такава\", коментира за онлайн изданието \"Правда\" украинският политолог Михайло Погребински. Но според \"Независимая газета\" пенсионерите в Украйна от вчера \"се запасяват със сол, кибрит и други \"военновременни\" стоки\". Откакто през 2014 г. Москва включи Крим в състава на федерацията, военни от Русия и от Украйна за пръв път влязоха в пряк сблъсък заради различно тълкуване на въпроса къде минава морската граница между двете държави, отбелязва \"Ведомости\". Двете страни и без това де факто са в необявен конфликт. И тази допълнителна \"малка победоносна война\" е опасна за тях - ако събитията се развият по най-лошия сценарий, тя за никого няма да е нито малка, нито триумфална, предупреждава вестникът, цитиран от Би Би Си. Въведеното от Порошенко 30-дневно военно положение в граничните райони е безпрецедентно решение, пише \"Ведомости\" и обяснява: такава мярка не бе предприета нито след присъединяването на Крим от Русия, нито дори в острите фази на сепаратисткия конфликт в Донбас. Украинският президент впрочем уточни, че и сега военното положение не означава буквално война и някакви нападателни действия. \"Днешният морски casus belli е само поредният епизод от конфликта, започнал през март 2014 г., и е чудно как той не се случи по-рано\", добавя всекидневникът. Според него превземането на кораби без човешки жертви засега не изглежда явен повод за истинска война, включително защото в очите на Порошенко тя може да е прекомерна цена за преизбирането му на президентския пост догодина. Ако украинските моряци и кораби се върнат скоро в родината си, случаят може да приключи с това, но ще остане възможността за нови подобни сблъсъци. Сред най-очевидните правни последици за Русия експерти посочват скорошното въвеждане на нови санкции, но по думите на руския външен министър Сергей Лавров тази перспектива \"отдавна вече не го вълнува\". \"Това е лош навик, но не и единствен: откритата употреба на сила от легални руски военни срещу Украйна укрепва вярата на мнозина хора в Русия, че войната срещу съседната страна не е нещо страшно\", допълва \"Ведомости\". \"Комерсант\" разглежда икономическата съставка на морския конфликт, спрял почти за денонощие корабоплаването в Керченския проток. \"Независимо от политическата страна на въпроса за Москва това е по-опасно, отколкото за Киев - през протока се изнася към 40 на сто от родното зърно и само 2 процента от украинското\", посочва вестникът. Но според цитирани в него браншовици и експерти движението в протока за момента е застрашено повече от лошото време, отколкото от военните кораби. Текущият руско-украински конфликт също не буди засега сериозна тревога у бизнеса, уточнява \"Комерсант\". \"Русия напада украински кораби и международното право\", гласи заглавието на редакционен коментар на \"Ню Йорк таймс\" за събитията в района на Керченския проток. Русия може да вика колкото иска за провокация, за политическа диверсия на украинския президент или за нещо друго, но нищо от това не променя факта, че тя няма законно основание да стреля по три украински кораба и да ги конфискува, пише вестникът. Украйна и почти всички страни по света все още смятат Кримския полуостров и крайбрежните му води за украинска територия, а и все още е в сила договор от 2004 г. между Русия и Украйна, който определя Азовско море и Керченския проток като споделени териториални води. Сега Москва твърди, че в неделя трите украински кораба са навлезли в руски води, но това се базира на незаконната претенция към Крим, анексиран през 2014 г., отбелязва вестникът. Още с откриването на новия мост през май т.г. руските власти установиха здрав контрол върху протока, а оттам и върху цялото Азовско море. Военни кораби спират и инспектират каргото на търговските кораби, плаващи за украинските пристанища Мариупол и Бердянск, което води до продължителни забавяния и големи щети на превозвачите и пристанищата, припомня \"Ню Йорк таймс\". Каквито и да се причините за плаването на трите кораба към Керченския проток, Украйна има право на това. А руската реакция - да таранира, да обстрелва, да ранява, да пленява, да блокира преминаването - е опасна, арогантна и незаконна агресия, констатира изданието. Според него Русия, която здраво държи в хватката си Крим, поема риск с надеждата, че Западът няма да има куража да наложи още санкции или да отпусне военна помощ на Украйна. Но тази пряка атака срещу украинските кораби не трябва да остане ненанаказана - САЩ и съюзниците им може да засилят икономическите санкции, да забранят на свои кораби да влизат в руски пристанища в Черно и Азовско море или да увеличат военната помощ за Киев. Всички тези действия носят риск, но и да не се прави нищо също е рисковано, заключава \"Ню Йорк таймс\". Конфронтацията в Керченския проток е ярко напомняне за \"недовършената работа\" между Русия и Украйна, сочи в анализ лондонският \"Гардиън\". През последните месеци напрежението между двете страни расте - размяна на санкции, наближаващи избори, религиозно съперничество, непроверими нарушения на човешки права и необясними \"терористични\" бомбени нападения. Но основният проблем остава непроменен - кризата заради анексията на Крим, войната в Донбас и хроничното неумение на международната общност да намери решение. Според вестника натискът върху Русия и Украйна да прекратят конфликта идва от две главни посоки - от САЩ и от Германия. Президентът Доналд Тръмп спорно твърди, че американските и европейските санкции срещу руски физически и юридически лица от 2014 г. трябва да бъдат облекчени и това съдържа признаване на анексията на Крим. Но на практика неговото правителство, Великобритания и НАТО продължават да подпомагат Киев. Например през юли т.г. Пентагонът обяви, че отпуска 200 милиона долара военна помощ на Украйна, с което тази американска помощ достигна един милиард долара от 2014 г. насам, отбеляза \"Гардиън\". Вестникът цитира консултантската компания за оценка на политически риск \"Юрейжа груп\", че сблъсъкът в Керченския проток вероятно ще доведе до нови санкции срещу Русия. Полският \"Газета виборча\" помества статия на бившия министър на отбраната на Полша Януш Онишкевич, според когото към Кремъл трябва да бъде пратен ясен сигнал, че при нужда Киев ще получи от Запада същата подкрепа, която е оказал на Израел през войната Йом Кипур от 1973 г. Авторът отбелязва, че след безкръвното, но незаконно заграбване на Крим и след период на интензивни боеве в Донбас с участието на руски войски, ситуацията донякъде се е стабилизирала със спорадични нарушения на примирието в Източна Украйна, регистрирани от наблюдателите от ОССЕ. Може би изглеждаше, че заради тази относителна стабилност кризата не заслужава голямо внимание, но след засилването на конфликта в Азовско море личи, че Русия няма намерение да възприема положението като устойчиво. Сега тя се опитва да извърши поредното заграбване и да обяви Азовско море за своя акватория, пише в анализа на \"Газета виборча\".", "date": "2018.11.27", "title": "\"Ню Йорк таймс\": Русия напада украински кораби и международното право"}
{"url": "https://www.faktor.bg/bg/articles/novini/balgariya/anton-todorov-pred-sotsialistite-ivo-hristov-se-pravi-na-siromahomil-no-e-obsluzhval-eliten-forum-na-banevi", "text": "Червеният депутат Иво Христов е бил в продължение на години специален лектор на визионерски пленер, организиран от разследваните от прокуратурата Евгения и Николай Баневи. На представяния за елитен форум са били канени отбрани гости и лектори. Това разкрива политологът Антон Тодоров на страницата си във фейсбук. Според Тодоров проблемът е в морала на днешния депутат - защитник на бедните и онеправданите, който е задоволявал прищявките на ексцентричните милионери. Ето какво написа Тодоров: „Иво \"80 %дебили\" Христов е бил лектор на частен визионерски пленер на привлечените към наказателна отговорност за длъжностни присвоявания, пране на пари, документни измами и данъчни престъпления Николай и Евгения Баневи. Това се е случвало нееднократно, в продължение на години. Този пленер е идея на майката на Евгения Банева, имащите \"честта\" да бъдат поканени и приели да бъдат лектори са били съблазнявани с всичко онова, което заможни и натрупали десетки и стотици милиони по \"оня начин\" новобогаташи могат да предложат. Иво \"80 % дебили\" Христов не е имал проблем с тези хора, въпреки че демагогства безсрамно пред БСП-арските аудитории и се прави на сиромахомил. \"Хигиена нулева, все едно си бил с Албена Вулева\", както пеят класиците от Ъпсурт.  Имам предложение към медиите - попитайте Иво \"80% дебили\" Христов бил ли е лектор на този затворен, частен пленер за визионери на Баневи. А Баневи, когато ги докарат в България, питайте за тези пленери и участието на Иво \"80% дебили\" Христов в тях като лектор. Както и какви са били условията за участие!”", "date": "2018.11.27", "title": "Антон Тодоров: Пред социалистите Иво Христов се прави на сиромахомил, но е обслужвал елитен форум на Баневи"}
{"url": "https://www.faktor.bg/bg/articles/novini/svyat/v-kaliningrad-ruski-patrioti-porugaha-pametnika-i-groba-na-kant-bil-vrag", "text": "В руския ексклав Калининград неизвестни обляха с боя паметника и гроба на германския философ Имануил Кант, съобщи \"Интерфакс\". Край паметника са разхвърляни листовки, в които Кант е наречен \"враг\" и да чупят табелките с името на философа. \"Стига сте предавали Родината! Учите в университет, който носи името на врага. Отречете се с православен кръст от това вражеско име, от немеца, чиито народ ни донесе толкова беди\", се казва в листовките. Авторите твърдят, че \"Кант е предал руската земя, която го приела\", призовават да се покажат като \"истински руски хора\". В разговор с радио \"Ехото на Москва\" представител на университета заявила, че не подкрепят идеята летището на Калининград да носи името на Кант: \"На такъв съвременен технологичен обект името не подхожда. Нашият земляк Алексей Леонов, който пръв излезе в открития космос е по-подходящ, е по-логичен\", заяви Юлия Шкуркина. Междувременно депутатът от Държавната дума Марат Бариев заявил, че името на Кант ще оскърби ветераните от Втората световна война. Припомняме, че Калининград е основан през 1255 от чешкия крал Отокар II и е наречен в негова чест Кьонигсберг (на немски: Königsberg– буквално \"Кралска планина\", преносно \"Кралска твърдина\"). Той е сред главните градове на Тевтонския орден, а след това е център на Източна Прусия. Философът Иманиуил Кант е роден през 1724 година в Кьонигсберг.  Почти 700 години Конигсберг е германски град, но през 1945 година е окупиран от Съветската армия, а през 1946 тази част на Прусия \"преминава\" в състава на СССР и немското население напуска региона. Същата година градът е преименуван на името на съветския комунистически функционер Михаил Калинин. Понастоящем Калининградска област е ексклав, отделен от Русия – без общи граници с държавата, към която принадлежи. Превод: Faktor.bg", "date": "2018.11.27", "title": "В Калининград руски \"патриоти\" поругаха паметника и гроба на Кант - бил враг"}
{"url": "https://www.faktor.bg/bg/articles/53-ot-balgarite-ne-mogat-da-se-spravyat-s-neochakvani-finansovi-razhodi", "text": "Половината от българите не могат да се справят с неочаквани финансови разходи. Това сочи статистиката на Евростат. За 2017 година става въпрос за близо 53% от българите. За сравнение в Европейския съюз средният показател е бил 34 на сто. Европейската статистика дава данни и за това колко процента от европейците въобще не могат да си позволят покупката на кола, нова или на старо. За ЕС този показател е 7%, за България - 20%, а за Румъния - 30%.  Най-висок дял на хора с проблеми относно финансови разходи е регистриран в Латвия, следвана от Хърватия, България и Румъния.", "date": "2018.11.27", "title": "53% от българите не могат да се справят с неочаквани финансови разходи"}
{"url": "https://www.faktor.bg/bg/articles/gratskite-zhurnalisti-sa-v-24-chasova-stachka-dnes-prekratiha-emisiite", "text": "Гръцките журналисти са в 24-часова стачка днес. Медиите прекратиха излъчване на новинарски емисии за 24 часа. Съюзът на работещите в медиите, който организира днешната стачка, настоява за увеличаване на заплатите и премахване на практиката на работодателите за временни трудови договори. „Искаме достойно заплащане и достоен живот“, пише в декларацията на синдиката. Много журналисти останаха без работа, след като кризата доведе до закриване на част от медиите. Днес протестират също и журналистите от държавната телевизия и радио, които настояват да се увеличи екипът, за да се повиши качеството на информация към гражданите. Гръцките журналисти стачкуват ден преди общата национална стачка утре, за да излъчват утре директни репортажи от протестите. От тази нощ спират движение фериботите, градският транспорт и влаковете.", "date": "2018.11.27", "title": "Гръцките журналисти са в 24-часова стачка днес, прекратиха емисиите"}
{"url": "https://www.faktor.bg/bg/articles/novini/svyat/ivaylo-kalfin-ako-konfliktat-v-azovsko-more-eskalira-tova-shte-zasegne-i-nas", "text": "\"Ако ескалира конфликтът в Азовско море, това неминуемо ще засегне и нашата страна\", коментира пред БНТ бившият външен министър Ивайло Калфин. С поред него, ответни стъпки от страна на международната общност трябва да има, но те трябва да бъдат изключително премерени за да не се задълбочава напрежението. \"Международната общност трябва да търси решения, трябва да бъде активна, това трябва да е меко решение и то трябва да бъде свързано с посредничество. Русия трябва да бъде въвлечена, тя има интерес в крайна сметка да се регулира този процес, трябва да се намери реалния интерес. Всичко на този свят може да се договори, ако има добро желание. Въпросът е дали ще имат желание Украйна и Русия в момента да уредят не Кримския въпрос, а преминаването през Керченския проход. Това би било вече някакъв пробив и тук би могло да съдейства Европейският съюз\", каза още той.", "date": "2018.11.27", "title": "Ивайло Калфин: Ако конфликтът в Азовско море ескалира, това ще засегне и нас"}
{"url": "https://www.faktor.bg/bg/articles/novini/balgariya/gen-sabev-balgariya-e-strategicheski-partnyor-na-sasht-dali-tova-shte-se-promeni-shte-pokazhe-izborat-na-nov-boen-samolet", "text": "Министър  Каракачанов обяви, че шведската компания, която предлага изтребителите „Грипен” за превъоръжаване на българските военновъздушни сили, е готова да подобри офертата си. Как трябва да бъдат разчетени тези думи на военния министър и намеренията на шведите? Можем ли да мислим, че изборът на нов военен самолет е предизвестен? По горещата тема Faktor.bg потърси коментара на ген. Съби Събев, първият български представител в Главната квартира на НАТО в Брюксел: „Както вече е известно три компании се класираха за предоставянето на нов изтребител на България, тъй като подадоха най-пълна информация – САЩ със F-16V (блок 70), Швеция с „Грипен“ CD и „Юрофайтър“ втора ръка от Италия.  Според предварителния протокол на съвместната работна група, която оцени подадените оферти, възникнаха редица въпроси и те са формулирани и предадени на политико-военната група, оглавявана от зам.-министъра на отбраната Запрянов. Може би вече са изпратени тези въпроси към трите страни, които трябва да дадат  допълнителната информация, тъй като тя е необходима, за да се извърши пълна оценка по методиката, която българската страна е разработила по много прецизен математически модел. Такава оценка на този етап не може да бъде пълна по някои показатели и критерии. След като тази допълнителна информация бъде предоставена, тогава тя ще бъде обобщена от специалистите в съвместната работна група, която ще изготви окончателен протокол за оценка на трите оферти. След което политико-военната група, извършвайки анализ на тази крайна оценка ще предложи на министъра на отбраната резултатите от тази пълна оценка. Чак тогава военният министърът ще предложи на МС с коя държава е най-целесъобразно да започнат преговорите, според това, коя от офертите е най-пълна и предлага най-добрите условия за България, в рамките на финансовите средства, които страната ни е предвидила за този многофункционален изтребител. След вземане на решение на МС за преговори и сключване на договор с избраната страна и след подписването на договора, той трябва да бъде внесен за одобрение в НС, тъй като ресурсът е много голям – 1.8 млрд лева. В тази връзка не виждам изборът на изтребител да е предрешен, макар че някой може да има такива съмнения. Просто министър Каракачанов е обявил, че шведската компания  СААВ е готова да подобри офертата си за „Грипен“. Вероятно такова заявление ще последва и от американската страна, а може би от италианската. Процесът е в развитие и в него българската страна практически поставя и на трите страни възможност да подобрят офертите си от тези, които са подали. Предполагам, че до към средата на декември ще бъде получена тази допълнителна информация, която е изискана от българската страна. И съответно към края на януари специалистите  да бъдат готови с пълната оценка на офертите, която да предостави на политико-военната група към Министерство на отбраната. На първо четене, доколкото разбрах, американската и шведската страна предлагат в рамките на тези 1.8 млрд. лева 8 нови изтребители – F-16V и „Грипен“CD. Имам информация, че шведската страна е готова дори на по-ниска цена да предостави 8-те изтребителя, като в рамките на 24 месеца, които са зададени в заданието на българската страна, те да предоставят първите 4 изтребителя. Остава да видим какво ще предложи американската страна. Доколкото знам, в досегашната й оферта няма яснота какво могат да предоставят в рамките на 24 месеца от сключването на евентуален договор. Затова не ни остава нищо друго освен да чакаме и да видим крайната оценка, защото на този етап не може да се каже коя от офертите е най-добра.  Ако  говорим за летателно-технически и тактически характеристики, очевидно най-добре стои „Юрофайтър“, но той е втора ръка. Предвид това,  че България държи да закупи нов изтребител, това го заяви и премиерът Борисов, остава конкуренцията между F-16V (блок 70) и „Грипен“ CD. По летателно-технически и тактически характеристики F-16 превъзхожда „Грипен“. Всичко обаче зависи и от това какво индустриално сътрудничество ще бъде предложено, какво могат да инвестират в България страните, подали двете оферти. Затова крайната оценка ще бъде геополитическа. Очевидно България трябва да направи избор с коя страна да развие по-мащабно стратегическо сътрудничество – дали със САЩ или с Швеция. От друга страна, в редица други стратегически документи е обявено, че България развива стратегическо партньорство със САЩ. Дали това ще се промени – остава да видим”, категоричен е ген. Събев.", "date": "2018.11.27", "title": "Ген. Събев: България е стратегически партньор на САЩ, дали това ще се промени, ще покаже изборът на нов боен самолет"}
{"url": "https://www.faktor.bg/bg/articles/novini/svyat/rublata-zabelezhimo-poevtinya-sled-konflikta-v-kerchenskiya-proliv", "text": "В очакване на последиците от конфликта в Керченския пролив, руската рубла забележимо поевтиня спрямо долара и европо.  Руската национална валута поевтиня спрямо долара с 89.5 копейки, а спрямо европо с 1.02 рубли. Обезценката на рублата продължи през целия 26 ноември и продължи и тази сутрин. \"Ключов негативен фактор за рублата е развитието на ситуацията между Русия и Украйна, както и опасенията от въвеждането на нови санкции срещу Русия\", коментира финансовият експерт Евгений Воробьов.  По думите му, негативно влияние оказва и понижаването на цената на нефта до 60 долара за барел.", "date": "2018.11.27", "title": "Рублата забележимо поевтиня след конфликта в Керченския пролив"}
{"url": "https://www.faktor.bg/bg/articles/zhurnalistka-i-putin-i-poroshenko-imat-problemi-s-reytinga", "text": "Без резолюция приключи извънредното заседание на Съвета за сигурност на ООН, свикано заради напрежението в Азовско море. Държавите членки осъдиха \"използването на сила от страна на Русия\" и я призоваха да освободи пленените моряците, и да върне корабите на Украйна. Русия твърди, че плавателните съдове на Киев са нарушили териториалните ѝ води, като са се опитали да преминат неправомерно през Керченския проток. Снощи украинският парламент пък одобри указ на президента Петро Порошенко за въвеждане на военно положение в отделни области на страната за 30 дни, което влиза в сила от утре.   Журналистът Чавдар Стефанов каза, че според руснаците инцидентът е провокация именно на украинския държавен глава, която е насочена към предстоящите избори. \"Това е във всички руски издания, а според мен има два аспекта. Първият е свободата на корабоплаването, вторият е за причините за това. Азовско море. Представете си, ако някой затвори Босфора, така че руските оправдания първо са позакъснели, второ са изтъркани\", подчерта Стефанов в студиото на \"България сутрин\". Нина Спасова пък коментира пред Bulgaria ON AIR, че този инцидент в Азовско море не е ясно как и защо се е случил, не е ясно дали е провокация, но по думите ѝ двамата президенти Владимир Путин и Петро Порошенко имат интерес от него. \"Колкото и да е странно, огледално имат интерес. От една страна Порошенко, който е с паднал рейтинг и използва тази ситуация. От друга - Путин също има проблем с рейтинга\", обясни още тя. По думите ѝ лидерите на двете страни имат своите основания да покажат мускули в този момент, въпросът обаче е, че това е доста опасно за всички. Журналистите коментираха и международната реакция на случилото се. Нина Спасова подчерта липсата на реакция от страна на американския президент Доналд Тръмп. Чавдар Стефанов пък беше категоричен, че аргументите на Русия пред ООН, че са искали да проверят корабите били без покритие и припомни изказване на руския външен министър Сергей Лавров, което по димите на Стефанов е много важно. \"Това, че е крайно време да се промени световната и европейската архитектура. Тоест очевидно Русия претендира, че Крим е неин и иска това да бъде общопризнато. Това е една територия, с която може да въздейства върху много неща\", коментира още той. Журналистът обаче допълни, че очевидно Русия иска тази нова световна архитектура, но не знае как може да бъде постигната. Нина Спасова пък добави, че се надява да не се стига до военни конфликти и че всичко ще приключи сега.", "date": "2018.11.27", "title": "Журналистка: И Путин, и Порошенко имат проблеми с рейтинга"}
{"url": "https://www.faktor.bg/bg/articles/novini/svyat/rusiya-se-okaza-izolirana-v-oon", "text": "Москва се оказа напълно изолирана по време на обсъждането в Съвета за сигурност на ООН на инцидента в Керченския пролив, при който руски кораб блъкна украински катер, рани няколко военни и плени екипажа. Действията на Русия бяха осъдени от мнозинството държави-членки на Съвета за сигурност, съобщава Voice of America.  Заседанието на Съвета започна с необчаен демарш на Русия, която се опита да наложи собствен дневен ред: \"Нарушаване на границите на Руската федерация\". Но на 7 минута от заседанието, след гласуването, стана ясно, че само 4 държави са съгласни с тази формулировка, 7 гласуваха \"против\", 4 се въздържаха. Русия се оказа обект на жестока критика. Постоянният представител на САЩ Ники Хейли нарече действията на Русия \"възмутително нарушение на суверенитета на Украйна и пореден опит за безрасъдна ескалация на руско-украинския конфликт\".", "date": "2018.11.27", "title": "Русия се оказа изолирана в ООН, действията и в Азовско море определени като \"безрасъдна ескалация на конфликт\""}
{"url": "https://www.faktor.bg/bg/articles/nimh-pri-ban-ima-opasnost-ot-poroyni-navodneniya", "text": "От вечерните часове на 27 ноември до сутрешните часове на 28 ноември има опасност от възникване на поройни наводнения, предупредиха от Националния институт по метеорология и хидрология (НИМХ) при БАН. В резултат на повишена почвена влажност и интензивни валежи има опасност от възникване на поройни наводнения в Дунавски басейн: - във вечерните часове на 27 ноември и през нощта срещу 28 ноември във водосборите на: р. Янтра (горните и средните части от водосбора с изключение на водосбора на р. Росица), р. Русенски Лом (горните и средни части от водосбора), р. Сухата река (Добруджански реки); в Черноморски басейн: - във вечерните часове на 27 ноември и през нощта срещу 28 ноември във водосборите на: р. Камчия (р. Луда Камчия), р. Фандъклийска, р. Панаирдере, р.Двойница, р. Хаджидере; През нощта на 27 срещу 28 и сутринта на 28 ноември във водосборите на: р. Русокастренска; р. Средецка; в Източнобеломорски басейн: - във вечерните часове на 27 ноември и през нощта срещу 28 ноември във водосборите на: р. Тунджа (целия водосбора с изключение на притоците от горното течение на реката над яз. Копринка), р. Марица (във водосборите на притоците ѝ в средното течение (р. Въча, р. Първенецка, р. Чепеларска, р. Черкезица, р. Рахманлийска, р. Орумовска, р. Текирска, р. Старата река, р. Мартинска) и притоците от долното ѝ течение (р. Сазлийка, р. Бакърдере, р. Бисерска, р. Голяма, р. Лефченска, р. Каламица), р. Арда (водосбора на р. Крумовица) и р. Бяла; в Западнобеломорски басейн: - в следобедните и вечерни часове на 27 ноември във водосборите на: р. Струма (долните части от водосбора и притока ѝ р. Пиринска Бистрица), р. Места (средните и долни части от водосбора); Във вечерните часове на 27 ноември и през нощта срещу 28 ноември във водосбора на: р. Доспат;", "date": "2018.11.27", "title": "НИМХ при БАН: Има опасност от поройни наводнения"}
{"url": "https://www.faktor.bg/bg/articles/novini/svyat/darzhavniyat-departament-prizova-putin-i-poroshenko-kam-preki-pregovori", "text": "Държавнитя департамент на САЩ призова президентите на Русия и Украйна към преки преговори сред инцидента в Керченския пролив. По думите на държавния секретар Майк Помпео, Вашингтон подкрепя нормандския формат, но в същото време призовава Путин и Порошенко за участват в урегулирането на ситуацията в Азовско море. САЩ осъждат действията на Русия в Керченския пролив, а държавният департамент настоява Русия да осбоводи пленените членове на екипжа и да върне катерите на Украйна, се казва в официална позиция, публикувана на сайта на департамента. Помпео подчерта, че ситуацията педставлява \"опасна ескалация и нарушение на международното право\".  Междувременно президентът Тръмп беше критикуван за думите си, че \"не му харесва това, което става между Русия и Украйна\", които бяха оценени като \"неясна и колеблива позиция\".", "date": "2018.11.27", "title": "Държавният департамент призова Путин и Порошенко към преки преговори"}
{"url": "https://www.faktor.bg/bg/articles/novini/svyat/bivshiyat-shef-na-predizborniya-ekip-na-tramp-dal-lazhlivi-pokazaniya-pred-fbr", "text": "Лъжливи показания на ФБР е давал бившия шеф на предизборния екип на Доналд Тръмп. Пол Манафорт е обвинен, че е лъгал и следователи от екипа на специалния прокурор Робърт Мълър по разследването за руска намеса в президентските избори на САЩ. Според специалния прокурор по този начин Манафорт е нарушил извънсъдебното си споразумение. Той се призна за виновен в извършване на федерални престъпления заради срещата си през юни 2016 г. с руснаци, предлагащи компрометираща информация за кандидат-президента на демократите Хилари Клинтън. Манафорт се съгласи да съдейства на разследването на Мълър в замяна на по-лека присъда. Към момента го заплашват до 10 години затвор.", "date": "2018.11.27", "title": "Бившият шеф на предизборния екип на Тръмп дал лъжливи показания пред ФБР"}
{"url": "https://www.faktor.bg/bg/articles/novini/svyat/t-tagarev-intsidentite-v-cherno-more-ne-sa-bezobidni-zashtoto-naprezhenieto-raste", "text": "\"След анексията на Крим над 70% от украинския военноморски флот остана в ръцете на Русия и не само това, но Русия прехвърля кораби и от други региони, включително и от Каспийско море. Русия значително превъзхожда не само Украйна в Черно море, но и всички останали страни взети заедно. Не предвиждам някакъв конфликт по море, което не означава, че в други точки на съприкосновение няма да има някакъв конфликт. Руският кораб е притиснал украинския катер и го е обездвижил. Това не са безобидни инциденти, защото напрежението расте. Въпреки това не предвиждам конфликт по море\", коментира пред бТВ бившият министър на отбраната проф. Тодор Тагарев. \"От една страна Украйна е предупредила за преминаването на катерите, от друга страна обаче Русия ревностно защитава границите около анексирания през 2014 г. Крим\", добави той. Тагарев оприличи ситуацията в Азовско море като свада между двама съседи – единият от които по-влиятелен и с възможност да налага свои правила на иначе споделена от двамата съседи територия. По думите му Украйна е демонстрирала работеща демокрация, защото въпреки настояването на Порошенко за 60-дневно военно положение, представители на Върховната рада са се обявили против толкова дълъг срок и той е бил съкратен на 30 дни. \"Инцидентите в Черно море обаче не са безобидни, защото напрежението расте\", предупреди експертът.", "date": "2018.11.27", "title": "Т. Тагарев: Инцидентите в Черно море не са безобидни, защото напрежението расте"}
{"url": "https://www.faktor.bg/bg/articles/oon-rusiya-da-osvobodi-plenenite-moryatsi-i-da-varne-korabite-na-ukrayna", "text": "Без резолюция приключи извънредното заседание на Съвета за сигурност на ООН, свикано заради напрежението в Азовско море.  Държавите членки на Съвета остро осъдиха \"използването на сила от страна на Русия\" и я призоваха да освободи пленените моряци и да върне корабите на Украйна. В неделя Москва плени в Азовско море три украински военни кораба и 23-ма моряци.  Русия твърди, че плавателните съдове на Киев са нарушили териториалните ѝ води, като са се опитали да преминат неправомерно през Керченския проток.  На извънредна сесия украинският парламент одобри указ на президента Петро Порошенко за въвеждане на военно положение в отделни области на страната за 30 дни, което започва от 28 ноември.", "date": "2018.11.27", "title": "ООН: Русия да освободи пленените моряци и да върне корабите на Украйна"}
{"url": "https://www.faktor.bg/bg/articles/novini/balgariya/zhalt-kod-za-obilni-dazhdove-v-sedem-oblasti", "text": "Температурите се понижават, а валежите се засилват, в 7 области е обявен жълт код за обилни дъждове. В Северна България ще бъде чувствително по-студено, отколкото в Южна. Няма да има голяма амплитуда между минималните и максималните температури. Вятърът постепенно ще отслабне, но със смяната на посоката от югозапад към североизток той ще започне да пренася над страната по-студен въздух, съобщава НИМХ към БАН. С напредването на деня на много места ще започне да вали - първо на запад. Поради понижаването на температурите, в Северна България през нощта срещу сряда дъждът ще премине в сняг. Във вечерните часове и през нощта срещу сряда на юг ще има обилни дъждове, като в югоизточните райони те ще са по-интензивни. Жълт код е обявен за областите Благоевград, Смолян, Кърджали, Хасково, Ямбол, Сливен и Бургас. Максималните температури са в широки граници. В Северна България те ще са в интервала 3-8 градуса, а в Южна - между 9 и 14 градуса. Минималните в по-голямата част от страната са между 2 и 5, по-високи са в южните райони и по Черноморието, където са между 7 и 10 градуса.", "date": "2018.11.27", "title": "Жълт код за обилни дъждове в седем области"}
{"url": "https://www.faktor.bg/bg/articles/novini/balgariya/spirat-za-tri-chasa-dvizhenieto-po-am-hemus-kray-yablanitsa", "text": "От 12.00 до 15.00 часа във вторник се спира движението между 74-ти и 79-ти километър на АМ „Хемус“ заради строителството на новия участък край Ябланица. Трафикът ще се пренасочва по пътя Ботевград – Ябланица, съобщават от АПИ. От 14.00 до 15.00 часа ще бъде ограничено движението от Търговище до пътен възел „Белокопитово“ на АМ \"Хемус\" отново във връзка със строителството на нов участък от автомагистралата. Автомобилите ще се пренасочват от пътя Търговище – Шумен по пътя Търговище – Бистра, а след това Попово - Лозница до кръстовището с пътя Разград – Шумен и ще се включват отново на аутобана при пътен възел „Белокопитово“ и обратно. Във вторник и сряда от 9.30 до 16.00 часа движението в тунел „Правешки ханове“ на АМ „Хемус“ в посока Варна ще се минава в една лента поради ремонтни дейности в изпреварващата лента. От 27 ноември до 21 декември ще бъде ограничен трафикът по дясната лента в посока Перник на пътя София – Перник заради ремонт на тротоара на моста на река Владайска при разклона за с. Владая до КПП Владая. Движението ще преминава двупосочно по останалите две ленти за движение.", "date": "2018.11.27", "title": "Спират за три часа движението по АМ \"Хемус\" край Ябланица"}
{"url": "https://www.faktor.bg/bg/articles/the-guardian-tramp-nanese-tezhak-udar-na-nadezhdite-na-tereza-mey-da-prokara-sdelkata-za-brekzit", "text": "Доналд Тръмп нанесе тежък удар на надеждите на Тереза Мей да успее да прокара сделката си за Брекзит в британския парламент, като обяви, че тя му изглежда като „голямата сделка на ЕС“, с която ще се накара Обединеното кралство да не търгува със САЩ, пише в днешния The Guardian.  Тръмп е разговарял с репортерите извън Белия дом, когато го попитали за договореностите, които Мей постигна в неделя в Брюксел с ръководителите на държавите и правителствата на останалите 27 членки на Евросъюза.  “Изглежда ми като една голяма сделка, но за ЕС,” е оценил събитието американският президент. “Мисля, че трябва сериозно да се огледаме, дали на Обединеното кралство е позволено да търгува или не е. Защото, разбирате, че ако внимателно погледнете на тази сделка, може да се окаже, че точно в този момент те вероятно не са в състояние да водят търговия с нас … Аз не мисля, че именно това има предвид министър-председателят. А и вярвам, че тя ще може да направи нещо и да се справи със ситуацията.” Намесата на Тръмп завари Даунинг стрийт неподготвен и твърде вероятно е да отслаби позициите на Тереза Мей в момент, когато тя търси пътища да получи одобрение и от британския парламент. Тя вече се е изправила пред твърдата съпротива на 89 редови членове на Консервативната партия, според които нейната сделка не дава достатъчни гаранции за свобода в поведението на Обединеното кралство.  Британският парламент трябва да гласува на 11 декември, след като проведе петдневен дебат по договореностите, които правителството постигна в неделя в Брюксел. Според говорителя на Даунинг стрийт 10 Тръмп е на погрешно мнение за Брекзит:“ Политическата декларация, която договорихме с ЕС, е ясна – ние ще имаме независима търговска политика, тъй че Обединеното кралство ще може да търгува с всички държави в света, в това число и със САЩ.“", "date": "2018.11.27", "title": "The Guardian: Тръмп нанесе тежък удар на надеждите на Тереза Мей да прокара сделката за Брекзит"}
{"url": "https://www.faktor.bg/bg/articles/novini/balgariya/zakonat-za-lichnata-pomosht-na-vtoro-chetene-v-parlamenta", "text": "Социалната комисия в парламента ще разгледа на второ четене законопроекта за личната помощ, подготвен от екипа на Омбудсмана и внесен едновременно от депутати на БСП и на Воля. Очаква се на днешното заседание да бъде предложено през 2019-та година заплащането на личните асистенти по този закон да бъде в размер на минималната заплата или 560 лева, както е планирано в бюджета. Предложението ще направи работната група към социалната комисия, в която участват и майки от инициативата \"Системата ни убива\". Минималната заплата ще се полага за максималния работен ден на асистента - 8 часа. За 2020-та година е заложено заплатата да нарасне на 732 лева, а за 2021-ва година са предвидени 910 лева месечно. От БСП ще предложат ускорено нарастване на часовата ставка - за първата година тя да бъде минималната, умножена по 1.3, а след две години стойността й да стигне минималната, умножена по 1.8.", "date": "2018.11.27", "title": "Законът за личната помощ на второ четене в парламента"}
{"url": "https://www.faktor.bg/bg/articles/putin-vnushava-na-merkel-sabitiyata-v-kerchenskiya-protok-sa-provokatsiya-na-ukrayna", "text": "Президентът Владимир Путин е провел телефонен разговор с канцлера на Федерална република Германия Ангела Меркел, в който са обсъдили инцидента в Керченския проток, пише в днешния „Известия“. Той съобщава, че руският държавен глава е определил събитията в Керченския проток като провокация от украинска страна. За това е съобщила пресслужбата в Кремъл в едно доста манипулативно изявление.  „Двамата са обсъждали опасния инцидент, случил се на 25 ноември (неделя – бел. ред.) в Азовско-черноморската акватория. Владимир Путин го е оценил като провокационно действие от украинска страна и грубо нарушение на нормите на международното право от военните кораби на Украйна, преднамерено пренебрегване на правилата за мирно преминаване през териториални води на РФ“, се казва в изявлението на президентската пресслужба, цитирано от \"Фокус\".  Отбелязано е също, че руският лидер е изразил надежда, че Берлин ще окаже въздействие на украинските власти да се въздържат в бъдеще да предприемат необмислени стъпки.  «Изразена е сериозна загриженост от решението на Киев да приведе в пълна бойна готовност въоръжените си сили и да обяви военно положение. Акцентира се на обстоятелството, че украинското правителство носи цялата отговорност за създаването на още една конфликтна ситуация и свързаните с нея рискове“, се казва в прес-съобщението.  Разговорите са по инициатива на Германия, поясняват от Кремъл.  В официалното съобщение на президентската служба се пояснява, че на 25 ноември украинските кораби „Бердянск“, „Яна Капу“ и „Никопол“ са навлезли в исторически принадлежащите към акваторията на Русия води в Черно море, като са пренебрегнали предупрежденията на пограничните служби за сигурност и охрана да не го правят, извършили са и няколко опасни маневри.  За да ги спрат, руските военни са били принудени да приложат сила.  В момента корабите са задържани и се намират в Керч, повдигнато е углавно съдебно дело за „незаконно прекосяване на държавната граница“.  МВнР на РФ определя случилото се като провокация с цел да се отвлече вниманието на украинското население от вътрешнополитическите проблеми на страната.  Вестникът припомня, че на 26 ноември, понеделник, Върховната Рада одобри президентски указ за 30-дневно военно положение в отделни райони на Украйна.", "date": "2018.11.27", "title": "Путин внушава на  Меркел: Събитията в Керченския проток са провокация на Украйна"}
{"url": "https://www.faktor.bg/bg/articles/novini/balgariya/polskiyat-prezident-andzhey-duda-e-na-poseshtenie-u-nas", "text": "По покана на държавния глава Румен Радев президентът на Полша Анджей Дуда ще бъде на официално посещение в България. Очаква се сред акцентите на срещата на двамата президенти да бъде задълбочаването на двустранното икономическо и инвестиционно сътрудничество, партньорството на България и Полша в ЕС и НАТО, регионалното сътрудничество и взаимодействието в сферата на сигурността. След това президентите на България и Полша ще проведат среща на „Дондуков“ 2, ще се състоят и пленарните разговори между делегациите на двете държави. В присъствието на президентите Румен Радев и Анджей Дуда в Гербовата зала на президентската институция ще бъде валидирана илюстрована пощенска карта по повод 100 години от установяването на дипломатически отношения между България и Полша. След това двамата държавни глави ще дадат съвместна пресконференция. Президентът Румен Радев и съпругата му Десислава Радева ще посетят заедно със семейство Дуда Полския институт в София, където ще бъде открита изложбата „100 години от възстановяването на независимостта на Полша, 100 години от установяването на дипломатически отношения между Полша и България“. В рамките на официалното посещение в България президентът Анджей Дуда ще проведе срещи с министър-председателя Бойко Борисов и с председателя на Народното събрание Цвета Караянчева.", "date": "2018.11.27", "title": "Полският президент Анджей Дуда е на посещение у нас"}
