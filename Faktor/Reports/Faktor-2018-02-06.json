{"url": "http://www.faktor.bg/bg/articles/novini/balgariya/a-kovachev-bez-integratsiya-na-zapadnite-balkani-mirnoto-obedinenie-na-evropa-nyama-da-se-sluchi", "text": "\"Сега е моментът Европейският съюз да даде ясен сигнал на гражданите на Западните Балкани, че те не са забравени и че европейската интеграция на тези страни трябва да бъде на дневен ред на европейските институции. Ние в Европейския съюз трябва да свършим нашата работа, да убедим европейските граждани, че това е в наша полза и също така да не обезверяваме гражданите на Западните Балкани\", заяви евродепутаът от ЕНП/ГЕРБ Андрей Ковачев.  \"Без пълноценна интеграция на Западните Балкани проектът на мирното обединение на Европа няма да се случи. Това е и една от причините българското Председателство да избере за приоритет Западните Балкани и ние като страна член на Европейския съюз имаме най-много експертиза, както положителна, така и отрицателна по време на нашето присъединяване за това какво трябва да направят тези страни по пътя на европейската интеграция. Всичко, което ни връща назад, ровенето в миналото и използването, злоупотребата с факти и събития от миналото не водят до нищо добро\", допълни той. \"Миналото трябва да се знае, трябва да познаваме неманипулираната история на всяка от страните на Западните Балкани и в Европейския съюз, както Гърция, така и България, Македония, Сърбия, Босна и Херцеговина, Албания, Косово. Не трябва да се оставяме да ни въведат отново в конфронтация. Има сили, които искат да направят това, за да няма спокойствие в нашия регион. Това не трябва да бъде допускано. Единственото лекарство е европейската интеграция\", смята евродепутатът.  \"Протестите в Атина и Солун, а и на други места в Гърция, не изразяват мнението на мнозинството на гърците, които искат също да има взаимноприемливо разрешение на спора с Македония\", подчерта евродепутатът.  \"Аз се надявам правителството на Ципрас да не се поддаде на този натиск от крайната националистическа десница, която явно не е забравила нищо от историята, нищо лошо от историята, иска да се повторят тези моменти от историята, така и от външни фактори, които искат да дестабилизират региона. Желая успех на преговорните екипи както на г-н Заев, така и на г-н Ципрас. България може само да помогне и да мотивира намирането на това решение\".", "date": "2018.02.06", "title": "А. Ковачев: Без интеграция на Западните Балкани мирното обединение на Европа няма да се случи"}
{"url": "http://www.faktor.bg/bg/articles/novini/svyat/erdogan-pristiga-prez-mart-vav-varna-za-sreshta-s-elita-na-es", "text": "Турският президент Реджеп Тайип Ердоган ще бъде във Варна на 26 март за среща с най-високопоставените представители на Европейския съюз. Това съобщи говорител на Европейската комисия, цитиран от \"Ройтерс\". Според говорител на Комисията на срещата ще се обсъждат \"отношенията ЕС-Турция, както и регионални и международни отношения.\" За срещата се спомена първоначално след разговори между премиера Бойко Борисов и германския канцлер Ангела Меркел в София в края на миналия месец, припомня Канал3.", "date": "2018.02.06", "title": "Ердоган пристига на 26 март във Варна за среща с елита на ЕС"}
{"url": "http://www.faktor.bg/bg/articles/novini/balgariya/mark-ryute-holandiya-napalno-podkrepya-balgariya-za-shengen", "text": "С премиера Борисов говорихме за очакваното присъединяване към Шенген. Ние напълно подкрепяме България да се присъедини към Шенген. Искаме да похвалиме усилията, които положиха по отношение на политиката, но работата още не е свършена. Това заяви в сградата на МС, Марк Рюте, министър-председател на Кралство Нидерландия, след среща с премиера Бойко Борисов.  \"Но искам да поздравя Борисов за постигнатото в това отношение. Както каза и Юнкер – има още малко, което България трябва да направи, аз вярвам, че тя ще го направи\", добави той. В Министерски съвет се проведе среща на четири очи между премиерите на България Бойко Борисов и на Нидерландия Марк Рюте, който днес е на работно посещение в София. Акценти в разговора на двамата държавници са били необходимостта от ефективно управление и контрол на външните граници на Европейския съюз и ключовото им значение за сигурността на Съюза. Ще бъде разгледана темата за разширяването на Шенгенското пространство, както и други актуални теми от двустранните отношения и европейския дневен ред.", "date": "2018.02.06", "title": "Марк Рюте: Холандия напълно подкрепя България за Шенген"}
{"url": "http://www.faktor.bg/bg/articles/borisov-ostava-da-ubedim-i-holandskiya-parlament-che-sme-gotovi-za-shengen", "text": "Вярвам, че ще убедим холандския парламент да ни подкрепи за Шенген, това заяви премиерът Бойко Борисов след среща с холандския си колега Марк Рюте, съобщава Канал3. Холандия е най-големия инвеститор у нас, коментира от своя страна Борисов. Имаме още много какво да направим, подчерта той. Вярвам, че ще постигнем добри резултати. Всички виждат, че сме надеждна външна граница. Всички признават, че България има много добро председателство. Дано успеем да убедим парламента на Холандия с тази сложна коалиция, която имат, да ги убедим, че България спазва дисциплината, каза още Борисов.", "date": "2018.02.06", "title": "Борисов: Остава да убедим и Холандския парламент, че сме готови за Шенген"}
{"url": "http://www.faktor.bg/bg/articles/novini/svyat/zemetresenie-ot-6-2-v-tayvan", "text": "Силен земен трус с магнитуд 6,2 по Рихтер удари бреговете на Тайван в 23.50 часа местно време.  В тайванския окръг Хуален хотел, който пострада сериозно след силното земетресение. По информация на местни медии, най-малко 17 души са блокирани във вътрешността на хотела. Спасители вадят хората от разрушената сграда.  Информацията за броя на пострадалите се уточнява.", "date": "2018.02.06", "title": "Земетресение от 6.2 в Тайван"}
{"url": "http://www.faktor.bg/bg/articles/novini/balgariya/evakuatsiya-v-bankya-zaradi-svlachishte", "text": "Евакуират къщи в столичния квартал Банкя заради активирало се свлачище, съобщава Нова телевизия. Само преди дни свлачището е било дълбоко 3 метра, а днес вече е 6. Земните маси пропадат в район, по-голям от девет декара.  Предписания за спешни мерки вече са дадени - още при първата проверка на експертите от геозащита „Перник”. Хората от къщите сами викнали и експерти, които да им кажат как да решат проблема си, докато чакат институциите.  А при дъжд водата тече директно по улиците, защото канализация няма.  От общината обещаха сега да работят максимално бързо.  Проучването, което трябва да се извърши, ще отнеме минимум 30 дни, през които хората от застрашените къщи само ще се надяват земята да е благосклонна и свлачището да не се активизира отново.", "date": "2018.02.06", "title": "Евакуация в Банкя заради свлачище"}
{"url": "http://www.faktor.bg/bg/articles/vanshno-ministerstvo-privetstva-strategiyata-za-zapadnite-balkani", "text": "Министерството на външните работи на Република България приветства Стратегията за Западните Балкани, в която са намерили място редица от идеите на българските политици. Това се казва в съобщение на пресцентърът на ведомството. В документа се признава стратегическото значение на региона за Европа. Именно за това полагахме усилия да върнем региона в дневния ред на ЕС, което се случи за първи път от 15 години насам. След срещата на върха в Солун през 2003 г. сега за първи път през май т. г. България ще събере всички лидери на Европа и региона, за да тръгнем по-бързо заедно към общата ни цел, се посочва в съобщението. Отбелязва се, че Стратегията се отнася до всичките шест държави, които следва да ускорят реформите и да изградят добросъседски отношения. Напредъкът ще продължи да се основава на индивидуалните постижения на всяка отделна страна, т. е. нито една държава, която е готова, няма да се налага да изчаква друга.  Държавите от региона разполагат с ясна времева перспектива. 2025 г. е амбициозна цел, чието изпълнение изисква мобилизация за решителни реформи в ключови области на политическия, икономическия и обществения живот. България е особено удовлетворена, че с днешната Комуникация Европейският съюз ясно заявява готовността си да окаже допълнителна подкрепа за успеха на реформите и подобряването на живота на гражданите. Това е и категоричната българска позиция, която страната ни защитава последователно. Приветстваме и готовността на ЕК да подкрепи държавите от Западните Балкани с шест нови инициативи за засилване на върховенството на закона, сигурността и за миграцията, социално-икономическото развитие, транспортната и енергийната свързаност, дигиталния дневен ред и отпадането на роуминга, както и за добросъседските отношения, посочват от МВнР.", "date": "2018.02.06", "title": "Външно министерство приветства Стратегията за Западните Балкани"}
{"url": "http://www.faktor.bg/bg/articles/novini/balgariya/georgi-lozanov-predlozhi-da-zabranim-psuvaneto-na-mayka", "text": "Експертът по медии и бивш председател на СЕМ доц. Георги Лозанов предложи към Истанбулската конвенция да се приложи допълнение за забрана на псуването на майка. Според журналиста Истанбулската конвенция трябва да ограничи не само физическото насилие, а и вербалното такова зад стените на всеки български дом. \"Псуването на майка вече е нещо нормално и е влязло в ежедневната ни реч. Нали все пак физическото насилие започва с псувни и закани. Късно е обаче на старите поколения да се обясни това. Тази идея трябва да се вкара в главите на по-младите\", сподели Лозанов пред Bulgaria ON AIR. По думите му агресията и нетолерантността са станали част от живота ни. \"Не може нецензурните думи да бъдат забранени със закон. Промяната трябва да почне с мисленето. Защо, когато говорим в някоя медия не псуваме, а като излезем след това навън и започваме да превръщаме частната ни комуникация в някакво бунище\", коментира журналистът.", "date": "2018.02.06", "title": "Георги Лозанов предложи: Да забраним псуването на майка"}
{"url": "http://www.faktor.bg/bg/articles/novini/balgariya/ts-tsvetkov-pet-partii-shte-badat-zakriti", "text": "\"Пет партии не са подали декларации до Сметната година две последователни години и ние сме ги дали на прокуратурата, която има правомощията да ги закрие. Четири партии не са подали отчети и ако не го направят и догодина ги очаква същото\", заяви пред БНТ председателят на Сметната палата Цветан Цветков. Той съобщи, че 275-има политици и държавни сулжители са дадени на НАП заради неточности в декларациите. \"За последните 10 година от проверки на публични личности са установени данъчни нарушения за 100 млн. лева\", каза той. По думите му, през последните години партиите имат много добра финансова дисциплина и така аргументира идеята партиите да получават субсидии от държавата.", "date": "2018.02.06", "title": "Ц. Цветков: Пет партии ще бъдат закрити"}
{"url": "http://www.faktor.bg/bg/articles/prezidentat-podkrepi-strategiyata-za-zapadnite-balkani", "text": "Президентът Румен Радев подкрепя и приветства публикуваната днес Стратегия на Европейската комисия за Западните Балкани като навременен документ, подчертаващ стратегическата цел на ЕС за присъединяване на региона. Това съобщиха от прессекретариата на държавния глава. Положително следва да се оцени, че Стратегията е ориентирана към практиката и очертава конкретни параметри на засилено сътрудничество със страните от региона. Отчетена е нуждата от изграждане на отношения на добросъседство и валидността на подхода на оценка на страните-членки, в съответствие с индивидуалния им напредък по пътя на реформите.  От ключово значение за успеха на Стратегията е лансирането на шестте конкретни области на партньорски инициативи, които адресират най-сериозните проблеми на региона и сред които с най-голяма важност са върховенството на закона, социално-икономическото развитие, сигурността и миграцията и особено помирението и добросъседските отношения. Важна особеност на стратегията е и нейният индивидуален подход към страните. По този начин Западните Балкани заемат като никога досега място в основополагащ документ на ЕС, дефиниращ бъдещи приоритети и действия на Съюза. По този начин документът бележи важен етап в реализацията на целта за членство на целия район на Балканите като част от обединеното европейско семейство.", "date": "2018.02.06", "title": "Президентът: Стратегията за Западните Балкани е важен етап за европейското бъдещи на региона"}
{"url": "http://www.faktor.bg/bg/articles/prokuraturata-ubiystvoto-v-aytos-e-na-choveshki-sashtestva-bez-tsennosti-i-zadrazhki", "text": "Двамата задържани за жестокото убийство в Айтос Ясен Стойчев и Желязко Данчев са човешки същества без развита ценността система и задръжки, хора, които проявяват неуважение към личността. Това заяви държавният обвинител Красимира Кателиева по време на гледането на мярката за неотклонение в Окръжния съд в Бургас, предава \"Флагман\".  Кателиева настоя да останат в ареста, включително и непълнолетният Ясен към когото законодателството е далеч по-либерално. Той ще бъде съден като непълнолетен и за жестокото убийство го грозят от 5 до 12 години затвор. Ако се признае за виновен и делото протече по съкратената процедура присъдата му ще бъде намалена с 1/3.  Докато другият обвиняем Желязко Данчев, 21-годишен безработен циганин, може да отнесе до 20 години зад решетките.  Арестуваните роми днес трудно разбираха какво се случва, държаха се неадекватно и ясно личеше социалният им статут и пълна маргинализация.  Адвокат Георги Габровски, който бе служебен защитник на Ясен, призна, че обвиняемият не могъл да даде разумно обяснение защо е извършил убийството. Ясен и Желязко изпили над 1 литър ракия преди да умъртвят 71-годишния Асен.  И двамата роми остават в ареста, постанови съдия Георги Пепеляшев от Бургаския окръжен съд.", "date": "2018.02.06", "title": "Прокуратурата: Убийството в Айтос е на човешки същества без ценности и задръжки"}
{"url": "http://www.faktor.bg/bg/articles/nad-100-dushi-veche-sa-kandidatstvali-za-nay-dobar-mlad-shofyor", "text": "Над 120 души са се включили в конкурса на СБА за \"Най-млад добър млад шофьор\" в рамките на първия ден от кампанията. Това съобщи пред БНТ Ивайло Търпанов от съюза. Първият кръг ще продължи до 27 април, като дотогава всеки участник трябва да реши тест, публикуван на интернет страницата на събитието. Чрез него ще се проверят теоретичната подготовка на участниците. В кампанията на СБА могат да се включат всички български шофьори между 18 и 26 години, които имат до 5 години стаж зад волана. Състезанието се провежда в периода 5 февруари – 12 май и в него могат да вземат участие всички български шофьори между 18 и 26 години, които имат до 5 години стаж зад волана. В момента в България има близо 220 000 шофьори в тази възрастова група. За съжаление статистиката показва, че някои от тях участват във всеки трети инцидент на пътя.  За най-добрият млад шофьор на България е предвидена изкушаваща награда – една година безплатно шофиране на новото Renault Captur, предоставено от представителството на марката в България. За справилите се най-добре, разбира се, ще има още много награди.", "date": "2018.02.06", "title": "Над 100 души вече са кандидатствали за \"Най-добър млад шофьор\""}
{"url": "http://www.faktor.bg/bg/articles/rekorden-sriv-na-uolstriyt", "text": "Паника настъпи на „Уолстрийт” снощи след като индустриалният фондов индекс „Дау Джоунс” се срина за по-малко от час с 1500 пункта след месеци еуфория, изтъквана редовно от президента Доналд Тръмп, предаде Франс прес. След леко повишаване, последвало срива, до затварянето на борсата „Дау Джоунс” загуби 4,6% – най-големият спад след финансовата криза от септември 2008 г. Белият дом реагира с уверението, че вниманието на президента Тръмп е насочено към дългосрочните фундаментални показатели на икономиката, която остава изключително силна. Тази сутрин спад от над 4% последва на борсата в Токио, където индексът „Никей” загуби 929 пункта до 21 752 – най-ниската стойност от октомври. В момента, когато „Дау Джоунс” се срина, президентът Тръмп говореше на събитие в щата Охайо, но не каза нито дума за борсите. Тръмп не е пропускал да се похвали винаги, когато индексите се повишават, отбелязва Ройтерс. Този рязък контраст вероятно е знак, че президентът може би осмисля напомнянето на мнозина бивши съветници в Белия дом, че американските президенти са се въздържали да коментират случващото се на „Уолстрийт”. Сътресението на „Уолстрийт” съвпадна с встъпването в длъжност на Джероум Пауел, новия президент на Управлението за федерален резерв (централната банка на САЩ), отбелязва ДПА. След като положи клетва, Пауел каза, че американската финансова система е по-силна и по-устойчива, отколкото е била преди финансовата криза през 2008 г., добавя ДПА.", "date": "2018.02.06", "title": "Рекорден срив на „Уолстрийт”"}
{"url": "http://www.faktor.bg/bg/articles/balgarite-v-chuzhbina-sa-vleli-v-ikonomikata-ni-813-mln-lv-za-11-mesetsa", "text": "Близо 813 млн. евро са пратили сънародниците ни зад граница на роднините си в България от началото на 2017 до края на ноември. Справка направена от Investor.bg в информационните масиви на Българска народна банка показва, че спрямо същия период на 2016 парите са с 12 млн. евро повече. За сравнение, от януари до ноември в българската икономика са влезли чуждестранни инвестиции в размер на 883,7 млн. евро, което е с 2,4 на сто по-малко, отколкото за 11-те месеца на 2016. Данните на БНБ са предварителни, уточнява изданието. От там посочват, че подобни числа изглеждат обезпокоително на фона на прогнозите на финансовото министерство, заложени в доклада към Бюджет 2018. Според държавните финансисти притокът на преки чуждестранни инвестиции ще продължи постепенно да се възстановява, като размерът на им ще възлиза на около 4,3 на сто от БВП средногодишно за прогнозния период до 2020. В периода 2018 - 2020 БВП се очаква да нараства номинално с по около 4,5 млрд. лв., докато реалният растеж се движи в границите на 3,1 - 3,2 процента. На фона на прогнозата за растежа на Европейската икономика от 1,8 - 1,9 на сто за същия период, икономиката на България има значително по-добри перспективи. Прогнозираното ускоряване на растежа на инвестициите ще повиши приноса на капиталовите запаси за потенциалния растеж, коментират от Министерство на финансите.  Изданието отбелязва, че парите, които идват от българите, работещи в чужбина, всъщност са доста повече от отчитаната от БНБ статистика, тъй като в нея не се включват донесените пари в брой, а освен това БНБ отчита само преводите над 2 500 евро. Голяма част от този паричен поток отива за покриване на текущи разходи, здравеопазване, образование и погасяване на заеми. Миналата година най-много парични преводи от емигранти е имало през месец май - 88 млн., евро, а най-малко през ноември, когато гастербайтерите са изпратили 62 млн. евро. Обезпокоителното е, че тези средства рядко се насочват към бизнес начинания и просто попълват дупките в семейните бюджети Освен това те правят „лоша услуга“ на много хора да търсят по-добра професионална реализация, коментира медията. Подобен двигател на икономиката не може да бъде устойчив предвид международната обстановка, казват експертите и посочват, че за да расте икономиката, тя има нужда от сигурност и нов бизнес, а не само от силно, изкуствено напомпано вътрешно потребление.", "date": "2018.02.06", "title": "Българите в чужбина покриват разходи и заеми у нас - влели в икономиката 813 млн. евро"}
{"url": "http://www.faktor.bg/bg/articles/vdigat-zaplatite-v-bdzh", "text": "Съветът на директорите на „Холдинг БДЖ” ЕАД прие решение за увеличение с 12,5 % на трудовите възнаграждения на локомотивния персонал в „БДЖ-Пътнически превози” ЕООД. По този начин заплатите на всички служители в „БДЖ-Пътнически превози” ЕООД и „БДЖ-Товарни превози” ЕООД ще бъдат повишени считано от 1 януари 2018 г. Увеличението се определя в зависимост от заеманата длъжност и варира от 11 % до 12,5 %. Въведената бонусна система за локомотивния персонал в „БДЖ-Товарни превози” ЕООД се запазва, чрез което се поощравя коректното изпълнение на служебните им задължения. Увеличението на трудовите възнаграждения на персонала е резултат на проведените реформи и подобреното финансово състояние в „Холдинг БДЖ” ЕАД и двете дъщерни дружества.", "date": "2018.02.06", "title": "Вдигат заплатите в БДЖ"}
{"url": "http://www.faktor.bg/bg/articles/ministar-angelkova-otkri-balgarskiya-shtand-na-nay-golyamoto-turistichesko-izlozhenie-v-izrael", "text": "Министърът на туризма Николина Ангелкова откри българския информационен щанд на международното туристическо изложение IMTM - най-голямото в Източносредиземноморския регион и Израел.  Форумът се нарежда на водещо място по значение сред международните борси в региона, като се наблюдава непрекъснато увеличение на броя изложители, професионални посетители и крайни потребители, съобщиха от пресцентъра на Министерството на туризма.  В рамките на два дни - 6 и 7 февруари, гостите ще могат да разгледат предложенията на десетки страни. През миналата година в събитието са участвали 1780 изложители от 58 държави, а посетителите са били над 27 000 души, от които 16 800 професионална публика. България се представя с информационен щанд от близо 50 кв. м. Основен фокус в него са зимният и летният туризъм, които са сред най-търсените продукти от туристите в региона. Друг акцент са възможностите за балнеолечение, което често се избира като допълнителна услуга през последните години. Професионалистите и любителите, които посещават форума, ще могат да се запознаят и с културно-познавателните турове и пътуванията с цел развлечение, които България предлага.  Тази година заедно с Министерството на туризма на щанда се представят общини и фирми, като интересът нараства спрямо година по-рано. Изложителите ни предлагат специализирани продукти - зимни и летни почивки, балнеолечение и културно-исторически маршрути.  Израел е сред водещите пазари в туристическите посещенията на чужденци в България и се нарежда на 12-о място за миналата година. През 2017 г. повече от 200 хил. израелски туристи са пътували у нас, като се отбелязва ръст от 13,7% спрямо година по-рано.", "date": "2018.02.06", "title": "Министър Ангелкова откри българския щанд на най-голямото туристическо изложение в Израел"}
{"url": "http://www.faktor.bg/bg/articles/ot-sriva-na-fondovata-borsa-bogatashi-gubyat-po-114-mlrd-dolara-za-den", "text": "500 от най-богатите хора в света са загубили общо $ 114 милиарда само за един ден заради срива на фондовата борса. Това сочат актуални данни на агенция Bloomberg, цитирана от Комерсант. Според агенцията, най-много пари е загубил шефът на  инвестиционната компания „Berkshire Hathaway“ Уорън Бъфет - $ 5.1 милиарда. Малко по-малко е загубил от състоянието си основателят на Facebook Марк Зукарбърг -  $ 3,6 милиарда. Основателят на Amazon Джеф Безос заема трето място по размера на загубите - $ 3.3 милиарда . Основателите на Google  Лари Пейдж и Сергей Брин са загубили само за един ден по  2,3 милиарда долара. Създателят на Microsoft Бил Гейтс пък се е разделил с  $ 2,25 милиарда от състоянието си. Припомняме, че индексът на Dow Jones показа рекорден спад, като само за ден се срина до  1,175 хил. пункта. Като процент индексът падна с 4.6%, което е рекорд от август 2011 г. С повече от 4%, падна и индексът на S & P 500., стигайги до нива от  113.19 пункта, а NASDAQ индекс падна до 3.78%.", "date": "2018.02.06", "title": "От срива на \"Уолстрийт\" богаташи губят по 114 млрд. долара за ден"}
{"url": "http://www.faktor.bg/bg/articles/ikonomika/turizam/-galap-balgarite-iskat-poveche-red-i-kontrol-v-kurortite", "text": "46% от българите над 18 години казват, че в последните пет години са почивали, макар и за малко, на български морски курорт. 35% пък твърдят същото за планински курорти у нас. Това показват данните от експресен сондаж на “Галъп интернешънъл“ по потребителски теми. 20% са посетили чуждестранен морски курорт, а 2% – чуждестранен планински курорт. 41% казват, че в започващата година ще посетят български морски курорт, 31% твърдят, че ще идат на български планински курорт. 15% се надяват да отидат, дори и за кратък отдих, на море в чужбина, а 3% - на планина в чужбина. Очевидно родната публика остава най-големият клиент на туристическата ни индустрия. Например, всякакви мерки за въвеждане на ред по плажовете се одобряват. Мнозинство от 92% приемат идеята по-ясни правила къде могат да се разполагат каравани и палатки. 84% пък одобряват тавани на цените на чадъри и шезлонги. Мнозинство от 63% принципно одобрява идеята за категоризиране на плажовете. Всички мерки предлагани от ресорните администрации срещат почти инстинктивна подкрепа сред обществото. Респективно, 39% одобряват работата на туристическото министерство, 35% не я одобряват, а останалите се колебаят.   Мнозинство от 55% одобряват прословутите преместваеми обекти по морето да добият стандартизирана визия, 36% не одобряват, а останалите се затрудняват да отговорят. Мнозинство от 67% обаче не е съгласно подобни търговски обекти около плажовете да бъдат напълно премахнати и продажбата на храни и напитки да се премести изцяло към първата линия с хотели. Очевидно подобна мярка едновременно би затруднила и родните туристи, и оскъпила покупките им поради надценките в хотелите. Друг пример в това отношение: за 62% проверките по курортните места трябва да се правят незабелязано и през цялото време – за да има постоянен контрол. Малцинство от 36% избират становището, че проверките по курортните места трябва да се правят заедно с медии и в присъствието на туристите – за да има повече гласност. Останалите се колебаят.  Явно обществото ни предпочита по-скоро постоянните, отколкото показни мерки. Вероятно това се дължи и на цялостния скептицизъм към прекалено медийни акции и към политическата прослойка въобще, посочват от „Галъп”. Бяха проверени и други подобни двойки твърдения, които да уловят генералната структура на нагласите по потенциални алтернативни становища по дадени теми. Например, беше зададен и провокативният въпрос дали като цяло концесионирането и въобще формите на стопанисване на плажовете са по-добрият вариант, или пък липсата на стопанисване и концесиониране – за да се съхрани максимално природният вид. 79% предпочитат концесионирането и стопанисването на плажове – за да се поддържа ред и чистота, а 17% предпочитат природния им вид. Дилемата е трудна, защото стопанисването и поддържането не противоречи на максимално природния вид на плажовете, се казва в проучването. Затова и въпросът е целял да покаже по-скоро каква е онази част от българите, които предпочитат краен вариант, уточняват от „Галъп”. Тези 17% се равняват на почти милион българи. Това значи, че за милион наши сънародници отдалечаването на туристическите места от природата и спокойствието е толкова тежко, че биха предпочели дори липса на стопанска грижа, заключават от агенцията. Когато става дума за зимния туризъм мнозинство от 67% смятат, че той като цяло се нуждае от нови лифтове и съоръжения, а 19% са на обратното мнение.  Очевидно, развитието на зимния туризъм и ски спорта се подкрепя, новите лифтове и съоръжения не се възприемат като проблем. Проблем се вижда по-скоро в опасността от презастрояване.", "date": "2018.02.06", "title": "\"Галъп\": Българите искат повече ред и контрол в курортите"}
{"url": "http://www.faktor.bg/bg/articles/bitkoyn-prodalzhava-da-potava-zagubi-napolovina-ot-stoynost-ot-nachaloto-na-godinata", "text": "Биткойн поевтиня с още 13%, падайки по 6000 долара днес. Криптовалутата изгуби повече от половината си стойност от началото на 2018 г. През декември тя достигна върхове от около 20 000 долара, припомня агенция \"Ройтерс\". Опитите за регулация доведоха до поевтиняването и на други криптовалути. Миналата седмица \"Фейсбук\" забрани рекламите им в социалните мрежи, а Индия реши да прекрати употребата им, сравнявайки ги с финансови пирамиди. На следващата си среща през март международните финансови регулатори от Г-20 ще обсъдят опасностите, свързани с криптовалути. Гуверньорът на Bank of England Марк Карни заяви, че дебатът трябва да се фокусира върху конвертирането им в други видове валути и ролята на анонимността в търговията с биткойн.", "date": "2018.02.06", "title": "Биткойн продължава да потъва - загуби наполовина от стойността си от началото на годината"}
{"url": "http://www.faktor.bg/bg/articles/ikonomika/krahat-na-uolstriyt-stigna-i-do-evropa", "text": "Европейските пазари последваха съдбата на тези в Азия и САЩ и регистрираха тежки спадове по време на днешната търговия, съобщават световните агенции. Инвеститорите започнаха да разпродават акции заради опасения за вдигане на лихвите в САЩ. Борсите в Лондон, Франкфурт и Париж регистрираха загуби до 3%, докато индексът „Дау Джоунс” загуби 4,6%, а „Никкей 225” – 4,7%. За „Дау Джоунс” е най-големият спад след финансовата криза през 2008 г. и най-лошият ден в историята на индекса, който отразява какво се случва с най-крупните и структуроопределящи за американската индустрия предприятия. Удар понася и имиджът на президента Доналд Тръмп, който непрестанно се хвали с доброто здраве на борсите по време на мандата си. Индексът FTSE 100 в края на вчерашната търговия беше на най-ниското си ниво от месец април насам. DAX в Германия първоначално отписа 3,5% от стойността си. Ефектът на доминото тръгна в края на миналата седмица, когато нови данни показаха по-силен ръст на възнагражденията в САЩ и дадоха основание на експерти да очакват по-бързо вдигане на лихвения процент като мярка за борба с инфлацията. Това би направило по-скъпи заемите за бизнеса и за физическите лица. Анализатори са на мнение, че случващото се в момента е необходима „корекция” на пазара след дългогодишен ръст и е резултат от опитите на инвеститори в сегашния момент ясно да оценят кои от акциите в портфолиото им са на солидни компании и кои са само част от пореден „балон”. Въпреки това, малцина очакват резките спадове на основните индекси да имат дълготрайни последици. Факт е обаче, че случващото се засяга не само трейдърите от големите световни борси – пенсионните фондове използват вноските на гражданите, за да търгуват с акции и да реализират доходност. При срив на пазара те също са застрашени.", "date": "2018.02.06", "title": "Крахът на \"Уолстрийт\" стигна и до Европа"}
{"url": "http://www.faktor.bg/bg/articles/dobrev-vadim-na-svetlo-proizvoditelite-na-tok-na-svobodniya-pazar", "text": "„Ще има бързи законодателни промени, които ще извадят на свободния пазар производители на електроенергия“. Това каза председателят на Комисията по енергетиката в Народното събрание Делян Добрев сред среща с работодатели и експерти с премиера Бойко Борисов. Добрев определи срещата като много ползотворна.  Под ръководството на премиера се разбрахме за дълбоки реформи в енергетиката, подчерта той. \"На свободния пазар ще излязат топлофикациите, когенерациите, заводските централи и производителите на ток от възобновяеми енергийни източници над 5 мегавата\", каза Добрев, цитиран от БТА. Законодателните промени ще бъдат готови до началото на март, а се очаква да влязат в сила от първи юли. Това ще увеличи ликвидността на свободния пазара ще даде реална, пазарна цена на тока, подчерта той. Дружествата в енергетиката ще предлагат на свободния пазар на дневна и нощна цена. Досега тези дружества предлагаха тока на 24-часови профили, а сега ще го правят на 12-часови профили - дневни и нощни, уточни Добрев. Така фирмите, които имат нужда само от нощна енергия, ще купуват само такава. Договорите за преференциални цени и задължително изкупуване на електроенергията с т. нар. \"американски централи\" \"ЕЙ И ЕС Гълъбово\" и \"КонтурГлобал\" ще бъдат прекратени. \"С ЕК върви комуникация за прекратяване на тези договори, а ангажимент на правителството е да забърза тези разговори и в сравнително кратък срок договорите да бъдат прекратени и те да продават на свободния пазар\", каза Добрев.  Следващата промяна, която се подготвя, е електроразпределителните дружества да изкупуват технологичните загуби на електроенергия също на свободен пазар. Промените почти напълно ще либерализират свободния пазар на електроенергия без това да засяга домакинствата по някакъв начин. Моделът не предвижда промени в цените на тока на регулирания пазар. Целта е да има ликвидност на свободния пазар, където ще има не трима, а триста производители на ток и цената ще бъде пазарна.", "date": "2018.02.06", "title": "Добрев: Вадим на светло производителите на ток на свободния пазар"}
{"url": "http://www.faktor.bg/bg/articles/koy-prodava-12-godishnata-kleopatra-ot-rusensko-za-100-hilyadi-evro", "text": "Кой обяви за продан 12-годишно момиче да 100 000 евро? Случаят е от русенското село Ветово, а детето се казва Клеопатра. След като обявата предизвика вълна от недоволство, тя беше свалена, а отдел „Закрила на детето\" се самосезира, предава Нова. А дали трябваше да се самосезира чак тогава?  Снимката на малката Клеопатра беше публикувана в разградска Facebook група за покупко-продажба на вещи. Обявата е от профил с името „Принцесата на тате” и информира, че срещу 100 хиляди евро детето може да бъде купено с цел брак. Клеопатра от Ветово живее с майка си и баща си, както и с още трима братя и сестри. Всички знаеха за случката в социалните мрежи.", "date": "2018.02.06", "title": "Кой продава 12 годишната Клеопатра  от Русенско за 100 хиляди евро?"}
{"url": "http://www.faktor.bg/bg/articles/tanker-s-22-chlenen-ekipazh-izcheznal-v-gvineyskiya-zaliv-be-pusnat-ot-pirati", "text": "Пирати освободиха танкер с 22-членен индийски екипаж, който отвлякоха в Гвинейския залив край Западна Африка, предаде Ройтерс, като се позова на компанията оператор, съобщи БТА. Базираната в Хонконг Англо-Ийстърн (Anglo-Eastern) съобщи в изявление, че всички моряци са невредими и товарът на кораба от 13 500 тона бензин е непокътнат. Подробности около освобождаването на кораба не бяха разкрити, но вероятно става дума за плащане на откуп. Пиратите стават все по-активни в Гвинейския залив, където крадат товари и искат откупи, на фона на намаляването на пиратските атаки в световен мащаб, отбелязва Ройтерс.", "date": "2018.02.06", "title": "Танкер с 22-членен екипаж изчезнал в Гвинейския залив бе пуснат от пирати"}
{"url": "http://www.faktor.bg/bg/articles/mark-zukarbarg-napravil-sam-pochti-vsichki-vazmozhni-greshki-sas-feysbuk", "text": "Съоснователят и собственик на Фейсбук Марк Зукърбърг отново си направи самокритика на 14-ата годишнина на социалната мрежа и заяви, че е направил много грешки, предаде Франс прес. \"През годините съм направил почти всички грешки, които можете да си представите. Направих десетки технически грешки и лоши трансакции. Доверих се на лоши хора и назначих талантливи хора на неподходящи постове. Пропуснах важни тенденции и реагирах бавно на други. Пусках продукти, които носеха провал след провал\", написа той на личната си страница. Посланието му за 14-те години, изминали от създаването на Фейсбук , когато той беше студент в престижния американски Харвардски университет, до превръщането днес на Фейсбук в в най-голямата световна социална мрежа с около 2 милиарда потребители, е последното в поредица негови признания за допуснати грешки. Фейсбук е критикуван за разпространението на фалшиви новини и се опитва да се справи с този проблем, отбелязва АФП. Новото послание на Зукърбърг изглежда означава, че социалната мрежа постоянно ще прави оценка на функционирането си. \"Причината, поради която нашата общност съществува, не е защото сме избягвали да правим грешки. Тя е нашето убеждение, че онова, което правим, е достатъчно важно, за да продължим опитите да се справяме с предизвикателствата, пред които сме изправени, знаейки много добре, че ще имаме още провали, но това е единственият начин да вървим напред\", пише в заключение Марк Зукърбърг, цитиран от БТА.", "date": "2018.02.06", "title": "Марк Зукърбърг: Направил съм почти всички възможни грешки със Фейсбук"}
{"url": "http://www.faktor.bg/bg/articles/rabotodatelite-edinodushni-sme-v-iskaneto-za-ostavka-na-ministar-temenuzhka-petkova", "text": "Няма разминаване, единодушни сме с останалите работодателски организации. Въпрос на време е, ако няма никакви нови стъпки от страна на правителството, към позицията за оставка на министъра на енергетиката Теменужка Петкова да се присъедини и Българската търговско-промишлена палата. Това обясни в интервю за предаването \"Преди всички\" председателят на БТПП Цветан Симеонов, като обобщи някои от мотивите за исканата оставка: Борсата се вижда, че не работи, не функционира така, както би трябвало да функционира една борса в условията на пазарна икономика. Нормална трябва да бъде, да създава възможност за конкуренция. Ако тя дава възможност търговците да изкупят малките количества, които се търгуват на борсата, много ясно е, че те, държейки в ръцете си всичкото електричество, формално казано, могат да диктуват цените. Бихме очаквали да се проявява повече загриженост за бизнеса. В някои от изказванията на Теменужка Петкова се забелязва, че тя също е отчела съмнителното, твърде съмнителното единно вдигане на цените от търговците на ток и вместо да сезира компетентния орган – Комисията за защита на конкуренцията, тя проявява неприемлива за нас пасивност.  Не се взимат мерки и по другия недостатък на нашия енергиен пазар – слабата свързаност на вътрешната мрежа с външни доставчици. По оценка на експертите това е около 7 процента, което не дава възможност, ако някой не е доволен от това, което се предлага, да се прибегне до услугите на външни доставчици на електричество. Тъй че при тези условия и ясно доказани недостатъци, да се твърди от министър Теменужка Петкова, че всичко е наред и че нищо няма какво повече да се направи, наистина отива извън рамките на търпението на бизнеса. Предложили сме ясни мерки, които не са неосъществими, както твърди министър Теменужка Петкова, затова имам увереността, че в най-скоро време ще се случи диалог, изтъкна Цветан Симеонов, като прогнозира, че най-вероятно до протести на 28 февруари няма да се стигне: Очакваме, че на следващо ниво в друг формат нещата ще потръгнат. Да се концентрираме върху креативни дейности, а не в протести, което не е нормално за работодателите в една пазарна икономика – да бъдат принудени те да правят протести, а не синдикатите. До момента зад искането за оставка на енергийния министър заради неспособност да се справи с проблемите в сектор \"Енергетика\" са застанали Асоциацията на индустриалния капитал, Конфедерацията на работодателите и индустриалците и Българската стопанска камара.", "date": "2018.02.06", "title": "Работодателите: Единодушни сме в искането за оставка на министър Теменужка Петкова"}
{"url": "http://www.faktor.bg/bg/articles/novini/svyat/mihail-kasyanov-spisakat-na-kremal-udari-parvite-oligarsi", "text": "Бившият премиер на Русия и настоящ лидер на опозиционната партия ПАРНАС Михаил Касянов коментира \"Списъкът на Кремъл\".  Във Фейсбук той съобщи: \"Не са минали и два работни дни от публикуване на \"Списъкът на Кремъл\", в който няма санкции, а той вече започва да работи. Това, което знам е - трима от хората в списъка са получили молба от банки в чужбина да закрият сметките си. А един е бил помолен да отпише сина си от швейцарски колеж и да го върне в Русия\", пише dir.bg.  Днес стана известно и името на един от тези засегнати от мерките срещу тях руски милиардери. Това е Юрий Шефлер, собственик на компанията за производство и търговия с алкохол SPI Group.  Той живее извън Русия от 2002 година, след като срещу него са били повдигнати обвинения и е започнало разследване. През 2012 година всички заведени срещу него дела са били прекратени. С едно изключение - марките \"Московская\" и \"Столичная\" той използвал незаконно. Според данните, Шефлер произвежда тези марки водка в Латвия и ги продава в цяла Европа, съобщава \"Руский Монитор\".", "date": "2018.02.06", "title": "Михаил Касянов: \"Списъкът на Кремъл\" удари първите олигарси"}
{"url": "http://www.faktor.bg/bg/articles/dzhumhuriet-zadava-se-zhestoka-tsenzura-v-internet", "text": "С наближаването на изборите през 2019 година (местни – през март, а общи и президентски – едновременно на 3 ноември), турското правителство се подготвя за прилагане на широкомащабна цензура върху излъчваните по Интернет радио и телевизионни предавания, пише вестник „Джумхуриет”, цитиран от „Фокус”. В Меджлиса вече е внесен съответен проектозакон още на 2 февруари. Съгласно него всички предавания в Интернет – на турски или на друг език; аудио или видео сигнали - ще бъдат подлагани на строг контрол от страна на надзорния орган – Висшия комитет за радио и телевизия. (ВКРТ). За да бъдат излъчвани подобни предавания, ще трябва предварително да се получи съответен лиценз. Освен че ще бъде много скъп, този лиценз ще се издава след разследване на Националната разузнавателна организация (МИТ) и Генералната дирекция по сигурността (ГДС). Получилите лиценз и разрешение интернет излъчвания ще бъдат контролирани от ВКРТ за тяхното съдържание. На тези от тях, които „не издържат изпита”, ще им бъде отнеман лиценза. Ще бъде прилагано т.нар. „отстраняване (изтриване) на съдържание” и „предотвратяване на достъпа”. Решенията за това ще бъдат постановявани от наказателните съдилища. Рестриктивните мерки предвиждат промени и в самия Закон за ВКРТ, посочва още „Джумхуриет”.", "date": "2018.02.06", "title": "\"Джумхуриет\": Задава се жестока цензура в интернет"}
{"url": "http://www.faktor.bg/bg/articles/samodelna-bomba-se-e-vzrivila-kray-ofis-na-gratskoto-ministerstvo-na-otbranata-v-solun", "text": "Самоделна бомба, съставена от осем малки бутилки с пропан се е взривила край офисите на гръцкото министерство на отбраната в центъра на Солун в ранните часове днес, предава Ekathimerini. Експлозията е избухнала в 3:30 часа през нощта местно време пред информационния офис на министерството, причинявайки ограничени щети по фасадата му.  На място са пристигнали пожарни, потушили огъня, разгорял се след взрива.", "date": "2018.02.06", "title": "Самоделна бомба се е взривила край офис на гръцкото министерство на отбраната в Солун"}
{"url": "http://www.faktor.bg/bg/articles/registriraha-putin-kato-nezavisim-kandidat-za-prezident", "text": "Руската ЦИК регистрира днес като кандидат за президентските избори през март действащия държавен глава Владимир Путин, подал заявка за участие като независим кандидат, съобщи ТАСС, цитирана от \"Фокус\". Удостоверението от ЦИК бе връчено на Сергей Кабишев, главния юрист на изборния щаб на Путин.  Като независим кандидат сегашният лидер бе длъжен да представи най-малко 300 000 подписа в своя подкрепа. От представените 314 837 подписа 232 бяха признати от ЦИК за невалидни; недостоверни не бяха открити, уточни Александър Клюкин, член на комисията. Путин е третият кандидат, регистриран от ЦИК, след лидера на руските либералдемократи Владимир Жириновски и кандидата на комунистите Павел Грудинин. Двамата са излъчени от парламентарни сили и съответно са освободени от изискването за събиране на подписи в своя подкрепа. ЦИК се очаква да вземе решения по молбите за регистрация на още петима претенденти за висшия пост.", "date": "2018.02.06", "title": "Регистрираха Путин като независим кандидат за президент"}
{"url": "http://www.faktor.bg/bg/articles/zashto-rusiya-izostava-v-nadprevarata-za-nagradeni-s-nobel", "text": "Руското издание \"Комерсант\" провежда анкета сред своите читатели на много интересна тема, а именно - защо руските учени не получават награди Нобел.  Възможните отговори посочени от авторите на допитването са: Не умеем да насърчаваме своите учени, като така са отговорили, до момента, почти половината от участващите. Това не ни е нужно, Нобелът престана да бъде критерии за реални достижения е отговорът събрал малко над 28 на сто. Ако си разкрием секретните военни разработки всички Нобели ще са наши, това считат 22 процента. Припомняме, че през декември 2017 г. група от 397 руски учени се обърна към президента Владимир Путин с послание в което се оплакаха от реформите в Руската академия на науките (РАН) и \"критичната ситуация в руската наука\", които водят до емиграция на младите учени. В Русия е \"създадена тромава и неработеща система за управление на науката\", заявяват учените. Учените недоумяват как да изпълнят задължението си да \"планират\" колко открития ще направят и в колко статии, в какви списания смятат да публикуват в близките години. \"Такова планиране по принцип е невъзможно, карат ни да лъжем\", оплакват се още в документа. По думите на авторите на посланието за \"обезглавената, умираща наука\" има само един изход. Незабавно да се измени правният статус на РАН и да се върнат под ръководството на академията различните институти, които чрез спорни реформи бяха извадени от нейния състав. Учените призовават да се увеличи съществено финансирането на академичните науки. Ако тези мерки не бъдат предприети, пишат те, \"през март 2018 г. избрания за президент на Русия ще приеме управлението на страна с обезглавена и умираща фундаментална наука, която не е способна да посрещне предизвикателствата на съвременния свят\".", "date": "2018.02.06", "title": "Защо Русия изостава в надпреварата за наградени с Нобел?"}
{"url": "http://www.faktor.bg/bg/articles/novini/balgariya/ekspert-stranite-ot-zapadnite-balkani-mozhe-da-popadnat-pod-vliyanie-na-vanshna-sila-rusiya-ili-kitay", "text": "Парадоксът е, че евроинтеграцията на Западните Балкани минава и през Прищина, и през Белград. Двустранните отношения между Косово и Сърбия също са елемент от тази интеграция. Това каза в предаването \"Преди всички\" на БНР Марин Лесенски от Институт \"Отворено общество\". Западните Балкани са като една мрежа, която трябва да реши вътре проблемите си, допълни той.  По повод предстоящото обявяване на Стратегията на Европейската комисия за евроинтеграцията на Западните Балкани Лесенски посочи: Стратегията най-вероятно ще каже ясно, че ЕС не иска да внася двустранни проблеми. Страните трябва да си ги решат. Но голямата картина е, че има прозорец, има възможност и това трябва да се използва, за могат страните от Западните Балкани да напреднат. Това, което може да убеди Мадрид (Испания има възражения за Косово - бел. ред.) е, че ако останат изолирани страни от Балканите, това ще доведе до повече нестабилност. Тоест, те трябва да вървят в пакет и проблемите трябва да се решават в пакет.  Геополитическите аргументи за интеграцията на Западните Балкани са важни, но не са водещи - възможността страните от Западните Балкани да попаднат под влияние на външна сила: Русия или Китай, подчерта Лесенски:  Все пак водещи ще бъдат съображенията тези страни да са реформирани, да са демократични, да имат добре функциониращи съдебна система и борба с корупцията. Тези два елемента са много важни за Западните Балкани и Европа би искала да ги види при нашите съседи. Предстоящите разговори между премиера Бойко Борисов и холандския министър-председател Марк Рюте вероятно ще повторят друга тяхна среща отпреди шест години, когато Рюте изразява възражения срещу влизането на България и Румъния в Шенген, а двете страни го обвиняват в двойни стандарти, смята анализаторът. Рюте е в особена позиция, тъй като е начело на сложна коалиция и ако реши да даде зелена светлина на България за Шенген, ще трябва да убеди партньорите си в това, както и общественото мнение - заради евроскептичния уклон, заяви Марин Лесенски.", "date": "2018.02.06", "title": "Експерт: Страните от Западните Балкани може да попаднат под влияние на външна сила: Русия или Китай"}
{"url": "http://www.faktor.bg/bg/articles/ikonomika/biznes/prof-minesyan-predpochitam-da-ima-v-dzhoba-si-evro-pred-lev", "text": "Винаги е по-хубаво да оперираме с твърда валута. Аз предпочитам да имам в джоба си евро пред лев.  Това сподели в студиото на БНТ проф. Гарабед Минасян, който коментира темата трябва ли да влезе България в еврозоната. По думите му проблемът има две страни – първата, това е нашият мерак. От друга страна, ние сме длъжни да влезем, защото документът, който е подписан за приемането ни в ЕС, ни задължава. Втората е свързана с Европейската централна банка, която ще има последната дума дали страната ни е готова за влизане в еврозоната. Критериите са много засилени, като към тях се прибавени още критерии за така наречените дефиците. Сега обаче ЕЦБ не проявява желание за разширяване на еврозоната. Затегнати са мерките и критериите за нейното функциониране, коментира професорът.  Според Менася страховете, че с влизането на България в еврозоната цените ще скачат са неоснователни. Няма основание влизането в еврозоната да повлияе на цените на стоките. Но има други основания и това е инфлацията, която обаче няма да е в следствие на влизането в еврозоната. Що се отнася до това как това ще се отрази на заплатите, то цените и заплатите вървят паралелно, но това, което ще им повлия са други фактори, а не влизането в еврозоната. Проф. Минесян е убеден, че ако влезем сега в еврозоната- курсът на лева трябва да е такъв, какъвто е сега. Ако не влезем – тогава си струва да помислим. Той е категоричен, че има причини, които дават основания да се мисли да се откажем от валутния борд.", "date": "2018.02.06", "title": "Проф.Минасян: Предпочитам да имам в джоба си евро пред лев"}
{"url": "http://www.faktor.bg/bg/articles/kak-se-stigna-do-zhestokoto-ubiystvoto-v-aytos", "text": "Убитият по особено жесток начин възрастен мъж от Айтос не е бил агресивен и не е създавал проблеми, свидетелстват хора от ромската махала, където на 2 февруари беше извършено престъплението. Задържаните за убийството двама младежи обаче често са били пияни – както и в нощта на престъплението. Според прокуратурата 20-годишният Желязко Данчев и 16-годишният Ясен Стойчев са убили 70-годишният клошар Асен Пуров с един нож, който са си разменяли. Двамата са нанесли на мъжа 32 прободни рани. Удряли са го и с юмруци по главата. „Може да се направи извод, че са действали за удоволствие, без никаква конкретна и разумна причина”, обявиха от държавното обвинение. „Причиненото убийство е изключително брутално и садистично, незачитане на човешката личност и живота”, посочиха още от прокуратурата. Бедност и мизерия може би са в дъното на това престъпление, смятат хора в ромската махала. Поколението, което расте, е безотговорно, без всякаква дисциплина, коментира и здравният медиатор Мариана Зърбова. По думите й в квартала има много младежи, които са отпаднали от училище. „Тръгват на работа малки, изоставят училището. А и родителите не настояват да ходят на училище, а да изкарват прехваната”, добави тя.", "date": "2018.02.06", "title": "Как се стигна до садистичното убийството в Айтос"}
{"url": "http://www.faktor.bg/bg/articles/bozhidar-dimitrov-razbrahme-se-sas-slavi-nyama-da-si-kradem-intelektualtsite", "text": "Новото движение \"Кан Кубрат\", което проф. Божидар Димитров ще учреди в началото на март, ще работи с партията, която прави Слави Трифонов. Това сподели пред \"България днес\" проф. Димитров минути след като вчера беше изписан от болницата, където влезе заради усложнение от грип. \"Разбрахме се със Слави, няма да си крадем интелектуалците. Ще си сътрудничим и ще работим заедно. Е, има неща, за които не можем да се разберем, и в момента дори сме малко скарани. Той греши за някои работи, но ще намерим начин да се разберем\", обясни бившият директор на НИМ.  Първоначално \"Кан Кубрат\" трябваше да бъде учредена на 5 февруари. Целта на формацията е България да стане президентска република. Поради заболяване на Божидар Димитров и на други от учредителите, стартът бе отложен за 3 март. \"На 3 март най-вероятно няма да излизаме от телевизионните студиа. При всички случаи ще обвържем учредяването на \"Кан Кубрат\" със светлата дата, но кога точно ще стане , ще кажем по-късно\", поясни проф. Димитров.  \"Важното е, че вече оздравях и постоянно ми звънят хора, които искат да се присъединят към нас. Сред нас са проф. Михаил Константинов, акад. Георги Марков, певецът Коцето Калки, драматургът Христо Бойчев, сърдечният хирург доц. Иво Петров, полк. Николай Марков, бившият кмет на Каварна Цонко Цонев, отец Боян Саръев. Имаме си и две партии \"Възраждане\" и Българска земеделска партия. А тази сутрин ми се обади и шефът на хотелиерите Благой Рагин. С цялата си организация се присъединяват. Все още чакаме потвърждение от Кубрат Пулев, брат му Тервел е говорил с него\", допълни професорът.  По повод това, че няма популярни политически имена, професорът отсече: \"Я ми кажете какво значи голям политик в България?! Има ли училище за политици у нас?! Сега понеже вече са минали много години, за пръв път ще споделя, че една от задачите ми като разузнавач беша да шпионирам френското училище за политици. Излизат от там хора с по 4-5 езика. Отрано се опознават, знаят кой какво може. След години видях на практика как правят нещата, след като са минали през това училище - решават проблемите за минути. Голямата политика се прави от мъже, които са учили заедно и са чукали заедно!\", отсече професор Димитров.", "date": "2018.02.06", "title": "Божидар Димитров: Разбрахме се със Слави, няма да си крадем интелектуалците"}
{"url": "http://www.faktor.bg/bg/articles/48-godishen-mazh-e-zadarzhan-za-opit-da-zapali-svoy-saselyanin", "text": "На 5 февруари 2018 г., около 15,00 ч. в с. Охрид криминално проявеният и осъждан Ц. Т.  (48 г.) от същото село извършил груби и непристойни действия, отличаващи се с изключителен цинизъм и дързост, изразяващи се в заливане с горивосмазочна течност на негов съселянин на 62 г., като направил опит да го запали. Това съобщиха от ОДМВР-Монтана. Местопроизшествието е посетено от дежурна оперативна група. Ц. Т. е задържан за 24 часа.  По случая е образувано досъдебно производство по чл. 325, ал. 2 от НК.", "date": "2018.02.06", "title": "Полицията задържа  мъж,  опитал да запали свой съселянин"}
{"url": "http://www.faktor.bg/bg/articles/brutalen-videoklip-s-poboy-nad-uchenik-v-ruse-potrese", "text": "Видеоклип на побой над ученик от други младежи в Русе е качен в YouTube и шокира социалните мрежи с изключителната си бруталност.  Побоят е станал в края на миналата седмица в района пред голям търговски център в крайдунавския град, съобщават местните медии.    На кадрите се вижда как трима младежи нанасят жесток побой на свой връстник. Причината не е известна.  Най-бруталният от тримата нападатели нанася ритници в главата на падналото момче, включително след отскок. Чуват се псувни и обиди - \"боклук\", както и стенанията на пребития ученик.  По информация на русенската медия ТВН, пострадалият младеж не е потърсил помощ от полицията, а побоят не фигурира в бюлетина на МВР.", "date": "2018.02.06", "title": "Брутален видеоклип с побой над ученик в Русе потресе социалните мрежи"}
{"url": "http://www.faktor.bg/bg/articles/obshtestvo/zakon-i-red/sadiyskata-kolegiya-na-vss-blamira-lozan-panov-otkaza-da-osvobodi-zamestnika-mu", "text": "Със само 4 „за“ и 10 „против“ съдийската колегия на ВСС отказа на Лозан Панов да освободи заместника му Красимир Влахов. Предложението за назначаването на Светла Димитрова за нов зам.-председател на ВКС, съответно, изобщо не бе гласувано. След възобновяване на заседанието колегията все пак гласува и остави предложението за Димитрова „без разглеждане“. Лозан Панов бе подкрепен единствено от Олга Керелска, Атанаска Дишева и Цветинка Пашкунова. Така от петимата съдии от ВКС в този съвет трима се обявиха срещу искането на председателя. Случи се след тягостен дебат, тръгнал от обясненията на Панов защо не иска Влахов и прелял в разсъждения за етиката, морала, синергията и управленските решения. Старта даде самият председател на ВКС, който в обясненията си за кадровата смята стигна до оценки, че Красимир Влахов обича да се харесва, вкопчил се е в поста, близо 9 г. е на ръководна длъжност, а и не се бил явявал конкурс за ВКС. В отговор част от кадровиците призоваха Панов да не устройва другарски съд и го обвиниха в некоректност и надскачане на рамките. Неведнъж заявих, че ако аз съм причината съдия Димитрова да не бъде назначена за зам.-председател, веднага ще подам оставката си от този пост. До края на деня оставката ми като зам.-председател ще бъде депозирана във ВСС, обяви Красимир Влахов пред de Fakto.", "date": "2018.02.06", "title": "Съдийската колегия на ВСС бламира Лозан Панов, отказа да освободи заместника му"}
{"url": "http://www.faktor.bg/bg/articles/pochina-prebitiyat-v-borisovata-gradina-profesor", "text": "Философът, преводач и поет проф. Димитър Зашев, който бе пребит в Борисовата градина в столицата, е починал вследствие на травмите. Скръбната вест разгласи в социалната мрежа „Фейсбук“ преподавателят в Софийския университет „Свети Климент Охридски“ Филип Петров.   \"Освен многобройните си трудове, които няма как да изброявам, защото и не познавам в детайли, това с което ще бъде запомнен завинаги е превода на Мартин Хайдегер \"Битие и време\" на български език. Който е чел нещо от Хайдегер ще знае, че това не е някаква обикновена техническа задача на човек, който познава езика-това е епичен труд сам по себе си. Мир на праха му\", написа той.   Проф. Зашев е издъхнал вследствие на побоя, нанесен му от неизвестни нападатели на 1 февруари, малко преди да навърши 70 години. Според близки на Зашев, той е получил мозъчен инсулт.", "date": "2018.02.06", "title": "Почина пребитият в Борисовата градина професор"}
{"url": "http://www.faktor.bg/bg/articles/obshtestvo/zakon-i-red/politsay-e-s-komotsio-sled-kato-chetirima-napadnaha-patrula-mu-v-zlataritsa", "text": "Група мъже от Златарица нападнаха полицейски патрул, отзовал се на сигнал снощи. Единият от униформените е настанен в търновската болница с комоцио. Задържани са четирима души. Патрулът бил повикан по сигнал на жена, която се оплакала, че пияни мъже ритат и трошат автомобила ѝ. При появата на полицаите четирима от общо шестимата мъже не само че не се подчинили, но и ги нападнали. От ударите единият полицай е със сътресение на мозъка и ще.остане под лекарско наблюдение в близките дни.", "date": "2018.02.06", "title": "Полицай е с комоцио, след като четирима нападнаха патрула му в Златарица"}
{"url": "http://www.faktor.bg/bg/articles/otlozhiha-zasedanieto-po-deloto-na-yoncheva-sreshtu-borisov", "text": "Отложиха за 17 април третото заседание по делото на депутата от БСП Елена Йончева срещу Бойко Борисов, предаде Канал 3. Йончева съди премиера за оклеветяване заради думите му, че държавата е платила милиони за работата й.  Елена Йончева иска от премиера 20 хиляди лева за нанесени неимуществени вреди.  Причината днес заседанието да бъде отложено е техническа експертиза, която не е готова.  Припомняме, че защитата на Борисов представи 73 документа от 2004 до 2009 година, от които според адвокатите на премиера става ясно, че на Йончева са платени 690 000 лева за филмите, които е правила за БНТ. Показан е и договор от 29 юли 2005 г. Тогава Авторска телевизия ЕООД , представлявана от Йончева, сключва договор с БНТ за всичко, което защитата на Борисов оспорва. Има счетоводни справки за удържан авансов данък на получените суми. Сумите, изплащани чрез БНТ, са от приходи, постъпили от търговски дружества, като \"Лукойл\", \"Актавис\" и ДЗИ. Те плащали за реклама, а парите били давани на Йончева, твърди защитата на Борисов.", "date": "2018.02.06", "title": "Отложиха заседанието по делото на Йончева срещу Борисов"}
{"url": "http://www.faktor.bg/bg/articles/novini/svyat/administratsiyata-na-tramp-bila-mnogo-razvalnuvana-ot-silata-na-ikonomikata-vav-vrazka-s-rezkiya-spad-na-indeksa-dau-dzhons", "text": "От Белия дом съвсем сериозно заявиха, че администрацията на американския президент Доналд Тръмп е \"много развълнувана от силата на икономиката\". Това стана в отговор на запитвания относно срива на фондовата борса в понеделник.  \"Пазарите се колебаят в краткосрочен план. Всички го знаем. Тези колебания се случват по редица причини. Но фундаменталните показатели на тази икономика са много стабилни и тя върви в правилната посока - особено за средната класа\", изтъкна говорителят на Белия дом на път за Синсинати, където Тръмп изнесе реч, възхваляваща скорошната му данъчна реформа. \"Вниманието на президента е насочено към нашите фундаментални икономически показатели - силният растеж на американската икономика, исторически ниската безработица и растящите заплати\", допълниха от Белия дом. Американските фондови пазари отбелязаха рязък спад вчера, като всичките три основни индекса отбелязаха спад от около 4 процента. Индексът Дау Джонс отбеляза най-сериозния си спад от финансовата криза от септември 2008 г. насам с 1 175 пункта. Тенденцията към спад продължава от петък, когато Dow падна с 650 пункта.", "date": "2018.02.06", "title": "Администрацията на Тръмп била \"много развълнувана от силата на икономиката\" във връзка с резкия спад на индекса Дау Джонс"}
{"url": "http://www.faktor.bg/bg/articles/erata-na-putin-rodi-sindroma-na-ukrepenata-krepost", "text": "Защо почти половината жители на Русия искат децата им да станат чекисти. Върху този въпрос разсъждава в. \"Ведомости\" в редакционен коментар. Социолозите от фонд \"Обществено мнение\" (ФОМ) регистрират нарастваща популярност на тайните служби през период, практически съвпадащ с управлението на президента Владимир Путин, посочва руският ежедневник. В сравнение с 2001 г. положителните оценки в Русия за дейността на тайните служби са нараснали тази година почти двойно - до 66 процента, а отрицателните са намалели тройно и през януари са били 12 на сто. Според 69 процента от населението (и 76 на сто от хората под 30 години) е престижно човек да работи във Федералната служба за сигурност. Четирийсет и пет на всеки сто души в Русия искат днес децата и внуците им да станат чекисти, срещу само 29 процента през 2001 г., предаде БТА. Според изданието престижът на руските тайни служби расте заради засилващата се конфронтация на Москва със Запада. \"Формираният най-вече от телевизора синдром на обсадена крепост създава в умовете необходимост да парират интригите на враждебните сили - коментира Григорий Кертман от ФОМ. - Информацията за извършени и предотвратени терористични атентати в Русия и в чужбина потвърждава за гражданите, че има смисъл да съществуват специални служби. Опасността да се намесват те във всекидневния частен живот минава на заден план в очите на масите.\" Освен това героичните сериали за чекисти от последните години са отслабили негативните чувства от репресиите по съветско време, посочва \"Ведомости\", цитиран от Би Би Си. Върху нагласите на хората в Русия е повлияла и личността на Владимир Путин, който наред с мнозина свои съратници идва от тайните служби. Така много хора виждат в тях \"ефикасен социален асансьор\". \"Шумните дела срещу губернатори, висши служители и силови шефове убедиха хората в Русия, че ФСС е надвила съперниците си в негласната схватка на спецслужбите и е заела върховата позиция в йерархията им. Станала е всеобщ контрольор - и на правоохранителните структурии, и на държавния апарат\", смята политологът Николай Петров. Хората виждат, че именно чекистите, а не бизнесмените или държавните служители, са истинските господари на положението в страната. Затова искат и близките им да постигнат същия успех в живота, констатира \"Ведомости\". (Заглавието е на Faktor.bg)", "date": "2018.02.06", "title": "Ерата \"Путин\" и синдромът на укрепената от чекисти крепост"}
{"url": "http://www.faktor.bg/bg/articles/novini/balgariya/v-bdzh-napravili-400-reformi", "text": "Не съществува план за оздравяване на БДЖ и никой не работи по него. Няма предвидени пари за нови влакове, понеже няма как да си ги купим.  Това заяви пред Bulgaria ON AIR бившият изпълнителен директор на БДЖ Християн Кръстев, който в участието си през изминалата седмица дори намекна и за корупция. Днес в студиото на \"България сутрин\" изпълнителният директор в момента на държавните железници Владимир Владимиров отговори на твърденията на Кръстев. \"Не се  учудвам от думите на господин Кръстев, защото по времето на управлението си той не е прилагал нито една мярка от Плана за оздравяване и развитие на БДЖ\", посочи гостът на Bulgaria ON AIR.  Владимиров визира съществуването на два плана за реформи в железниците, като първият е от 2010 г., а вторият от 2015 г. - който актуализира онова, което трябва да бъде свършено. От 2010 г. досега са извършени 400 мерки, подчерта изпълнителният директор. \"Само по времето на господин Кръстев този план не е прилаган, няма нито една извършена мярка\", обясни отново Владимиров, с което отговори на обвиненията му по-горе.  Той отбеляза още, че във връзка с всички 400 реформи, извършени с плана от 2010 г., БДЖ получава \"нотификация\" от Европейската комисия за одобрение и определяне на мерките като \"жизненоважни\". \"В края на 2017 г. получаваме втора нотификация от ЕК, с която се разрешава държавата да помогне на националните железници с определени средства, като част от тях вече са предоставени\", информира Владимиров. Гостът на телевизията бе категоричен, че не може да се съгласи с думите на Християн Кръстев и по отношение на бъдещето на БДЖ, тъй като към този момент се подготвя техническа спецификация за закупуването на нов подвижен състав, а парите за това ще бъдат разчетени в следващия държавен бюджет.", "date": "2018.02.06", "title": "В БДЖ  направили 400 реформи"}
{"url": "http://www.faktor.bg/bg/articles/i-dnes-shte-se-radvame-na-slanchevite-lachi", "text": "Днес ще е предимно слънчево. В сутрешните часове на места в низините и по Черноморието ще има ниска облачност или видимостта ще е намалена. Привечер от югозапад отново ще се заоблачи. Ще духа слаб изток-югоизточен вятър. Максималните температури ще са от 8° до 13°, в София - около 9°. Такава е прогнозата за времето на Националния институт по метеорология и хидрология (НИМХ) при БАН, съобщи „Фокус“. Атмосферното налягане слабо ще се понижи и ще е близко до средното за февруари.  По Черноморието ще е предимно слънчево. Вятърът ще е слаб, след обяд до умерен от изток-югоизток. Максималните температури ще са 6°-8°. Температурата на морската вода е 6-7°. Вълнението на морето ще е 1-2 бала. В планините ще преобладава слънчево време. Привечер от запад облачността ще се увеличи. Ще духа слаб до умерен вятър от юг-югозапад. Максималната температурата на 1200 метра ще е около 4°, на 2000 метра минус 2°.", "date": "2018.02.06", "title": "И днес ще се радваме на зимно слънце"}
{"url": "http://www.faktor.bg/bg/articles/britanets-be-osaden-za-opit-za-vnasyane-ot-balgariya-na-38-razlichni-orazhiya", "text": "Млад британец бе осъден за опит за внасяне на територията на Обединеното кралство десетки оръжия, които е пренасял в куфара си на връщане от България, пише британският вестник Daily Mail, цитиран от \"Фокус\". Райън Съливан, 24-годишен, е скрил в багажа си 38 различни оръжия. Те са открити при проверка от служителите на летището в Кардиф, столицата на Уелс. Мъжът, който се е връщал в родината си от почивка в България със съпругата и децата си, е заявил, че забранените оръжия са били просто „сувенири“, които е взел за спомен от ваканцията си.  От редакцията поясняват, че Съливан е заловен на летището на 2 юли миналата година след двуседмична почивка, като допълват, че закупените от британеца артикули не са забранени в България.  Той също така каза, че Съливан \"не е знаел колко сериозна е позицията, в която се е занимавал\", като е закупил правни артикули в България. Не се привежда информацията за наказанието, което му е наложено.", "date": "2018.02.06", "title": "Британец бе осъден за опит за внасяне от България на 38 различни оръжия"}
{"url": "http://www.faktor.bg/bg/articles/solomon-pasi-tryabva-parvo-da-vlezem-v-tsentralniya-protsesor-na-es-za-da-ni-priemat-v-shengen", "text": "Поставят се изкуствени условия пред България. Има определени страни, които пречат. Влизането в еврозоната ще улесни влизането ни в Шенген. Ако използваме компютърната терминология, еврозоната е мозъкът на Европейския съюз, там се взимат големите решения. Когато ти влезеш в мозъка, или в \"централния процесор\", трудно ще ти казват \"не\". И едно председателство, което има всички шансове да завърши успешно, вярвам, че това ще бъде допълнителен аргумент, макар че не казвам, че с магическа пръчка ще влезем в Шенген. Това заяви пред bTV бившият външен министър Соломон Паси, председател на Атлантическия клуб. Проблемът е, че не са назовани конкретни обективни условия, за които да ни кажат: Хайде сега изпълнете това и ще влезете в Шенген, поясни още той. Затова тук може да се прилага и тактика на преговорите. Например известно е, че холандският министър-председател има интерес да заеме мястото на Доналд Туск, да оглави Еврпейския съвет. Ами България и Румъния съвсем спокойно могат да му кажат: Ние ще направим всичко по силите си да блокираме вашата кандидатура, ако вие блокираш нашата кандидатура за Шенген. Достатъчно е неправителствените организации да излъчат това послание, а не премиерът, утични атлантикът. \"Македония си е на македонците. С това трябва да свикнат всички. Трябва да продължим напред. Западните Балкани трябва да станат част от ЕС и НАТО, като това ще доведе до намаляване на напрежението в региона. Популизмът пречи на развитието на Европа. Технологиите ще извадят Европа от летаргията\", прогнозира бившият външен министър. С учени от Русенския университет и вестник \"24 часа\" поехме инициатива за спиране на промяната на зимно и лятно часово време, съобщи още Соломон Паси. \"Надяваме се този терор да престане. Можем да решим да минем на европейско часове време, а не както сме досега на източно-балканско. Всяка страна може сама да го избере\", заяви Паси. \"Работи се за поевтиняване на медицинските услуги и технологичните гиганти ще го направят. В Атлантическия клуб правим телемедицина за лекуване от разстояние. Студената война не влияее най-силно на Европа, а липсата на посока\", добави Паси. Бившият външенминистър пожела 1 минута мълчание в ефир в заради внезапно починалия бизнесмен Стефан Шарлопов. Той разкри, че двамата са били много близки. \"Бих искал да отдадем един момент на мълчание за великия българин, който ни напусна - Стефан Шарлопов. Никога няма да забравя как когато обявихме, че напускаме Варшавския договор, той донесе една бутилка уиски, за да отпразнуваме. Той бе невероятен човек, на когото искрено се възхищавам\", разказа Паси.", "date": "2018.02.06", "title": "Соломон Паси: Трябва първо да влезем в \"централния процесор\" на ЕС, за да ни приемат в Шенген"}
{"url": "http://www.faktor.bg/bg/articles/novini/svyat/agentsiya-na-pentagona-ne-mozhe-da-dokazhe-dokumentalno-razhodi-za-nad-800-miliona-dolara", "text": "Една от най-големите агенции на Пентагона е изгубила следите на стотици милиони долари, става ясно от вътрешен одит, с който разполагат в редакцията на изданието Politico. Информацията бе разпространена в момент, в който президентът на САЩ Доналд Тръмп се готви да увеличи значително военния бюджет на страната. Според счетоводната компания „Ърнст енд Янг“ Агенцията за отбранителна логистика не може да докаже документално разходи за над 800 милиона долара за за строителни проекти – само един от серията примери как се губят следите за милиони долари в собственост и оборудване. Като цяло финансовият мениджмънт е толкова слаб, че ръководителите и надзорниците нямат сигурен начин да проследяват движението на огромни суми, за които отговарят, става ясно от предварителния доклад. Резултатите от одита повдигат въпроса дали Пентагонът може отговорно да управлява бюджет от 700 милиарда долара и допълнителните средства, които Доналд Тръмп се готви да им предложи този месец. На министерството никога не е правен пълен одит, въпреки мандата, даден от Конгреса. Бъркотията в споменатата агенция показва, че такъв одит едва ли е възможен. От ведомството обаче уверяват, че ще преодолеqт многото препятствия, за да получи чист одитен доклад. „Предварителният одит ни осигури независима гледна точка върху нашите финансови операции. Ние сме твърдо решени да поправим слабостите и да засилим вътрешния контрол върху операциите на агенцията“ , заяви директорът на агенцията генерал-лейтенант Даръл Уилиямс в отговор на първоначалния одит на „Ърнс енд Янг“.", "date": "2018.02.06", "title": "Агенция на Пентагона не може да докаже документално разходи за над 800 милиона долара"}
{"url": "http://www.faktor.bg/bg/articles/plevneliev-mnogo-polititsi-v-balgariya-ne-smeyat-da-posochat-istinata-za-politikata-na-rusiya", "text": "\"Много политици в България не смеят да посочат истината за политиката на Русия. У нас липсва елементарен глас за това  какво се случва днес в Русия, с обикновените руснаци. Дали се модернизира тази държава? Целият елит избяга на Запад, децата им избягаха, парите се изнесоха, икономиката е съсипана\".  Това заяви президентът Росен Плевнелиев в \"Здравей, България\" на Нова телевизия.     \"Не се говори за това какъв пример е днес Русия за България,  искаме ли да живеем като руснаците- в един автократичен режим, в който човешките права не се спазват? Този дебат липсва и аз много съжалявам за това. Най-елементарният въпрос е-искаме ли да има траен мир в Европа. Възможно ли е това, ако държавата с най-мощна армия,   въоръжената с ядрено оръжие окупира съседите си, инициира замразени конфликти в Грузия, Азърбейджан, Молдова....  Ако това се случи в България? Кой ще ни защити? \", попита той.  Русия по всякакъв начин се опитва да дестабилизира ЕС, да държи държави в тайно подчинение, категоричен беше Плевнелиев. \"Българският държавен глава трябва да има ясна позиция по тези въпроси. Президентът трябва да помогне институциите да се ползват с по-голямо доверие на гражданите. Ако в рамките на мандата на Румен Радев България започва да се отдалечава от ЕС, рейтингът няма да има никакво значение\", категоричен беше той..     \"Твърдението , че парламентът действа като нотариат бе една изключително обидна квалификация.  Президентът Румен Радев не може да мълчи и да отлага своята позиция, когато народът е разделен. Добре е, че все пак , след едно доста сериозно забавяне,  излезе и се позиционира по отношение на Истанбулската конвенция.  Когато има разделение, лъжи,  манипулации, липса на дебат по същество по една стратегически важна тема каквато е насилието и защитата на жените и децата, тогава е редно държавният глава да излезе с ясни аргументи\", смята той. Плевнелиев продължи така: \"Истанбулската конвенция беше осъдена без дебат по същество, отхвърлена с едни декларации. Българският народ беше подведен, имаше много манипулации. Нагледах се на безотговорни изказвания. Конвенцията не е за въвеждане на трети пол. Трябваше да дойдат комисари, за да го кажат, трябваше Съветът на Европа да започне да се обяснява.\"  \"Аз дадох пример за подмолно действие на президента Радев- споразумението с Канада. Изговориха се куп лъжи по това споразумение.  Нека политиците да се засрамят и да се върнат към сърцевината на дебата....\", призова Плевнелиев.  В политиката не е важно как влизаш, а как излизаш.  В една демократична държава никой не бива да се взима насериозно. Има много такива случаи в българската политика. Когато критиката е добронамерена към своя наследник, тя винаги е градивна, посочи той.", "date": "2018.02.06", "title": "Росен Плевнелиев: Много политици в България не смеят да посочат истината за политиката на Русия"}
{"url": "http://www.faktor.bg/bg/articles/v-strasburg-predstavyat-novata-strategiya-na-es-za-zapadnite-balkani", "text": "Днес върховният представител на ЕС по въпросите на външните работи и сигурността Федерика Могерини ще представи пред Европейския парламент в Страсбург новата стратегия на ЕС \"Западните Балкани\". Регионът е един от приоритетите на Българското председателство на Съвета на ЕС и ще доминира външната политика на Съюза през 2018 г.  В момента в Брюксел има съживяване на идеята за разширяването на Западните Балкани. Това, което Федерика Могерини ще представи, е вид пътна карта, която отразява във времето кои държави кога могат да се присъединят към ЕС, като най-конкретната дата, която се споменава, е за Черна гора и Сърбия, които условно могат да се присъединят 2025 г. За останалите 4 страни от Западните Балкани няма конкретни времеви рамки, като те още не са започнали разговори за присъединяване. Брюксел се опитва да откъсне тези държави от влиянието на големи световни сили като Турция, Русия или Китай например. Подкрепата за тези държави представляват не само експертна помощ, а конкретни нвестиционни планове и в този смисъл в проекта се споменава цифрата от 1,7 млрд. евро инвестиции само през 2018 г. в държавите от Западните Балкани , с което се надскачат много повече инвестициите, които европейските държави са направили в последните 10 години.", "date": "2018.02.06", "title": "В Страсбург представят новата стратегия на ЕС за Западните Балкани"}
{"url": "http://www.faktor.bg/bg/articles/novini/balgariya/neno-dimov-ima-neprekasnat-stremezh-kam-spirane-na-ikonomicheskoto-razvitie-na-stranata", "text": "\"Протестите за \"Пирин\" са основно политически. На фронтлинията са представители на политически партии, които не успяха да преминат бариерата от 4% на последните избори. Трябва да намерим баланс между опазването на околната среда и икономическото развитие, а не консенсус. Търся баланс, а не консенсус\", настоя екоминистърът Нено Димов пред Bulgaria ON AIR.   Той се оказа във фокуса на гражданското недоволство през последните седмици, а протести в защита на Национален парк \"Пирин\" и мръсния въздух станаха причина да бъде поискана неговата оставка. В \"България сутрин\" Нено Димов още веднъж подчерта, че е поел ангажимент и не вижда основания да подава оставка. Екоминистърът увери, че не съжалява, че е поел поста и се чувства подкрепен от хората, които са му предложили да оглави министерството.  Според него покрай предстоящото изграждане на втори кабинков лифт в Банско се повтаря лъжливо твърдение за 48% застрояване. В тези 48% става дума само за водохващания, и то за питейни нужди, подчерта екоминистърът. Според Нено Димов има непрекъснат стремеж към спиране на икономическото развитие на страната. Надали някой ще тръгне да инвестира в ски спорта, когато един втори лифт е 10-годишна сага, предупреди той. По думите му губим непрекъснато от това, че не успяваме да развием държавата си като дестинация. Гостът коментира и другата гореща тема - протестите срещу мръсния въздух. Той отбеляза, че въздухът в София в последните 6 години има тенденция към подобряване, но все още не е достигнал нужното качество.  Министър Димов не отрече, че трябва да се вземат мерки за подобряване качеството на въздуха. Според него първата стъпка е да признаем, че има проблем, а гражданският натиск е стимулиращ в това отношение. Нено Димов посочи, че в края на декември и през януари инспекторатите към Столичната община и екоминистерството са извършили 45 проверки на обекти, които могат да замърсят въздуха. \"Наложените санкции са за 142 хил. лева. Контролът в момента е много засилен. Водещият приоритет ще бъде въздухът. Това е истински големият проблем\", увери министърът на околната среда и водите. Според него най-голям ефект ще даде контролирането на пазара, за да не се допускат некачествени горива. \"Не виждам проблеми в управлението, мнозинството е стабилно\", завърши екоминистърът.", "date": "2018.02.06", "title": "Нено Димов: Има непрекъснат стремеж към спиране на икономическото развитие на страната"}
