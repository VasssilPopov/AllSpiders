{"url": "https://faktor.bg/bg/articles/proverkata-ustanovi-nyama-narushenie-pri-lechenieto-na-pochinaloto-3-godishnoto-dete", "text": "Министърът на здравеопазването Кирил Ананиев получи окончателния доклад от проверката, която възложи на Изпълнителна агенция „Медицински надзор“ по случая с починалото 3-годишно дете, съобщиха от министерството на здравеопазването. В Министерството на здравеопазването постъпиха и констативните протоколи както от проверките в лечебните заведения СБАЛДБ „Проф. д-р Иван Митев“, УМБАЛСМ „Н.И.Пирогов“ и УБ „Лозенец“, така и в практиката на личния лекар на детето. Всички получени от ИАМН доклади – два предварителни и един окончателен, както и съпътстващите протоколи, независими експертизи и документи от хода на проверката, ще бъдат предоставени на Прокуратурата, която също се сезира по случая. Целта е да бъде оказано пълно съдействие на компетентните органи в хода на разследването. Окончателният доклад потвърждава причината за смъртта на детето – тежка двустранна хеморагична пневмония (двустранни масивни кръвоизливи в белите дробове), причинена от вирусна инфекция, при която са възникнали и допълнителни усложнения – тежки двустранни кръвоизливи, полиорганна недостатъчност в надбъбречните жлези. Последните са от съществено значение за изключително бързото развитие на болестта. Проверката на ИАМН не е констатирала пропуски в диагностично-лечебния процес. С оглед приключването на проверката на Изпълнителна агенция „Медицински надзор“ в трите болници, от днес директорите на лечебните заведения са възстановени на работа.", "date": "2019.12.06", "title": "Излезе окончателният доклад от проверката за смъртта на 3-годишното момченце"}
{"url": "https://faktor.bg/bg/articles/trima-postradaha-sled-eksploziya-v-tseh-za-proizvodstvo-na-biogaz", "text": "Около 15.30 часа, в дежурната част на ОДМВР - Ямбол е постъпил сигнал за инцидент в цех за събиране и обработка на животинска тор за производство на биогаз (метан) в село Симеоново.  Това съобщиха от пресцентъра на МВР. Незабавно към мястото са насочени екипи на полиция, пожарна и Бърза помощ. По първоначални данни, след експлозия, без последвал пожар, един от работниците е пострадал по-сериозно, а двама са леко ранени. Тримата са транспортирани в МБАЛ – Ямбол за преглед и лечение. Няма опасност за населението в района. На местопроизшествието се извършват процесуално-следствени действия, образувано е досъдебно производство.", "date": "2019.12.06", "title": "Трима пострадаха след експлозия в цех за производство на биогаз"}
{"url": "https://faktor.bg/bg/articles/hlad-mezhdu-sofiya-i-moskva-ima-zashto", "text": "Напоследък новините с руска връзка стряскащо напомнят за едни други времена. Затова е крайно време София да се откаже от опитите си за \"баланс\" между Русия и НАТО. Опити, които заплашват да завършат с крах. *** Отношенията между България и Русия не са в цветущо здраве. Две събития от последните дни са показателни: руският президент Путин обвини София, че бави строежа на „Турски поток”, като паралелно с това Москва обяви български дипломат в Русия за персона нон грата. Но не политиката на българското правителство е първопричината, която внася хлад между София и Москва. Напротив: под претекст, че се стреми към „баланс”, София флиртува едновременно и с НАТО, и с Русия. За разлика от много други държави, България се поколеба да изгони руски представители в хода на аферата „Скрипал”. София реши да почисти къщичката си от руски агенти едва през есента на 2019, като повърхностната операция имаше предизборен характер. Но преди всичко бе демонстрация на „активност” под укорителния поглед на партньорите в НАТО. „Руските патриоти”, загърнати с националния ни трибагреник, остават във властта. Под въпрос са и усилията на правителството за извоюване на енергийна независимост от Русия. А за капак България тръгна да възобновява проекта АЕЦ „Белене”. Внушението на премиера Борисов, че американският президент едва ли не му дал зелена светлина за проекта, изглежда като типичен пример за (целенасочено)„изгубване в превода”. Компасът върху картата на геополитическите реалности показва колко наивни са българските политици, проповядващи „баланс”. Тъй като този баланс е чисто и просто невъзможен. Не само защото от 2004 насам сме част от единия „отбор”, а защото разломът между НАТО и Русия, за който имаше надежди, че след края на Студената война ще изчезне, става все по-дълбок. В декларацията, приета на срещата на НАТО в Лондон, Русия бе категорично посочена като заплаха за евроатлантическата сигурност. Международните новини стряскащо напомнят за времето на междублоковото противопоставяне. Вече няма съмнение, че ГРУ стои зад отравянето на семейство Скрипал. А контраразузнаванията на Франция, Швейцария и Великобритания установиха, че департаментът Горна Савоя във френските Алпи е бил база за 15 руски офицери от ГРУ, които са организирали убийства. Сред тях е един от извършителите на атаката в Солсбъри с „Новичок”. Освен във Великобритания, руските офицери са оперирали в България, Крим, Молдова и Черна гора. В същото време Германия обвини Русия, че стои зад убийството на грузински гражданин в Берлин и изгони двама руски дипломати. Дори Сърбия обвини Москва в шпионаж. Българските служби решиха да не дразнят Русия. Те премълчават дали оръжейният търговец Гебрев е бил обект на покушения като това срещу Скрипал. Вместо това се лансира анекдотичната версия за отравяне с рукола. Руският президент знае отлично, че в България има политици, за които комисионните са далеч по-важни от националния флаг. Около субсидираните от Кремъл партии в България не се шуми много-много - ако оставим настрана „разкритията” за плановете на Малинов и „Русофили”. Но нещо да се прави относно подозренията, че „Атака” е финансирана от Москва през фирми на съветник на Сидеров? И дали ще научим повече за българската връзка в Перачницата „Тройка”? В едно обаче Путин е прав: той с основание се притеснява, че „Турски поток” може да последва съдбата на „Южен поток”. Не, проектът едва ли ще заобиколи България. Но не е изключено да бъде „умъртвен” - поради стратегическите интереси на ЕС и НАТО. Размахвайки пръст на София, Путин просто търси начин да отправи скрито послание. Освен това далеч не е сигурно, че изходът от предстоящите преговори с Киев за транзита на газ през Украйна ще е благоприятен за „Газпром”. Доколко обаче ЕС е достатъчно единен, за да се противопостави на Русия? Влиятелни партии в държави като Франция, Италия, Австрия, Унгария, Словакия изглежда се разбират чудесно с руските „колеги”. Наскоро френският президент Макрон предизвика скандал, провъзгласявайки „мозъчната смърт” на НАТО. Но Жозеп Борел, новият върховен представител на ЕС по външната политика, настоя за запазване на санкциите срещу Кремъл. И отбеляза, че най-добрият начин за противодействие на руския експанзионизъм е да се подпомага Украйна. А според еврокомисарката по енергетиката Кадри Симсон, „Северен проток-2” не отговаря не европейските стандарти. И докато някои политици в Стара Европа явно с охота се заиграват с руската мечка, администрацията в Белия дом като че ли е твърдо решена да вкара България в правия път. Доказва го ангажиментът на САЩ да способстват за енергийната диверсификация на България. Изобщо, Вашингтон изглежда иска да вкара София в клиника за пациенти с тежки зависимости. Предстои да видим дали болната ще успее да се пребори със своите „малки\" пороци (тежка корупция, несвободни медии, клиентелистка съдебна система, „еднопартиен режим” - по думите на бившия американски посланик Джеймс Пардю). В противен случай София може и да мигрира към азиатски деспотизъм - и политически, и институционално. Ако терапията сработи, ще видим нови удари срещу руски проксита. И така задните вратички, ползвани от Кремъл, една по една ще започнат да се затварят. Не вярвам да се стигне до ледников период в отношенията между България и Русия. Но София ще трябва да се отърси от наивността си, да се научи на прагматизъм. Ще трябва да спазва по-стриктно ангажиментите към НАТО, да изостави неуместните забежки. И да се отучи от опитите за „баланс”, които заплашват да завършат с крах.", "date": "2019.12.06", "title": "Хлад между София и Москва. Има защо"}
{"url": "https://faktor.bg/bg/articles/obshtestvo-zakon-i-red-bus-se-vryaza-v-ograzhdeniyata-do-spirka-v-stolitsata", "text": "Бус се е врязал в огражденията до спирка “Витиня” на Ботевградско шосе, предаде репортер на Радио София.  Инцидентът е станал преди минути и на мястото все още няма полиция, съобщава БНР.  Не се знае има ли пострадали при инцидента.", "date": "2019.12.06", "title": "Бус се вряза в огражденията до спирка в столицата"}
{"url": "https://faktor.bg/bg/articles/obshtestvo-zakon-i-red-samo-za-pet-dni-37-582-narusheniya-na-patya", "text": "Приключи специализираната полицейска операция за контрол на скоростните режими. Тя се проведи от 25 ноември 2019 г. до 1 декември 2019 г. Установени са общо 37 582 нарушения на скоростните режими, обобщи данните МВР.  От тях 26 098 са нарушения на превишаване на максимално разрешената скорост в населени места, а 11 484 са нарушенията извън населени места. Най-много установени нарушения на скоростта са констатирани в СДВР – 7 742, ОДМВР-София – 3 132 и ОДМВР-Русе – 3 122. От ГДНП отчитат положителен ефект от приложените мерки за контрол върху поведението на шофьорите при спазването на скоростните режими, резултат и от активното съдействия на медиите.", "date": "2019.12.06", "title": "Само за пет дни  - 37 582 нарушения на пътя"}
{"url": "https://faktor.bg/bg/articles/desislava-taneva-nito-edin-kilogram-ot-zarazenoto-pileshko-meso-ne-e-otishal-do-krayniya-potrebitel", "text": "\"Нито един кг от заразеното охладено пилешко месо с произход Полша, не е отишъл до крайния потребител\". Това каза министърът на земеделието Десислава Танева пред журналисти във връзка със сигнали за заразено пилешко месо. \"Получени са не 16, а общо 17 сигнала по системата за уведомяване на ЕК за наличие в мрежата на пилешко месо, охладено с произход Полша и тези нотификации засягат няколко страни, където полският производител е продал своята стока. Първият сигнал постъпва март месец. Тъй като тази стока не е за директна консумация, а за преработка, такива са правилата, че не се уведомява публично потребителите, както примерно БАБХ са длъжни да уведомят потребителите, ако такава нотификация беш еполучена за хранителен продукт за директна консумация. Това, което БАБХ е направила след получаването на който и да е от сигналите е проверка по хранителната верига за наличности на този продукт - птиче охладено месо с произход Полша. Около 109 тона установени наличности по всички тези нотификации са иззети. Нотификациите са 17, 10 от тях пристигат след 29 октомври тази година. Имаме интензитет. От тези 17, 15 от тях касаят един и същ полски производител. БАБХ е изпратила включително и до Полша, до техния контролен орган по храните съответната информация по проверката. Те не засягат само Бълария. Продукт на този полски производител е подаден поне в още 7 европейски страни. Този продукт е за последваща преработка, той не може да се консумира директно от потребители без термична обработка, поради което БАБХ няма задължението, не го и прави да уведомява потребителя\", заяви още Танева. Тя посочи, че не може да се изнесе информация за името на производителя, нито за българските оператори, които са изнесли тази стока. \"Има специална разпоредба, която ни забранява това. Всичко налично, което е в мрежата след незабавна проверка, е иззето като наличност\", допълни още Танева. Министърът поясни, че страната ни няма правомощия да забрани този производител да продава за България. \"Това може да го напави полският орган на храните, който да постави съответните изисквания. БАБХ го е информирал за това\", каза още Танева.", "date": "2019.12.06", "title": "Министър Танева: Нито един килограм от заразеното пилешко месо не е отишъл до крайния потребител"}
{"url": "https://faktor.bg/bg/articles/sayuzat-na-pensionerite-iska-nezabavno-preizchislyavane-na-vsichki-pensii", "text": "Съюз на пенсионерите - 2004 Обединени иска незабавно преизчисляване на всички пенсии със средния осигурителен доход за 2018 година или за 2017 година. Това съобщи на пресконференция в БТА председателят на съюза Валентина Николова. Според пенсионерите за преизчисляване на пенсиите са необходими един милиард и 500 милиона лева. Те смятат, че пари има, но няма политическа воля. По думите им парите могат да дойдат от спестяване на премиите на депутатите и намаляване на заплатите им. В началото на ноември организации на пенсионери, сред които и Съюз на пенсионерите - 2004, поискаха разчети от експертите на НОИ за това колко пари са нужни за преизчисляване на пенсиите със среден осигурителен доход за 2015, 2016, 2017 и 2018 г. Тогава стана известно, че ако пенсиите се преизчислят със средния осигурителен доход за 2015 г. / 726, 40 лева/ , това би довело до допълнителен разход от 133,3 милиона лева на месец за 2020 г. Съюз на пенсионерите - 2004 иска още и увеличението от 6,7 на сто на социалната пенсия да влезе в сила от 1 януари 2020 година, тъй като според организацията парите предварително са \"изядени\" от инфлацията. Увеличени са цените на храна, лекарства, стоки и услуги. Пенсионерите дадоха пример, че килограм свинско в Бургас вече е стигнал 13 лева. От съюза настояват и за увеличение на минималната пенсия за осигурителен стаж и възраст, да стигне поне 300 лева, защото според тях е станало ясно, че политическа воля минималната пенсия да достигне прага на бедност от 363 лева, няма. В момента 1 милион и 400 хиляди пенсионери са с пенсии до 300 лева, каза Николова. Според организацията минимална пенсия от 250 лева е подигравка, възрастните хора възприемат като унизителна и добавката от 40 лева за коледните празници. Те настояват за незабавно приемане на Закон за възрастните хора, което ще даде възможност за социална защита на възрастните. Те посочиха, че вече 30 години народните представители отлагат приемането на този закон, макар шест пъти да е внасяно законодателно предложение. От организацията миналата година са събрали подписка, подкрепена с 6000 подписа, с искане за приемане на такъв закон. Тя е внесена в Народното събрание, в Министерския съвет, в президентството, изпратена е и до всички политически партии и комисии в парламента. Пенсионерите смятат, че трябва да имат свои представители в Народното събрание, както и да участват в работата на всички институции на местно и национално ниво по проблемите на възрастните хора. Съюз на пенсионерите - 2004 настоява още за безплатни здравни грижи и здравно обслужване, в съответствие със стареенето на възрастните хора. Те искат още безплатен градски транспорт и междуградски транспорт за хората над 65 години. Пенсионерите се обявиха за обединение на всички пенсионерски организации в името на добруването на възрастните хора. По думите на Николова пенсионерите не могат да организират общ протест, тъй като транспортът е скъп и им е трудно да дойдат всички в София. Голяма част от тях са болни. Пенсионерите са възмутени от начина, по който е станала смяната на социалния министър. Те смятат, че Бисер Петков е общувал с различните групи в общество, опитвал се е да направи промени и е обидно за парламентаризма това, че премиерът не е присъствал при гласуването на оставката му. По думите на възрастните хора обидни са и непрекъснато анонсираните прогнози, в които се заявява как един работещ ще издържа еди колко си пенсионери в бъдеще. Защото според тях тук не става въпрос само за работещи и пенсионери, а за друг вид отношения - отношения между деца и родители.", "date": "2019.12.06", "title": "Съюзът на пенсионерите иска незабавно преизчисление на всички пенсии"}
{"url": "https://faktor.bg/bg/articles/zadarzhaha-15-dushi-pri-spetsaktsiya-v-blagoevgradsko", "text": "15 души са били задържани при специализирана операция срещу разпространението на наркотици. Тя се е провела на територията на градовете Благоевград, Петрич и Банско, съобщиха от полицията. В момент на осъществяване на сделка в района на петричкото село Рупите са задържани двама мъже - на 38 и 40 години, и двамата от село Скрът, както и трима младежи на 18, 19 и 23 години от Благоевград. Задържан е из 25-годишен мъж от Стара Загора. Служителите на реда са извършили  претърсвания и изземвания в жилище и в сграда в Скрът, стопанисвани от двамата арестувани. В тях са намерени и иззети около 30 800 лв. и 6 150 евро и 4 чувала с остатъци от суха, тревиста маса, реагирала на канабис. При последващите оперативно- издирвателни действия служителите на реда задържали и 70-годишен жител на селото. В хода на акцията в Банско са арестувани 8 мъже - петима жители на града, на възраст от 18 до 34 години. Другите двама са от Свиленград, а последният – от Стара Загора.  Те са задържани малко след покупко – продажба на наркотици. Извършен е обиск на три жилища в курортния град и на едно в Благоевград. В тях са открити около 44,1 грама суха, тревиста маса канабис, електронна везна и плик с канабисови семена. В жилище, обитавано от 34-годишен от Банско и при извършения му личен обиск  са намерени и иззети 5 топчета, съдържащи общо около 13 грама суха, тревиста маса канабис и мелница. Операцията е била извършена под надзора на Окръжна прокуратура - Благоевград.", "date": "2019.12.06", "title": "Задържаха 15 души при спецакция в Благоевградско"}
{"url": "https://faktor.bg/bg/articles/agentsiya-po-bezopasnost-na-hranite-globyava-targovskiya-obekt-prodal-parzholata-s-igla", "text": "Българската агенция по безопасност на храните (БАБХ) ще наложи административно наказание съгласно Закона за храните на търговския обект в София, продал свинската пържола с игла, за допусната опасна храна на пазара. Това съобщиха от пресцентъра на БАБХ. Агенцията провери всички обекти, през които е преминало месото от кланицата, в която са заклани свинете, предприятието, където трупното месо е транжирано на едри разфасовки и търговския обект, в чиято транжорна едрата разфасовка е нарязана под формата на пържоли и реализирана до краен потребител. Никъде не са открити видими признаци за наличие на чуждо тяло. Установено е, че свинското месо не е претърпяло допълнителна обработка (като например осоляване, мариноване, шприцоване, тумблиране и др.), а е предлагано като прясноохладена разфасовка. Технологията на добив и обработка на месото за производство на месни разфасовки (пържоли) не предполага използването на каквито и да е инжекционни пособия, в това число и игли. Поради тази причина агенцията определя този случай като случаен инцидент, вероятно при ветеринарномедицинска манипулация на съответното животно. В БАБХ не са постъпвали други подобни сигнали. Предприети са мерки за по-стриктно изпълнение на задълженията на всички ангажирани по веригата за недопускане на подобни инциденти в бъдеще.", "date": "2019.12.06", "title": "Агенция по безопасност на храните глобява търговския обект, продал пържолата с игла"}
{"url": "https://faktor.bg/bg/articles/nuunda-elestr-s-ppodava-zavoda-ci-v-balgapiya-cpeshty-24-5-miliona", "text": "„Ако следващата инстанция потвърди това безумно и незаконно решение, ще регистрирам нова партия – с друго име и с други цветове. Но ще бъде със същите граждански и политически цели – нещо, което никой съд не може да забрани”. Така Слави Трифонов коментира в социалните мрежи отказаната от Софийския градски съд регистрация на ПП „Няма такава държава”. „Току-що Софийски градски съд отхвърли регистрацията на партия „Няма такава държава“ с довода, че цветовете бяло, зелено, червено, присъстващи в символа на партията, създават впечатлението, че присъства националното знаме. А това е забранено в Закона за политическите партии, член 5-и. Да оставим настрани факта, че цветовете бяло, зелено, червено присъстват в символите на три парламентарно представени партии – БСП, НФСБ и АТАКА. Да оставим настрани факта, че за БСП, НФСБ и АТАКА – може, а за „Няма такава държава“ - не може”, коментира още Трифонов. „Да погледнем обективно – това е просто измислена причина. Ако не беше това, щеше да е името на партията. Ако не беше символът или името на партията, щеше да е името на лидера на партията. Ако не беше името на лидера на партията, щеше да е името на родния град на лидера на партията. Нека бъдем наясно – Те не щат да има референдум, Те не щат да има пряка демокрация, Те не щат да има партия, която защитава гласа на хората, референдумите, пряката демокрация”, казва Трифонов в поста си. „Скъпи Те, наистина ли мислите, че така ще ни спрете? С цветове и с имена? Не може да ни спрете, защото не са важни цветовете и имената, а е важно съдържанието.", "date": "2019.12.06", "title": "Слави бесен: Ако пак откажат, ще регистрирам нова партия – с друго име и с други цветове"}
{"url": "https://faktor.bg/bg/articles/temenuzhka-petkova-proektat-turski-potok-ne-e-pod-zaplaha-rabotata-po-nego-ne-e-spryala", "text": "Ние изпълняваме своите ангажименти, така както предвижда договорът за изграждането на проекта \"Турски поток\". Това увери министърът на енергетиката Теменужка Петкова, която коментира изпълнението на проекта в кулоарите на парламента. Повод за коментара е изявлението на руския президент Владимир Путин, че България е поставена под натиск и умишлено бави изпълнението на газопровода \"Турски поток\". \"Работим така както предвижда договора. Забавяне няма. Забавяне има по отношение на целия процес по подписване на договора\", посочи министър Петкова. Тя припомни, че договорът за изграждане е подписан на 18 септември тази година и оттогава до сега се работи непрекъснато, но всички дейности по прилагането на директивата за природния газ, по провеждането на обществените поръчки за избор на изпълнител и обжалванията по тях, отнемали време. \"Към момента се работи на трасе от 150 километра, на три отделни лота, доставени са тръбите за всички 150 километра\", каза още енергийният министър. Теменужка Петкова посочи, че с актуализирането на енергийната стратегия на България ясно е било заявено, че този проект е изключително важен и стратегически за нас. По думите й с изградените вече 11 км. на българо-турската граница до компресорна станция \"Странджа\" на практика се осигурява свързаност на страната ни с газопровода на турска територия. \"Изградихме и газоизмервателна станция, в процес на изграждане са и две нови компресорни станции, така че работата по проекта не е спряла и така както предвижда договора първите 308 километра трябва да бъдат готови в края на май 2020 г.\", увери министър Петкова.", "date": "2019.12.06", "title": "Теменужка Петкова отговори на Путин: „Турски поток“ не е под заплаха, работата продължава"}
{"url": "https://faktor.bg/bg/articles/bnt1-promenya-programata-si-v-pamet-na-stoyanka-mutafova", "text": "От 17 часа ще бъде излъчена първа част на \"120 минути голям смях със Стоянка Мутафова\", от 22.00 часа в \"БНТ на 60\" можете да видите отново последното интервю с актрисата, дадено преди седмици. Филмът \"Вчерашни целувки\" е в 23 часа.", "date": "2019.12.06", "title": "БНТ1 променя програмата си в памет на Стоянка Мутафова"}
{"url": "https://faktor.bg/bg/articles/koledna-izlozhba-vanda-startira-na-nikulden-prodalzhava-s-dzhim-morisan-dzhon-lenan-i-lambo", "text": "Нестандартната коледна изложба „Ванда“ отваря врати навръх Никулден в столичното Ателие Пластелин. Художничката Валентина Григорова ще рисува, пее и танцува.  Ето какво разказа самата тя:    „Идеята за Коледна изложба е на приятелите от Ателие Пластелин. Ще покажа три цикъла рисунки,  ще дам публичност и на останалите си изкуства – мисля да си взема китарата, да посвирим с моите приятели, ще рисувам на живо каквото ми хрумне и ще прочета някой от текстовете ми, които са обвързани с част от рисунките. Всеки от шестте дни ще посвещавам на нещо значимо за мен,  ще дописвам към събитието от предишния ден. Ще опитам да отпечатам част от работите ми подобно на картички, ако успея и на чаши. Рисуването на 8-ми, ще го посветя на Джим Морисън, Джон Ленън и на нашите 17 години . На 9-ти ще посветя малко време на Стефан Данаилов, и мисля да му нарисувам портрет и да го подаря на Народния театър ...“", "date": "2019.12.06", "title": "Нестандартната Коледна изложба „Ванда“ стартира на Никулден, продължава с Джим Морисън, Джон Ленън и...Ламбо"}
