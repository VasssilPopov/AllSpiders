{"url": "https://www.faktor.bg/bg/articles/lavrov-ne-se-podgotvyat-ofitsialni-dokumenti-za-sreshtata-tramp-putin", "text": "Не се подготвят никакви официални документи с теми за обсъждане на срещата между президентите на САЩ и Русия Доналд Тръмп и Владимир Путин в Хелзинки на 16 юли, лидерите ще разговарят по въпросите, които сметнат за нужно, заяви руският външен министър Сергей Лавров.  \"Няма да има никакви официални документи\", каза Лавров. \"Те са достатъчно опитни и влиятелни хора, за да определят сами какво да обсъждат\", заяви той. Лавров потвърди, че в дневния ред ще бъдат включени въпросите за Сирия и Украйна. \"Те ще обсъдят, всичко, каквото искат да обсъдят\", каза той.  Лавров заяви, че на министерска среща във Виена Иран е потвърдил, че няма да се оттегли от ядреното споразумение въпреки излизането на САЩ от договора. \"Иран потвърди в отговор на призивите на всички останали участници, че е обвързан с договореностите\" в споразумението, каза министърът пред журналисти след срещата. \"Това означава, че Иран ще продължи да сътрудничи с Международната агенция за атомна енергия (МААЕ), всичко го призоваха към това\", заяви той. По думите му иранският външен министър Мохамад Джавад Зариф е отбелязал, че след \"едностранните стъпки на САЩ за фактическо разваляне на договореностите\" Техеран има право и повод също да се оттегли от споразумението, но \"няма да се възползва от тях\". \"Всички приветстваха това. Мисля, че това е отговорна позиция\", каза Лавров. \"Надяваме се, че ще останем на тези позиции, и най-вече, че Иран ще остане на това\", добави той.", "date": "2018.07.06", "title": "На тъмно: Лавров съобщи, че не се подготвят официални документи за срещата Тръмп-Путин"}
{"url": "https://www.faktor.bg/bg/articles/uzhas-na-poligona-v-rovno-ukrainski-minomet-molot-se-vzrivi-i-razkasa-15-voenni", "text": "Самовзривил се миномет уби трима и рани 15 войници от Въоръжените сили на Украйна на Ровенския войскови полигон.  Всички пострадали са военнослужещи от 15-и планинско-пехотен батальон на 128-а планинско-щурмова бригада на ВСУ, която е базирана в Ужгород.  Освен това, броят на загиналите, по последни данни, е четирима.  \"На 6 юли около 05:30 часа на територията на Ровенския войскови полигон по време на изпълняване на огнева задача от военнослужещите на частта по унищожаване на условен противник с огън от минометна батарея от огнева позиция в прикритие е стана взрив на мина в канала на ствола на миномета\", съобщиха от пресслужбата на военната прокуратура на Западния регион на Украйна.   Взривилият се миномет е рожба на прословутата отбранителна промишленост на Украйна - \"Молот\" (Чук), който в миналото многократно е демонстрирал своята ненадеждност и фактическа непригодност, коментират украинските медии.   Във връзка с инцидента украинският президент Петро Порошенко нареди на министъра на отбраната Степан Полторак и на началника на Главния щаб Виктор Муженко до приключването на разследването въпросните миномети да не бъдат използвани по време на уения. По информация на УНИАН, президентът е заявил това по време на тържествено мероприятие по случай 70-тата годишнина от създаването на държавното предприятие \"Завод 410 ЦА\".   По думите на доброволец, експерти по металите са заявили, че стоманата на ствола не съответства на техническите изисквания за оръжието. Тя е по-мека от необходимото.  \"Нееднократно сме се опитвали да обърнем внимание на това, че с \"Молот\" има проблеми. Експертите по металите твърдят, че видът стомана на ствола не съответства на техническите характеристики, тя е по-мека, отколкото трябва да бъде\", пише правозащитникът и журналист Олга Решетилова в профила си във Facebook, цитирана от УНИАН. Според доброволеца, необходимо е да се извърши експертиза на материала, от който се правят минометите. Тя също отбеляза, че това не е първият случай, при който този вид миномети убиват войници. Точно преди две години при самовзривяване на \"Молот\" на полигона \"Широкий лан\" загинаха двама души. Оттогава до сега от взривове на миномета са загинали най-малко още 12 души.", "date": "2018.07.06", "title": "Ужас на полигона в Ровно: Украински миномет \"Молот\" се взриви и разкъса 15 военни"}
{"url": "https://www.faktor.bg/bg/articles/novini/balgariya/obrat-nyama-nasilie-v-zarovenoto-zhivo-tsiganche-deteto-dobrovolno-poziralo-za-snimkata", "text": "Във връзка с публикувана днес в интернет пространството снимка на заровено  в дупка и покрито с камъни и бутилки циганче, служители на РУ- Самоков извършиха незабавна проверка на фактите и обстоятелствата по случая. Снимката се появи в една от затворените групи във Facebook с името \"Простотията българска\" и придружаващ надпис \"на сапун\". След като снимката започна да се споделя, първоизточникът изтри поста, но следите отведоха към Самоков. По данни на заснетото момиче, случката е от преди няколко дни и то е участвало напълно доброволно и без принуда. Същото се потвърждава и от членовете на семейството на детето. Извършителят и автор на снимката, е установен и доведен в районното управление за снемане на сведения. За случая незабавно е сезиран Отдел „Закрила на детето“ при Дирекция „Социално подпомагане“- Самоков.", "date": "2018.07.06", "title": "Обрат: Няма насилие в заровеното живо циганче - детето доброволно позирало за снимката"}
{"url": "https://www.faktor.bg/bg/articles/novini/balgariya/samoleta-padnal-kray-magistrala-trakiya-zaradi-svarshilo-gorivo", "text": "Стана ясна причината за катастрофата със селскостопански самолет край магистрала \"Тракия\". Отначало се подозираше, че тя е технически проблем, но се оказа, че причината машината да кацне в полето е, че е свършило горивото, съобщава Канал3. По-рано днес самолетът падна в близост до 107-ия километър на АМ \"Тракия\" - от северната ѝ страна. Пилотът предприел приземяване в полето, но след контакта с меката почва в оризището самолетът се е преобърнал, а самият пилот изпаднал от кабината. Той е 67-годишен от Стара Загора и за радост е в добро състояние след инцидента, и се е отървал само с охлузвания. От над 30 години е пилот. След катастрофата той е откаран в болница. Самият летец е обяснил, че причината да предприеме аварийно кацане е спиране на двигателя, най-вероятно след свършване на горивото. \"Той привършвал пръскане на посеви и се е насочил към летище край Цалапица за кацане, когато двигателят на машината е спрял и той е започнал да пада. След падането самолетът, който е собственост на частна фирма, се е преобърнал\", съобщи говорителят на полицията в Пазарджик Мирослав Стоянов пред. Във връзка с инцидента е образувано досъдебно производство, което е поверено на следовател от окръжната прокуратура в Пазарджик. Експерти от специализираното звено за разследване на авиокатастрофи към министерството на транспорта са започнали своя проверка на мястото на инцидента.", "date": "2018.07.06", "title": "Самолетът паднал край магистрала \"Тракия\" заради свършило гориво"}
{"url": "https://www.faktor.bg/bg/articles/novini/balgariya/radev-posreshtna-li-katsyan-ima-da-navaksvame-v-kitayskoto-biznes-prisastvie", "text": "„Прегледът на Китайското икономическо развитие доказва, че съседни страни като Гърция, Румъния, Сърбия се радват на многократно по-голямо китайско инвестиционно присъствие. Желаем да наваксваме пропуснатото и да установим ефективни и рационални отношения“. Това обяви президентът Румен Радев след срещата на четири очи и пленарните разговори с китайския премиер Ли Къцян. „Това означава не само инвестиции в енергетиката и транспортните инфраструктурни проекти, а и всестранен подход, включващ промишлеността, високите технологии, селското стопанство и туризма. Китай е наш първостепенен партньор от голямо значение. Във времена на подкопаване на принципите на пазарната икономика, Китай се превръща в стожер на отстояването на тези принципи“, категоричен бе президентът. „България е втората държава, признала Китайската народна република, установихме, че първата на практика се разпадна. Така че България е първата държава признала Китай. Държим на приятелството ни през всички тези години, то трябва да се укрепва, защото е основа и за бъдещи ползотворни контакти. Удовлетворени сме, че имаме отлични политически отношения, базирани на взаимно доверие и уважение”, допълни държавният глава. Ли Къцян е в София за годишната среща на формата 16+1, който събира страните от Централна и Източна Европа и Китай. „Приветстваме инициативата \"16+1\". Тя е един работещ механизъм за стимулиране на търговски, икономически и други връзки“, обяви Румен Радев и отбеляза конкретните резултати от срещата му с Ли Къцян.. „С министър-председателя на Китайската народна република Ли Къцян току що се съгласихме, че си струва да проучим идеята за изграждане на Център за перспективни изследвания в София. Центърът да работи в направленията, които до момента ни спират - липсата на достатъчно информация, не добро познаване на стандарти, процедури и модели на функциониране на двете страни. Един такъв център може да повиши неимоверно много ефективността на отношенията ни“, обяви държавния глава. „Очакваме от Китайската страна ускоряване на процедурите за достъп на български селскостопански продукти и други стоки до китайския пазар. Стокообменът между Китай и България е във възход, но е много далече от потенциала, с който разполагаме. Отворени сме за много повече туристи от Китай. Г-н премиер Къцян, трябва да ни съдействате за пряка авиолиния между София и Пекин“, посочи Румен Радев. Той специално благодари на китайската държава за съдействието при издирването на изчезналия в Хималаите български алпинист Боян Петров. Вижте още новини от България и света! „Президентът на България ми предложи една идея - за създаването на нов изследователски център в София. Това е много добра идея”, каза от своя страна Ли Къцюн.  „Утре ще се проведе Срещата на върха между правителствените ръководители от Централна и Източна Европа. Тогава искам да обявя, че в София ще се учредява този център“, заяви той. „Визитата ми е първата от 18 години насам. България е първата ми спирка в европейския ми маршрут. Много се радвам да се запозная с президента, с радост дойдох в България- втората държава в света, която призна новата Китайска народна република. Вече не съществува СССР, затова може да се каже, че България е първата държава“, потвърди и китайският премиер.", "date": "2018.07.06", "title": "Радев посрещна Ли Къцян: Има да наваксваме в китайското бизнес присъствие"}
{"url": "https://www.faktor.bg/bg/articles/rusiya-stana-posrednik-za-sdelka-v-siriya-buntovnitsite-predavat-orazhiya-a-asad-se-izteglya-ot-nyakolko-grada", "text": "Говорител на бунтовниците в Сирия обяви, че постигнатото с посредничеството на Русия споразумение за спиране на огъня в източните части на провинция Дераа включва изтегляне на правителствените милиции от няколко града на юг, предава Reuters. Говорителят Ибрахим Джабауи уточни, че местни сили, ръководени от Русия, ще поемат контрола върху района.  По-рано Джабауи заяви, че бунтовниците са се съгласили на поетапно предаване на тежките си оръжия в замяна на изтегляне на сирийските военни, както и разполагането на руска военна полиция в района близо до границата с Йордания като част от споразумението. Съгласно новото споразумение, сирийското правителство ще контролира граничния пункт Насиб с Йордания. Вчера силите, ръководени от сирийския президент Башар Асад, извършиха заедно с Русия над 600 въздушни удара, поразявайки позиции на бунтовниците в Дераа в продължение на 15 часа.", "date": "2018.07.06", "title": "Русия стана посредник за сделка в Сирия: Бунтовниците предават оръжия, а Асад се изтегля от няколко града"}
{"url": "https://www.faktor.bg/bg/articles/novini/balgariya/dzhigit-vleze-v-luda-gonka-s-politsiyata-v-sofiya-no-go-spipaha", "text": "Бясно преследване на моторист от полицията се разигра в София. Мотористът блъснал жена на бул. \"Цариградско шосе\", но не е спрял да ѝ окаже помощ, а е тръгнал да бяга от местопроизшествието. В този момент обаче виновникът в бил забелязан от полицаи, които са тръгнали да го гонят. Преследването е продължило до района на бул. \"Александър Малинов\", където мотористът е бил задържан. Блъснатата жена е откарана в болница. Все още не се знае какво е състоянието ѝ.", "date": "2018.07.06", "title": "Джигит влезе в луда гонка с полицията в София, но го спипаха"}
{"url": "https://www.faktor.bg/bg/articles/novini/svyat/zemyata-poludya-516-zemetreseniya-v-albaniya-samo-za-tri-dni", "text": "През последните три дни в Албания са регистрирани 516 земетресения, от които най-силните бяха в сряда, съобщава скопският вестник \"Вечер\".  Според сеизмолога от Националния институт за сеизмология на Албания Рапо Омери в северозападната част на Албания след силното земетресение преди два дни с магнитуд над 5 степени е съвсем нормално да има голям брой трусове с по-малка интензивност. Той каза, че днес по обед е бил регистриран нов трус със сила 4, като епицентърът му е в Адриатическо море. Трусовете най-силно бяха почувствани в Тирана и Дуръс и някои по-малки населени места.", "date": "2018.07.06", "title": "Земята полудя: 516 земетресения в Албания само за три дни!"}
{"url": "https://www.faktor.bg/bg/articles/novini/svyat/zad-ubiystvoto-na-sergey-magnitski-izpluva-datskata-banka-izprala-7-mlrd-evro-ruski-karvavi-pari", "text": "По случая, свързан с убийството на руския информатор Сергей Магнитски, съименник на Закона Магнитски, е установено, че най-голямата банка в Дания, Danske Bank, е изпрала 7 милиарда евро мръсни пари. Парите явно, са изнесени от Русия през естонския клон на Danske Bank между 2007г. и 2015 г., а след това са изразходвани предимно за луксозни имоти и вещи, пише електронната медия EU Observer, цитиран от bulgariaanalytica.org. В случая “Магнитски” руските представители, началниците на сигурността и шефовете на мафията са присвоили незаконно около 200 милиона евро от руската данъчна служба в сложна измама, включваща Hermitage Capital, за която Магнитски работи като адвокат преди да умре в затвора. Бил Броудър, бившият работодател на Матнитски и главен застъпник на Закона Магнитски, заяви, че екипът му е открил 20 сметки в Danske Bank, свързани с прехвърлянето на $230 млн., за които руснакът-информатор е говорил и е убит. Нови санкции срещу Русия могат да бъдат обсъдени в резултат на случая с пране на пари от Danske Bank.", "date": "2018.07.06", "title": "Зад убийството на Сергей Магнитски изплува датската банка, изпрала 7 млрд. евро руски “кървави пари”"}
{"url": "https://www.faktor.bg/bg/articles/dobra-vest-pilotat-na-razbiliya-se-samolet-kray-plovdiv-e-zhiv", "text": "По първоначални данни на БЛИЦ и на разследващи, пилотът в селскостопанския самолет, който падна в оризище близо до магистрала „Тракия”, е жив и е в добро общо състояние.   По непотвърдена наша информация, той е бил сам вътре.   Засега не се знае каква е причината за инцидента. Най-вероятно е техническа авария.   Както Селскотопанският самолет падна на границата между Пазарджишка и Пловдивска област. Към мястото пътуват полиция, пожарна и спешна помощ.", "date": "2018.07.06", "title": "Добра вест: Пилотът на разбилия се между Пловдив и Пазарджик самолет е жив!"}
{"url": "https://www.faktor.bg/bg/articles/obshtestvo/ulitsata/spipaha-pedofil-haresval-brutalno-nasilie-nad-detsa", "text": "Задържан е 42-годишен мъж при операция за противодействие на онлайн сексуалната експлоатация на деца, съобщават от СДВР. Спецоперацията е реализирана от служители от отдел \"Киберсигурност\" в ГДБОП. При проведените процесуално-следствени действия, на лаптопа на 42-годишен мъж са открити над 1600 видеофайла, съдържащи брутални сцени на насилие на деца от 0 до 12 години. Установено е, че клиповете са обменяни с други потребители от цял свят, споделящи интересите на мъжа, както и че в дните преди ареста му, е бил изключително активен в изтеглянето на видеоматериалите.  Според анализа на ГДБОП, по време на летния сезон, извършващите подобен вид престъпления, значително увеличават опитите си за осъществяване на реален контакт с деца, с цел блудствени действия. Основният способ, използван от тях за осъществяване на контакт с жертвите, е чрез създаване на фалшиви профили в социалните мрежи, които визуално изглеждат като тези на връстниците им. Действията са реализирани под наблюдението на Софийската районна прокуратура, допълват от СДВР, като отправя и призив към гражданите – „Обърнете внимание! Това се случва все по-често! Да опазим децата!”.", "date": "2018.07.06", "title": "Спипаха педофил, харесвал брутално насилие над деца"}
{"url": "https://www.faktor.bg/bg/articles/obshtestvo/prof-pimpirev-dava-parvoto-ni-zname-v-antarktida-na-nim", "text": "Днес в Националния исторически музей на официална церемония проф. Христо Пимпирев ще предаде българския трибагреник, развят преди 30 години в Антарктида. Той е бил издигнат през април 1988 г. на първата постройка „Куцото куче”, с която се слага началото на полярната ни станция на о-в Ливингстън. Флагът случайно е намерен в ледена пукнатина и съхраняван 30 години от тогавашния командир на испанската база \"Хуан Карлос I\" Елиас Маена. През април чествахме 30 години от първата експедиция заедно с англичани и испанци и тогава проф. Кесада ми подари това знаме, обясни проф. Пимпирев пред БТВ.", "date": "2018.07.06", "title": "Проф. Пимпирев дава първото ни знаме в Антарктида на НИМ"}
{"url": "https://www.faktor.bg/bg/articles/novite-motrisi-na-bdzh-pritesni-grazhdani-i-biznes", "text": "Новите влакове на БДЖ притесниха представители на бизнеса и граждани. Според тях железниците са на път да заложат скорост от 160 километра в час за нови мотриси в предстояща тръжна процедура, което не е конкурентна скорост и обрича железницата на фалит, съобщава Би Ти Ви. Затова Гражданската инициатива за обществен и релсов транспорт иска максималната скорост да е 250 км в час. „Логично е, когато имате магистрала на 140 км в час, да си купите кола на 200 км в час, а не на 90”, каза Лъчезар Динев от Българо-китайска търговско промишлена палата. „Считаме, че се случват нещата като с мотрисите „Сименс”, които бяха купени 2005 – 2007 г. и заради които БДЖ е в тази тежка ситуация”, заяви Веселин Кирев от Гражданска инициатива за обществен и релсов транспорт. От БДЖ обясниха, че 160 километра в час е скоростта, която новите влакове ще трябва да поддържат най-често, но това не ограничава доставката на по-мощни.", "date": "2018.07.06", "title": "Новите мотриси на БДЖ притесниха граждани и бизнес"}
{"url": "https://www.faktor.bg/bg/articles/prestapni-namereniya-shef-na-hazarta-targuval-s-martavtsi", "text": "Хазартният бизнес на разстреляния в началото на юни в Слънчев бряг Коста Николов-Миджурина изненадващо процъфтява. Между траура и шока от показното убийство дъщерята на жертвата Свилена Николова скоростно е успяла скандално да придобие лиценза на фирмата на баща си, без да има право на това. Потъпкването на два закона е извършено с прякото участие на чиновника Григор Господинов, който е директор на дирекцията към Държавната комисия по хазарта (ДКХ) - институцията,  която раздава лицензи, съобщава cross.bg. Прокуратурата е сезирана по случая и се е заела с разследване, което може да вземе главата и на новоизбраната шефка на ДКХ Мария Филипова. Нейният подпис също стои под разрешението за прехвърляне на лиценз, което е в разрез с член 35, ал. 1, т. 3 от Закона за хазарта и е направено въпреки отказа на Агенцията по вписванията да впише в Търговския регистър промените в партидата на ЕТ „Коста Алексиев Николов - КАН“. Любопитното е, че заявлението до Агенцията е подадено 5 дена след разстрела на Миджурина от адвокатка, която представлява опечалената дъщеря на жертвата. Според закона за хазарта при смърт на физическо лице наследниците не могат да черпят права от лиценза и той се прекратява. Това обаче е подминато от Григор Господинов и в друг случай, което вече показва, че едва ли става дума за непознаване на материята, а за лобистки интереси, свързани най-вероятно с лично облагодетелстване, коментират юристи. Абсолютно идентична е ситуацията въпреки забраните в закона в случая с ЕТ „Старт–н- Александър Атанасов“ от Монтана. Вместо да бъде прекратен със смъртта на физическото лице, лицензът е прехвърлен на Даниела Атанасова. И в двата случая държавата е ощетена с около общо 10 000 лева, защото приблизително толкова е разликата в таксите за различните промени. Директорът на дирекция „Лицензи, игрално и комуникативно оборудване, информационни системи и анализи“ към ДКХ Григор Господинов би трябвало да познава отлично Закона за хазарта, както и в какви случаи се дават и прекратяват лицензи. Въпросът е каква е причината да подведе цялата комисия и съучастничка ли му е неговата новоназначена шефка. Основателните съмнения за търговия с лицензите на мъртъвци и корупционни практики може да доведат до сериозни катаклизми в Комисията, смятат наблюдатели на процесите.", "date": "2018.07.06", "title": "Престъпни намерения: Шеф на хазарта продавал лицензи на мъртъвци?"}
{"url": "https://www.faktor.bg/bg/articles/trevoga-opasna-radiatsiya-v-zaliva-vromos-see-bolesti-i-zarazi", "text": "Здравните власти издадоха ново предупреждение за опасни нива на радиация в залива Вромос край Черноморец, южно от Бургас – в отделни участъци до 50 пъти над нормата. Достъпът до плажа обаче не е забранен, рискът за ползването му е отговорност на плажуващите, предава бТВ.  На български и на английски нова табела предупреждава, че пясъчната ивица е опасна.  Боряна Радкова и семейството ѝ имат апартамент в района и редовно идват на плажа за седмица-две.  Рудата, добивана преди десетилетия от близката мина „Росен”, е била с високо съдържание на уран. Част от отпадните води са зауствани в залива.  „Разликата в съдържанието на радионуклеиди в пясъка и в почвата край пясъчната ивица по отношение на този терен спрямо останалите терени, които изследваме по цялото Черноморие тук е между 5 и 50 пъти повече. Времето за полуразпад на тези радиоизотопни елементи е значително дълго, то надхвърля 90-100 години”, обясни Вергиния Цанова – зам.-директор, РЗИ-Бургас.  Ефектът след продължително лежане на пясъка не е непосредствен, но може да се прояви след години, предупреждават здравните власти. При малките деца има опасност и от поглъщане на пясък.  „Има канцерогенен ефект, както и води до генетични мутации в половите клетки, от там съответно в потомството, което е изключително опасно за млади хора и за бременни жени”, допълни Цанова.  Вергиния Цанова подчерта, че няма как да се забрани използването на плажа. „Това е изборът на хората, ние просто трябва да ги предупредим”, отбеляза тя.  Плажът е без концесионер и е предпочитан от семействата с деца.", "date": "2018.07.06", "title": "Тревога: Опасна радиация в залива Вромос сее болести и зарази!"}
{"url": "https://www.faktor.bg/bg/articles/golemite-vlizat-v-bitka-na-1/-4-finalite-na-svetovnoto-po-futbol", "text": "След два дни почивката Световното по футбол продължава с четвъртфиналите Франция - Уругвай (17 часа в Нижни Новгород) и Бразилия - Белгия (21 ч. в Казан). Тази вечер ще знаем съперниците на първия полуфинал на 10 юли. Това са по-вълнуващите 1/ 4-финали като имена на съперниците и техните звезди. От карето само белгийците не са били световни шампиони. На последно Франция стигна полуфинал през 2006 г. в Германия, а после загуби битката за титлата срещу Италия с дузпи. \"Петлите\" ще бъдат без наказания заради жълти картони Блез Матюиди, който направи добри мачове, но селекционерът Дидие Дешан има опции на скамейката. Уругвай беше в топ 4 преди 8 лета в Южна Африка. Голям удар за тима е контузията на осминафинала на Единсон Кавани, който вкара и двата гола във вратата на Португалия. Нападателят няма да играе днес. \"Небесносините\" таят слаба надежда, че поне може да седне на резервната скамейка. Окончателно решение за това ще бъде взето два часа преди двубоя. Футболният свят чака с огромен интерес сблъсъка Бразилия - Белгия. Това би бил и достоен финал на Мондиала, но мачът се зададе още след жребия. Двата съперника го направиха възможен, тъй като спечелиха групите си, а след това и осминафиналите. В редиците на \"селесао\" се завръща лекувалият контузия Марсело, а няма да играе заради наказание Каземиро. Бразилия мечтае за титлата. Само спечелването й може да заличи раните от унизителното 1:7 в полуфинал срещу Германия преди четири години на домашното Световно. Както се казва клиширано, Белгия има среща с историята. Русия 2018 е шансът на изключителното поколение на \"червените дяволи\" за нещо голямо. След четири години някои от героите няма да ги има. Тимът отпадна на четвъртфинал в Бразилия.  Последното участие на полуфинал беше в Мексико '86. Белгия направи един от мачовете на мондиала дотук. Наложи се да обръща Япония от 0:2 в предишната фаза. И го направи, но тогава пролича, че тимът не е чак толкова непробиваем.", "date": "2018.07.06", "title": "Големите сили влизат в битка на 1/4-финалите на Световното по футбол"}
{"url": "https://www.faktor.bg/bg/articles/putin-se-podmaza-na-svetovni-futbolni-legendi-v-kremal", "text": "Президентът на Руската федерация Владимир Путин проведе среща в Кремъл със световни футболни легенди. Държавният глава посрещна бивши футболни величия като Марко ван Бастен, Хорхе Кампос, Лотар Матеус, Петер Шмайхел, Диего Форлан, Звонимир Бобан и Рио Фърдинанд. На срещата присъства и ръководителят на Международната футболна федерация (ФИФА) Джани Инфантино, както и руски футболни деятели. \"Световното първенство в Русия преминава на високо ниво и поднася много сюрпризи на запалянковците, в което се и състои прелестта на спортната борба. Винаги побеждават по-силните. Много зависи от това как е подготвен състава и как треньорският щаб е избрал тактиката срещу съперника. Това прави футбола толкова непредсказуем и интересен, затова толкова много хора по планетата са влюбени в тази игра. Десетки хиляди запалянковци пристигнаха в Русия и те сами виждат колко радушно ги приемат тук, а те създават тази забележителна празнична атмосфера в Русия\", каза Путин пред гостите. \"От 32 отбора останаха само осем. Вие, като експерти от световна класа, когато си тръгнат медиите може да споделите с мен кой ще стане победител на това първенство\", пошегува се Путин.", "date": "2018.07.06", "title": "Путин се подмаза на световни футболни легенди в Кремъл"}
{"url": "https://www.faktor.bg/bg/articles/frantsiya-otstrani-urugvay-otiva-na-polufinal", "text": "Отборът на Франция е първият полуфиналист на Мондиал 2018. “Петлите” победиха с 2:0 Уругвай в четвъртфинален мач от шампионата в Русия.  Играчите на Дидие Дешан вкараха по един гол във всяко полувреме чрез Рафаел Варан и Антоан Гризман - след ужасяваща грешка на вратаря на съперника Фернандо Муслера.  Отличен мач изигра и стражът на французите Юго Лорис, който направи невероятно спасяване в края на първото полувреме. В халфовата линия пък Нголо Канте отново бе неуморим и почти безгрешен в отиграванията си.  Уругвай от своя страна показа огромно желание за успех, но липсата на една от двете големи звезди - Единсон Кавани, се оказа решаваща за липсата на идеи в предни позиции.", "date": "2018.07.06", "title": "Франция ликува! Отстрани Уругвай, отива на полуфинал"}
{"url": "https://www.faktor.bg/bg/articles/ikonomika/premierat-na-kitay-se-angazhira-da-izvedem-dokray-proekta-belene", "text": "Премиерът на Китай лично се ангажира, че ще ни помогне да изведем проекта „Белене“ до успешен край. Това каза министър-председателят Бойко Борисов след среща с председателя на Държавния съвет на Китай Ли Къцян, предаде „Фокус“. „По темата енергетика - с контактите, които Китай има с държави-членки на ЕС, действително по проекта „Белене“ бихме могли да направим един добър проект, за който той лично се ангажира, че ще ни помогне да го изведем до успешен край“, обясни Борисов. Министър-председателят посочи, че и по отношение на инфраструктурните проекти има напредък. „Понеже много се говори, че не се спазват процедурите там, където участва Китай, премиерът Ли каза, че те ще се случат на пазарен принцип, на конкурсно начало и спазвайки всички правила. Съвременното китайско правителство работи за един доста по-дълъг период напред от България. Те имат стратегии за 50 години напред. Бях озадачен когато разбрах, че още първата магистрала в Китай, независимо, че управлява комунистическата партия, е платена. Те нямат безплатна магистрала. Казвам го за тези, които много обичат да говорят по тази тема. Няма безплатна магистрала в Китай. Затова ние разчитаме много на тол системата, която може да ни позволи на пазарен принцип да се върнат инвестициите на базата на преминаващия трафик. Имаме възможност нашите министри да проведат срещи и да защитим интереса на България, и на Балканите, и на инвеститорите в Китай“, обясни Борисов.", "date": "2018.07.06", "title": "Премиерът на Китай се ангажира да изведем докрай проекта АЕЦ \"Белене\""}
{"url": "https://www.faktor.bg/bg/articles/ikonomika/biznes/kak-mitovete-za-gaza-vodyat-do-investitsionni-greshki", "text": "Руският газов монополист оспорва нарастващите позиции на възобновяемите енергийни източници. В същото време обаче тези източници ще играят все по-важна роля в световната икономика На Петербургския международен икономически форум „SPIEF-2018“ шефът на \"Газпром\" Алексей Милер направи изказване по време на сесията \"Газът като ефективен инструмент за постигане на екологичните цели на глобалната икономика\". В изложението му се чуха редица енергийни митове, които биха могли да доведат до грешки в планирането как да се развива енергийния сектор и неправилни инвестиционни решения. Ръководителят на газовия монопол започна изложението си с противоречиво изявление: \"Икономическият растеж се измерва преди всички с ръста на потреблението на електроенергията\". Статистиката за електропотреблението свидетелства за обратното. В Съединените щати потреблението на електроенергия днес е на ниво от 2005 г., като първичната електроенергия е под нивото от 2000 година. В същото време оттогава в САЩ са се увеличили както БВП, така и неговото население. В Германия от 1990 г. насам БВП е нараснал с 50.5%, потреблението на електроенергия е скочило едва с 9%, а потреблението на първична енергия е намаляло с 9.7%. Серията от примери може да продължи. Това явление е известно като \"отделяне\" (decoupling). Благодарение на бързото навлизане на възобновяемите енергийни източници и повишаването на енергийна ефективност, икономическият растеж вече се разглежда отделно от използването на изкопаемите горива. Надеждата от увеличаване на търсенето на въглеводородни емисии обикновено е свързана с развиващите се страни. Но каква е сигурността, че предвид голямото разнообразие от алтернативни енергийни източници, ще бъдат предпочетени твърдите горива? Например, страни от Африка, където има дефицит от електроенергия, днес предпочитания вариант са промишлените и разпределителни соларни генератори в съчетание с локални слънчеви панели, и никъде не се изгражда мащабна енергопреносна инсфраструктура по стандарите от 20 век. \"Структурата на глобалния баланс на горивата, както виждаме, не се променя, тя е доста стабилна. Ние не виждаме възобновяемите източници да заемат доминиращи позици и да имат чак такъв доминиращ дял и позиция в структурите на глобалния енергиен баланс“, констатира Алексей Милер, сравнявайки миналото и настоящата ситуация. Това означава ли, обаче, че \"това което е било, ще бъде и в бъдеще; и това, което се е случило преди, ще се случва и за напред? Нашето време не се нарича просто период на енергийна трансформация или дори революция. Във времена на радикални технологични и структурни промени методът на екстраполация не е работещ. Вижте прогнозите за развитието на източници, които работят със слънчева енергия, на Международната агенция по енергетика (МАЕ), която се превърна в анекдот. Днес е важно да се обърне внимание не на общите текущи показатели за използването на първичната енергия, а на промените в структурата на потреблението и тяхната динамика. Ръководителят на \"Газпром\" вярва, че тези промени са незначителни. Например, слънцето и вятърът \"дават около 5% от продукцията на цялата електрическа енергия в света\". Тези 5% са много показателни. Пет бяха вчера, днес са седем. Тоест, процентът на промените е по-висок, отколкото изглежда за мнозина. Милър мултиплицира и още един често срещан мит – че \"слънчевата и вятърна енергия изискват почти 100% резервен/алтернативен капацитет на традиционни горива.\" Това е обикновенно жонглиране, в което терминът \"резервен\" е подвеждащ. Защото можем да кажем,  че една отделна газова мощност също изисква 100% алтернативна мощност, тъй като никой обект не е напълно надежден и в този смисъл, тя е необходимост за производството на газ като цяло”. В действителност енергийните системи не са изградени по такъв начин, че да резервират определена група електроцентрали. Важно е цялата система да гарантира, че предлагането и търсенето на електроенергия съвпадат. \"Не е необходимо да се изграждат никакви допълнителни разпределителни мощности, които да са свързани с разнообразните възобновяеми енергийни източници (ВЕИ), включени в енергийната система,\" - се казва в доклада на МАЕ (The Power of Transformation: Wind, Sun and the Economics of Flexible Power Systems, стр. 74). В Германия почти три пъти са се увеличили инсталираните мощности за слънчева и вятърна енергия в периода 2008-2014, като в същото време се отчита липса на растеж, както и намаляване на балансирания резерв в електроенергийната система. Експерти от Националната лаборатория „Лорънс Бъркли“ в САЩ (подразделение на министерството на енергетика на САЩ) проведоха мащабно проучване на последиците от разпространението на \"силно променливи\" източници на електроенергия (слънчеви и вятърни генератори) за пазара в САЩ. Авторите стигат до извода, че ако тези възобновяеми енергийни източници произвеждат до 40% от електроенергията, това ще доведе до леко намаляване на \"твърдите\" енергийни източници (firm capacity).  Това, за което Милър е прав, е очевидното: изграждането на нова слънчеви или вятърни електроцентрали не означава,  че изведнъж ще бъдат извадени от енергийната система традиционните производствени мощности на електроенергия. Просто тези обекти ще започнат да работят с по-малък коефициент на използване на инсталираните мощности (KIUM) и ще играят по-голяма роля на доставчиците на енергия, отколкото за нейното производство. Но и тази функция на газовите електроцентрали постепенно ще бъде поставена под въпрос. Ръководителят на \"Газпром\" се съмнява в конкурентоспособността на системи, които използват възобновяеми енергийни източници, но ето че излязлото през май проучване на Rocky Mountain Institute (RMI) показва, че вече оптимизирани портфейли от възобновяеми енергийни източници, за съхранение на енергия и на други въглеродни свободни ресурси, притежават  същата мощност, произвеждат същата електроенергия и предоставят същите системни услуги каквито и газовите електроцентрали, като в много случаи могат да заменят газовата генерация, осигурявайки значителни икономии на разходите. В съвсем обозрим хоризонт – от 10 до 25 години, разходите за нови енергийни технологии вероятно ще паднат под експлоаталицонните (оперативни) разходи,  необходими за една инсталация с комбиниран цикъл . Това означава, че ще бъде по-евтино да пуснат в експлоатация нов \"портфейл на чисти технологии\" (примерно вятърна електроцентрала с акумулиране на енергия), отколкото да се използват сегашните газови централи. Тенденцията към декарбонизация на енергийната индустрия е толкова очевидна, че просто е неморално да не се забелязва. Това е залегнало в  законодателството на европейските страни, уставите и инвестиционните планове на енергийните компании. Италианският Enel, френският EDF, най-големите производители на електроенергия в света, са се ангажирали да гарантират неутрализиране на въглеродните емисии до 2050 г. Членовете на Европейската асоциация за електроенергия (Eurelectric) подписаха меморандум за превръщането на енергийната индустрия във въглеродно неутрална \"много преди средата на века\". Газът, разбира се, дълго време ще поддържа силна позиция в доставките на топлоенергия и комбинираното производство на електроенергия и топлоенергия. Но в тази сфера на европейския пазар, който е ключов за руския гигант „Газпром“, се наблюдават тенденции, които очевидно са тревожни за руската компания. Например, шведската енергийна компания Vattenfall, работеща в пет европейски страни, се ангажира доброволно  да спре използването на изкопаеми горива в рамките на едно поколение (fossil free within one generation). В този случай става дума не само за енергийната индустрия, но и относно топлоснабдяването, където от 2030 година природният газ ще бъде заменен от технологията \"електричество-топлина\" и използването на синтетичен газове. В бъдеще подобни бизнес модели се очаква да бъдат не само проучени, но и  възпроизведени. Няма съмнение, че „през следващите 20 години ролята на изкопаемите източници ще остане значителна“. Въпреки това, не мога да не обърна внимание на факта за нарастващата неизвестност по отношение на бъдещата структура на световното потребление на електроенергия и увеличения риск от инвестиции в проекти за суровини, които изискват дълги периоди на възвръщаемост. Енергийната революция може да промени ситуацията на пазара много по-бързо, отколкото смятат шефовете на „Газпром“.", "date": "2018.07.06", "title": "Как митовете за газа водят до инвестиционни грешки"}
{"url": "https://www.faktor.bg/bg/articles/ikonomika/biznes/turski-medii-balgari-s-debeli-portfeyli-izkupuvat-magazinite-v-odrin", "text": "Първата страница на турския вестник \"Милли газете\" е посветена на българският наплив в Одрин. Вестникът посочва, че повишаването на стойността на българския лев спрямо турската лира е оживило местната търговия.    \"Наплив на българи в Одрин\", пише с големи букви на днешното издание на вестника.  Българи се стичат в края на седмицата в пограничния град, за да купуват различни стоки - от препарати за почистване до мебели и от храни до текстил, отбелязва изданието. Според \"Милли газете\", цитиран от trafficnews.bg, някои българи купуват на едро и продават в България на тройни цени стоките.  Слабата турска лира прави страната привлекателна. Турските продукти поевтиняха за българите в резултат на обезценяването на турската лира. Българският лев достигна ниво, при което се разменя за 2,80 лири, а това направи турските стоки по-евтини за българските туристи, пояснява изданието. Председателят на Одринската търговско-промишлена палата Реджеп Зъпкънкурт посочи, че туристите, които пристигат от България, харчат за покупки между 50 и 100 евро на човек.", "date": "2018.07.06", "title": "Турски медии: Българи с дебели портфейли изкупуват магазините в Одрин"}
{"url": "https://www.faktor.bg/bg/articles/ikonomika/biznes/stoyan-mavrodiev-75-ot-finansoviya-resurs-koyto-kitay-otdelya-za-iztochna-evropa-idva-v-balgariya", "text": "Нашата страна чрез Българската банка за развитие ще получи 75% от целия финансов ресурс, който китайската държава е отделила за общо 16 държави от Източна Европа.  Това обяви по bТВ шефът на банката Стоян Мавродиев. Според него България се превръща в основен партньор на Китай за Европа и основен, хъб през който ще минат предвидените за района два млрд. евро. Мавродиев посочи, че от 8-9 месеца са в много динамични контакти с Китайската банка за развитие, провели са много формати и срещи, а днес тези усилия се материализират. Фактът, че ние сме партньор на китайската страна е доверие към нашата банка. За тях е плюс, че работят с държавна банка.  Българските фирми тепърва ще кандидатстват с добри проекти за предвидените за нас 1, 5 млрд. евро. Става дума за 10-годишен ресурс, на много ниски и изгодни за малкия и среден бизнес лихвени нива. Китайската банка за развитие не поставя никакви предварителни условия за проектите. Няма и никакви ограничени за сферите, които ще финансираме. Всичко ще се преценява и разпределя от Българската банка за развитие, категоричен е Мавродиев. Той акцентира, че недоброжелателна пропаганда са внушенията, че банката, която ръководи се е ориентирала към едрия бизнес. Над 75% от раздадените кредите от нас са насочени към малки и средни предприятия и стартиращи фирми. Според банкера неоснователни плашила и страхове са и внушенията, че добрите отношения с Китай ще ни дистанцират от ЕС.", "date": "2018.07.06", "title": "Стоян Мавродиев: 75% от финансовия ресурс, който Китай отделя за Източна Европа идва в България"}
{"url": "https://www.faktor.bg/bg/articles/nevizhdani-dazhdove-potopiha-yaponiya-evakuirat-stotitsi-hilyadi-hora", "text": "тотици хиляди жители на Западна и Централна Япония се евакуират от домовете си, след като поройни дъждове предизвикаха преливане на реки и свлачища, в които загинаха поне четирима души. Японската метеослужба обяви най-високата степен на предупреждение за \"исторически\" дъждове, които ще продължат до неделя. Това увеличава опасността от още наводнения и свлачища. Част от Хоншу - основния остров на страната, бе връхлетяна два пъти от такива валежи, че до петък сутринта се беше изляла толкова вода, колкото е нормата за целия месец юли, и продължаваше да вали. Особено голяма е опасността на остров Кюшю на югозапад, където преди година порои и свлачища убиха десетки жители. На около 210 хил. души бе наредено да напуснат жилищата си, като половината от тях са в обширен район около Киото. До ранните следобедни часове на петък местно време други почти два милиона са посъветвани да се евакуират. Спрени са влакове в тази част на страната, включително няколко участъка на скоростните влакове \"Шинкансен\". Причината за необичайно силните валежи е топъл и влажен въздух от Тихия океан, който се смесва с традиционните валежи в началото на сезона на мусоните в Източна Азия. Освен това ефект оказва и преминалият преди седмица близо до Япония тайфун. Властите се подготвят за още проблеми с времето в началото на следващата седмица. Далеч в Пасифика се формира тайфунът \"Мария\", който вероятно вече е достигнал четвърта категория и може да се стовари директно върху остров Окинава. (Източник: Дневник)", "date": "2018.07.06", "title": "\"Невиждани дъждове\" потопиха Япония, евакуират стотици хиляди хора"}
{"url": "https://www.faktor.bg/bg/articles/novini/svyat/uchen-alarmira-pazena-v-tayna-savetska-kosmicheska-stantsiya-shte-padne-na-zemyata", "text": "Съветска космическа станция, изстреляна през 1972 година и предназначена за проучване на Венера ще падне на Зиемята в следващите 4-7 години. Това каза пред techno.bigmir.net астрономът и историк на космическите полети Павел Шубин. Той уточни, че става дума за \"Венера-9\", изстреляна на 31 март 1972 година, но останала на земна орбита, след като двигателят й се е изключил. За да не се съобщи за неуспешния космически опит, тогавашното съветско ръководство е наредило станцията да се обяви като космически апарат \"Космос-482\". Астрономът твърди, че в момента станцията е на орбита с параметри 220 км на 9800 км и постепенно снижава апогея си до 2400 км. Засега е рано да се каже къде ще падне космическата станция, нито дали ще може да изгори напълно в атмосферата или части от нея ще паднат на земната повърхност.", "date": "2018.07.06", "title": "Учен алармира: Пазена в тайна съветска космическа станция ще падне на Земята"}
{"url": "https://www.faktor.bg/bg/articles/novini/balgariya/torsten-gaysler-kam-tsvetanov-balgarskoto-predsedatelstvo-ima-prinos-za-evropeyskata-politika", "text": "Председателят на ПГ на ГЕРБ и зам.-председател на партията Цветан Цветанов се срещна с ръководителя на бюрото на фондация \"Конрад Аденауер\" в София Торстен Гайслер. Двамата обсъдиха политическата ситуация в Германия и България, както и посещението на Цветанов в Берлин по-рано тази седмица.  По време на разговора Цветан Цветанов благодари за срещата в Берлин със зам.-генералния секретар на фондация \"Конрад Аденауер\" д-р Герхард Валерс. На свой ред Торстен  Гайслер сподели, че подобни срещи са ценни за Фондацията и поздрави председателя на ПГ на ГЕРБ за изключителния успех на Българското председателство на Съвета на ЕС. По думите му то има принос както за европейската политика, така и за имиджа на България. Цветанов и Гайслер се обединиха около нуждата от още по-засилено интерпарламентарно сътрудничество между българския и немския парламент.  В рамките на срещата бяха очертани планове за конкретни съвместни инициативи през есента, включително посещения в България на немски депутати.", "date": "2018.07.06", "title": "Торстен Гайслер към Цветанов: Българското председателство има принос за европейската политика"}
{"url": "https://www.faktor.bg/bg/articles/samolet-padna-mezhdu-pazardzhik-i-plovdiv", "text": "Селскостопански самолет падна между Пазарджик и Пловдив, съобщиха от транспортното министерство. Вътре е бил пилотът. Инцидентът е станал близо до автомагистрала \"Тракия\" между 105-я и 106-ия километър на магистралата. Тепърва се чакат още подробности.", "date": "2018.07.06", "title": "Самолет падна между Пазарджик и Пловдив"}
{"url": "https://www.faktor.bg/bg/articles/blokiraha-v-tsyala-evropa-62-negodni-lekarstva-v-kravno-i-sartse", "text": "В цяла Европа блокираха лекарства, използвани за лечение на артериална хипертония, скорошен миокарден инфаркт и сърдечна недостатъчност.  Причината - примес в активното вещество валсартан - N-нитрозодиметиламин (NDMA), който се класифицира като вероятен канцероген, съобщиха от Изпълнителната агенция по лекарствата. Валсартан е ангиотензин-II-рецептор антагонист, използван за лечение на артериална хипертония, скорошен миокарден инфаркт и сърдечна недостатъчност. Той се предлага на фармацевтичния пазар самостоятелно или в комбинация с други активни вещества. Активното вещество е доставено в ЕС от Zhejiang Huahai Pharmaceuticals и е произведен в Китай. Компанията е докладвала за тези примеси на производителите на крайните лекарствени продукти в Европейския съюз, които използват активното вещество валсартан, за да произвеждат лекарствени продукти с валсартан, които от своя страна са съобщили за това на регулаторните органи в ЕС. Проучването от страна на Zhejiang Huahai показва, че наличието на NDMA е свързано с промени в производствения процес, въведени през 2012 г. Това не е свързано с установени нарушения при спазването на правилата за добра производствена практика (GMP) и не е известно други активни вещества от тази компания да са засегнати. Европейската агенция по лекарствата и националните компетентни органи работят съвместно, за да проучат степента на замърсяване с примеса NDMA при лекарствените продукти, съдържащи валсартан, и възможното им въздействие върху пациентите, които ги приемат. Допълнителна информация за това проучване ще бъде направена публично достояние, веднага след като бъде на разположение, се казва в официалното съобщение. EMA и НКО работят също и със Zhejiang Huahai за предприемане на съответни коригиращи мерки за намаляване на нивата или за елиминиране на примеса от бъдещите партиди валсартан, произвеждани в посоченото производствено място.", "date": "2018.07.06", "title": "Блокираха в цяла Европа 62 вида негодни лекарства за кръвно и сърце"}
{"url": "https://www.faktor.bg/bg/articles/makedonskiyat-prezident-nepreklonen-otkazva-da-priznae-dogovora-s-gartsiya", "text": "От кабинета на македонския президент Георги Иванов в петък опровергаха твърденията на премиера Зоран Заев в интервюто пред гръцката телевизия ЕРТ, че държавният глава ще подкрепи Договора с Гърция, предава македонската електронна медия A1 On, цитиран от \"Фокус\". В съобщението се подчертава, че позицията на президента не се е променила и че той няма да бъде разколебан от никакъв натиск, увещания и заплахи. „Премиерът Заев, със своите променливи, противоречащи си и объркани позиции продължава да лъже и манипулира не само македонската, но гръцката и международната общественост. Членството на Македония в Европейския съюз и НАТО, не може да става повод за злоупотреба и за приемане на вреден Договор с непредвидими последици за македонската държава и македонския народ. Македонският президент не приема Договора, който вреди на македонската национална идентичност и вреди на интересите на Република Македония“, се казва в съобщението от канцеларията на държавния глава.", "date": "2018.07.06", "title": "Македонският президент обвини Заев в лъжа, отказва да признае Договора с Гърция"}
{"url": "https://www.faktor.bg/bg/articles/papata-klimatichnite-promeni-prevrashtat-zemyata-v-pustinya-i-bunishte", "text": "Папа Франциск призова правителствата да изпълнят ангажиментите си да ограничат климатичните промени. Той предупреди, че ако неустойчивото развитие и необузданото потребление се запазят, те заплашват да превърнат Земята в купища \"развалини, пустини и отпадъци\". Папата отправи призива днес на конференция във Ватикана по случай третата годишнина от неговата енциклика за климатичните промени, съобщава Би Ти Ви. Посланието му във връзка с Парижката конференция за климата през 2015 г. съдържаше призив за промяна в парадигмата на отношенията на човечеството с природата. В днешната си реч папата призова отделните правителства да спазят ангажиментите си от Париж и заяви, че институции като Международният валутен фонд и Световната банка имат да изиграят важна роля, за да насърчават реформите и да поощряват устойчивото развитие. \"Има голяма опасност да оставим на бъдещите поколения само развалини, пустини и отпадъци\", предупреди Светият отец.", "date": "2018.07.06", "title": "Папата: Има опасност да завещаем на бъдещите поколения пустини и бунища"}
{"url": "https://www.faktor.bg/bg/articles/ap-amerikanskata-armiya-tihomalkom-osvobozhdava-ot-sluzhba-imigranti", "text": "САЩ са освободили от служба имигранти новобранци и резервисти, които са постъпили в армията по програма, която им е обещавала по-лесно получаване на гражданство, научи Асошиейтед прес, цитирана от БТА. На някои от тях изобщо не е дадено обяснение защо са отстранени. По думите на други армията им е казала, че са били определени като риск за сигурността, защото имат родини в чужбина или по други причини. Асошиейтед прес не може да установи с категоричност колко военнослужещи, постъпили в армията по тази програма, са били отстранени. Но според адвокати през последните седмици са били отстранени поне 40.", "date": "2018.07.06", "title": "АП: Американската армия тихомълком освобождава от служба имигранти"}
{"url": "https://www.faktor.bg/bg/articles/spipaha-trima-marokantsi-s-falshivi-dokumenti-na-kapitan-andreevo", "text": "Гранични полицаи задържаха на ГКПП „Капитан Андреево” мароканци с фалшиви документи, съобщиха от пресцентъра на МВР. Вчера на пункта пристигнал за влизане в страната лек автомобил, управляван от турски гражданин. С него пътували трима мъже от Мароко. Те представили за проверка италиански лични карти за чужденци и италиански разрешителни за пребиваване. Граничните полицаи установили, че документите на мароканците са фалшиви и подправените лични карти са обявени за издирване в Шенгенската информационна система. Тримата са задържани в ГПУ-Свиленград. По случая са образувани бързи производства. В хода на разследването станало ясно, че мароканците са платили по 450 евро за фалшивите документи в Истанбул. Работата по случая продължава.", "date": "2018.07.06", "title": "Спипаха трима мароканци с фалшиви документи на „Капитан Андреево”"}
{"url": "https://www.faktor.bg/bg/articles/germaniya-izbegna-pravitelstvenata-kriza-merkel-i-partnyori-se-razbraha-okonchatelno-za-migrantite", "text": "Управляващата коалиция в Германия преодоля окончателно всички спорове около имиграционната политика. Това стана, след като консервативният съюз ХДС/ХСС и социалдемократитите, които са негов коалиционен партньор, постигнаха споразумение за начина, по който ще бъдат третирани кандидатите за убежище, които вече са регистрирани в други държави от ЕС.    Тези случаи да бъдат разглеждани в срок до 48 часа в полицейски участъци, а не в транзитни центрове, както предлагаше вътрешният министър Хорст Зеехофер.   Имигрантите ще бъдат връщани само в държави, с които Германия е сключила съответни споразумения в съответствие с правилата на Евросъюза, обяви лидерът на социалдемократите Андреа Налес. По думите ѝ Германия няма да предприема едностранни действия в тази насока.", "date": "2018.07.06", "title": "Германия избегна правителствената криза: Меркел и партньори се разбраха  окончателно за мигрантите"}
{"url": "https://www.faktor.bg/bg/articles/ikonomika/biznes/razlichiyata-mezhdu-ochakvaniyata-na-kitay-i-balgarskite-vazmozhnosti-shte-sa-prechka-pred-badeshti-investitsii", "text": "Най-вероятно по-голямата част от китайските инвестиции в България няма да се случат. Причина за това е липсата на познания и разбиране на ниво бизнес култура от двете страни. Друга причина е разминаването им в очакванията. За една китайска страна са необходими между 6 и 18 месеца преди решение за инвестиране и започването на даден проект. Това е твърде дълъг период за България. Китай очаква бърза експлоатация на проекта след изграждането му, а България пък не може да изпълни това. Това каза Виктор Азманов, председател на Българо-китайска търговско-промишлена камара. Според Азманов предстоящият форум на Китай и страните от Централна и Източна Европа, чийто домакин е София, няма да доведе до конкретни решения и проекти, а по-скоро ще набележи евентуални бъдещи цели. „Времето на един такъв форум е кратко и не може да се свършат много задачи. Работата на форума е да очертае стъпките и практичните решения, които могат да бъдат взети. Последствията от този форум са набелязаните цели и резултати.“ Аврамов посочи като друга причина за невъзможността за взимане на конкретни решения на място факта, че форумът тази година се състои значително по-рано от предвиденото. „Този форум дойде доста изненадващо, обикновено той се провежда в края на годината. Много са комплицирани причините за желанието на Китай този форум да се състои по-рано. По начина, по който се провежда в момента, по-скоро ще се търсят резултати след форума, а не на самия форум.“ Домакинството на Срещата на върха във формат \"16+1\" определено сближава отношенията между България и Китай. Това помага на страната да бъде по-лесно разпознаваема от китайските инвеститори и да търси своето място на картата на китайските инвестиции, коментира Азманов. Гостът посочи необходимостта от добра комуникация като основен фактор за увеличение на китайските инвестиции в България. Той добави, че е необходимо да има назначение на повече служители в държавната администрация, които да се ангажират с това и да работят в тази насока.  „За да има китайски инвестиции в България първо трябва да има комуникация. Ако се създаде добра комуникация със страната, то България има всички шансове да привлече китайски инвестиции за инфраструктурни проекти“. Аврамов изрази мнението, че опасенията на Брюксел за китайски интерес за разединение на ЕС чрез по-голямо влияние в Европа, са изцяло неоправдани. „Мнението, че Китай има за цел да разедини Европа е един изцяло погрешен прочит на азиатската култура. Всички инициативи на Китай целят именно обратното – добро сътрудничество и възможности за развитие“", "date": "2018.07.06", "title": "Различията между очакванията на Китай и българските възможности ще са пречка пред бъдещи инвестиции"}
{"url": "https://www.faktor.bg/bg/articles/udar-banditi-zadignaha-kolela-za-stotitsi-levove", "text": "Нагли апаши откраднаха шест велосипеда от магазин в София. Охранителни камери успяха да заснемат случилото се, а кадри от записите бяха изпратени до Нова ТВ. В нощта на 2 срещу 3 юли крадците разбиват един от входовете на магазина и влизат цели 3 пъти. СОТ системата не се е активирала, тъй като се оказва, че е била повредена. От записите от камерите става ясно, че мъжете са си подбирали какво точно да вземат. Според работещите в магазина и предишната вечер крадците са били в магазина, снимали са и са си избрали какво точно да откраднат. Снимали са и двата входа. Първият път, в който влизат, взимат 4 велосипеда. След около 40 минути влизат отново и взимат още колела. Общата стойност на велосипедите е близо 20 000 лева. На третия път разбиват каса и взимат около 7 000 лева.", "date": "2018.07.06", "title": "Удар: Бандити задигнаха колела за стотици левове"}
{"url": "https://www.faktor.bg/bg/articles/obshtestvo/patsienti-se-lekuvat-v-mizerni-usloviya-v-infektsioznoto-otdelenie-na-okrazhna-bolnitsa", "text": "Инфекциозното отделение на Окръжна болница „Света Анна” в София тъне в мизерия. Пациентите недоволстват, а лекарите нямат избор и работят в кошмарните условия. Дупки по стените, влага по тавана и прогнила дограма – така изглежда една от най-хубавите стаи на инфекциозното отделение в Окръжна болница. Има дори бонус – собствена баня. В тези условия Величка е трябвало да остави сина си, за да се излекува от скарлатина, съобщи БТВ.  „Прозорците бяха облепени с тиксо, защото са със старата дограма на втория етаж, в банята имаше мухъл, огромни паяжини. Миналата седмица валяха много дъждове. През прозорците влизаше вода, през стените се просмукваше вода, даже стената се рушеше”, разказа тя. Величка остава със сина си в отделението седем дни и е категорична, че е изживяла голям кошмар. „Още първия ден детето ми викаше да се обадим на министър-председателя, за да му кажем как може в такава стая да го настаняват. Той изпитваше ужас да влезе в тоалетната, но след дезинфенция и убеждение от моя страна, че всичко е почистено и да не пипа никъде настрани, и тази работа беше свършена. Отделението беше пълно с деца, имаше бебета. Аз погледнах състоянието и на другите стаи, не беше по-добро”, посочи Величка. От болницата заявиха, че вече са направени ремонти на по-важните отделения, за инфекциозното обаче парите все не стигали. „Приоритетни за нашата болница са спешността, кардиологията и ортопедията. Не искам да кажа, че инфекциозните заболявания са по-назад, но в крайна сметка средствата стигат, за да бъдат изразходвани в определен ред”, каза говорителят на болницата Антон Луков.  Вече има изготвен проект за ремонт, но той чака да се намерят пари. „Болницата е като всяка държавна болница, ние се издържаме с пари, които получаваме от Касата. Така че, ако всичко е наред, би трябвало тази година да има ремонт”, отбеляза Антон Луков. От Министерството на здравеопазването заявиха, че при тях не са постъпвали сигнали от недоволни пациенти. На този етап не са предвидени пари за ремонт на отделението.", "date": "2018.07.06", "title": "Пациенти се лекуват в мизерни условия в инфекциозното отделение на Окръжна болница"}
{"url": "https://www.faktor.bg/bg/articles/zloveshta-zaroviha-zhivo-romche-v-samokov", "text": "Снимка на ромско дете, затрупано с камъни и бутилки, оставено в дупка, се появи в една от затворените групи във Facebook с името \"Простотията българска\" и придружаващ надпис \"на сапун\". След като снимката започна да се споделя първоизточникът изтрива поста. \"България он Еър\" обаче тръгна по следите на снимката, които водят към Самоков. В репортаж на медията става ясно, че заровеното дете е от бедно ромско семейство, което живее в колиба. Момичето е на възраст между 10 и 12 години.  Снимката е направена от съседски деца роми - подигравателно и насилствено. Колко тежки социални проблеми се крият зад привидно невинната детска игра, стигнала до жестокост? \"Тази издевателска снимка ми се струва, че е в резултат от едни по-широко разпространени в Самоков напрежения. Там противопоставянето между българи и роми е добило много крайни размери. Преди около 7-8 години дори имахме дело за убийство на расова основа в града\", коментира в студиото на \"България сутрин\" правозащитникът и главен редактор на \"Marginalia\" Юлиана Методиева. По думите ѝ проблемът е, че институциите в Самоков дълбоко неглижират случващото се в гетото в кв. \"Христо Ботев\". Противопоставянията между българи и роми и между роми и роми пък били вследствие на \"едно последователно дискриминационно отношение\" към циганите. \"Няма как да знаем какво е подтикнало този, който е направил снимката към това. Често пъти обаче децата, а и някои възрастни, отиграват чрез такъв тип психодраматизации на реалността неща, които са видели в живота си\", отбеляза психологът Пламен Димитров. В студито на Златимир Йочев експертът коментира още, че много често един от проблемите в тези малцинствени общности е т.нар. \"идентификация с агресията\", която те преживяват в своя живот, когато наблюдават какво се случва в обществото.", "date": "2018.07.06", "title": "Гавра: Заровиха живо ромче в Самоков, показаха го на снимка в интернет"}
{"url": "https://www.faktor.bg/bg/articles/zaloviha-lichen-kradets-v-slanchev-bryag-averat-mu-uspya-da-izbyaga", "text": "Един от най-популярните крадци Иво Иванов-Пирона беше заловен след взломна кражба в Слънчев бряг, а другарят му Павел Илиев-Пачата успя да се измъкне. Двамата легендарни люлински бандити снощи откраднали номерата на пежо в Бургас. Сложили ги на ауди и тръгнали към магазин за строителна техника в Слънчев бряг. Те разбили касата, когато криминалистите от Главна дирекция \"Национална полиция\", ОД на МВР-Бургас и РУ-Несебър влезли в дирите им. Те успели да заловят на място Пирона, но Пачата се измъкнал и се издирва.  Пирона и Пачата са популярни крадци от групата на Иван Ценков-Турчина. Те бяха арестувани заедно с него и Владислав Георгиев-Ади след 2 кражби и грабеж в София на 3 февруари. Тогава бандитите задигат 350 хил. лв. от два офиса в \"Овча купел\", но ги хващат при опит за грабеж на празна каса. Няколко седмици по-рано пък бандитите откраднали  3000 лв., 800 евро, ки 1968 ваучера за храна, всеки с номинал от 5 лв., на обща стойност 9840 лв от фирма в софийското с. Равно поле. Четиримата не са заловени на място, но са обвинени след 3 седмици. Делото за кражбата от селото се гледа в районния съд в Елин Пелин, а по процеса за обирите и грабежа в София предстои до дни да се внесе обвинителен акт в съда.", "date": "2018.07.06", "title": "Заловиха \"личен\" крадец в Слънчев бряг, аверът му успя да избяга"}
{"url": "https://www.faktor.bg/bg/articles/karayancheva", "text": "По молба на председателя на Народното събрание Цвета Караянчева е осигурена линейка и лекар от Университетска болница „Лозенец“, който постоянно да следи за състоянието на Николай Колев – Босия, съобщиха от пресслужбата на парламента.  Днес Цвета Караянчева разговаря с директора на болницата проф. Любомир Спасов, за да бъде осигурено лекарско наблюдение над обявилия гладна стачка Николай Колев – Босия. Той отново е бил прегледан от лекар и ще продължи да бъде под наблюдение. Минувачи в центъра на столицата останаха възмутени, тъй като всяка кола на бърза помощ е ценна. \"И без това има толкова малко екипи и коли. Толкова по-важен ли е Босия от някой човек, който в момента може би е получил инфаркт, а заради протестите на Колев няма спешна помощ за него!\", бяха само част от упреците към протеста.", "date": "2018.07.06", "title": "Цвета Караянчева извика линейка и лекар за Николай Колев - Босия"}
{"url": "https://www.faktor.bg/bg/articles/obshtestvo/protestirashtite-mayki-postaviha-ultimatum-do-oktomvri-za-iskaniyata-si", "text": "Протестиращите майки на деца с увреждания и представители на Българската асоциация за лица с интелектуални затруднения се обединиха и дадоха срок на управляващите до 1 октомври да внесат законопроектите за хората с увреждания и за социалните услуги и да започнат разглеждането им, заедно с внесения вече законопроект за личната помощ.   Ако това не се случи, майките ще преминат към ефективни протестни действия, информира Дарик радио. До изтичане на поставения срок палатковите лагери остават.", "date": "2018.07.06", "title": "Протестиращите майки поставиха ултиматум до октомври"}
{"url": "https://www.faktor.bg/bg/articles/obshtestvo/zakon-i-red/bg-pravosadie-sadyat-mazh-zashtoto-prebil-kradets-dokato-apashat-tarashel-doma-mu", "text": "Собственик на имот наби крадец, когото заварил в дома си в Попово. Инцидентът е станал вчера около 10,30 часа, съобщават от ОД на МВР-Търговище.  26-годишният мъж заварил в дома си 28-годишния М.И. от село Светлен. Крадецът бил задигнал дребна покъщнина. Собственикът на къщата му нанесъл побой, в резултат на което крадецът получил комоцио. Той бил прегледан в МБАЛ-Търговище и е освободен за домашно лечение. По случая е образувано досъдебно производство за средна телесна повреда, но не и за опит за кражба.", "date": "2018.07.06", "title": "БГ правосъдие: Съдят мъж, защото пребил крадец, докато апашът тарашел дома му"}
{"url": "https://www.faktor.bg/bg/articles/povdignaha-obvinenie-na-politseyski-shef-v-kyustendil", "text": "Прокуратурата повдигна обвинение на Захари Захариев, началник на \"Криминална полиция\" в Кюстендил, съобщават от пресцентъра на прокуратурата. Причината е катастрофата в село Невестино от 13 март тази година, при която загина млад мъж. Обвинението срещу  Захариев е за причиняване на смърт при управление на моторно превозно средство. За да се избегнат всякакви съмнения в обективността на разследването, наблюдавано от Окръжна прокуратура Кюстендил и за да се осигури бързина, обективност, всестранност на разследването, още през април главният прокурор е разпоредил досъдебното производство да се ръководи от Окръжна прокуратура София. Захари Захариев е с взета мярка за неотклонение \"Подписка\". Разследването продължава.", "date": "2018.07.06", "title": "Повдигнаха обвинение на полицейски шеф в Кюстендил"}
{"url": "https://www.faktor.bg/bg/articles/yaguar-earbas-bmv-vsichki-li-si-tragvat-ot-velikobritaniya", "text": "Колкото повече наближаваше съдбовният ден, в който Тереза Мей представя на кабинета новия си компромис за Брекзит, толкова по-нервно реагираше британската индустрия. Групата \"Ягуар Ленд Роувър\" (ЯЛР) открито заплаши правителството с последици в случай на \"лош Брекзит\". От години концернът е собственост на индийската стоманена компания \"Тата\", но \"душата и сърцето на фирмата все още се намират във Великобритания\", заяви мениджърът Ралф Шпет в специално становище: \"Нас и нашите партньори-доставчици ни очаква несигурно бъдеще, ако на преговорите за Брекзит не бъде постигнато споразумение за безпрепятствен граничен транспорт към ЕС. В този случай през идните няколко години ще се окажат под заплаха инвестиции на стойност от 80 милиарда паунда\". Автомобилният концерн осигурява работа на 40 хил. души в своите заводи и на още 260 хил. души при различни поддоставчици. Концернът се опасява от милиардни загуби заради евентуални продължителни гранични контроли вследствие на \"твърд\" Брекзит. Миналата седмица още два големи концерна (\"Еърбъс\" и БМВ) отправиха подобни заплахи към правителството. В доклад за \"оценка на риска\", ръководството на \"Еърбъс\" заяви, че ако Великобритания напусне митническия съюз и единния европейски пазар, това ще доведе до \"сериозно прекъсване на производството\". В такъв случая концернът щял да преразгледа \"своите дългосрочни инвестиции и производствени мощности\" във Великобритания. Самолетостроителната компания \"Еърбъс\" има 14 хил. служители във Великобритания. Концернът осигурява и още няколко хиляди работни места във фирмите на своите поддоставчици. БМВ Великобритания също изрази подобни опасения. Автомобилният концерн произвежда в Оксфорд главно модела \"Мини\" и настоява за яснота за бъдещите контакти с ЕС. Шефът на БМВ Великобритания Йън Робертсън заяви, че британската автомобилна индустрия ще загуби своята конкурентоспособност, ако не се намери положителен изход от преговорите за Брекзит. Предупреждението се отнася както до изнасянето на производствени мощности извън Великобритания, така и до спирането на бъдещи инвестиции. Шефът на \"Сименс\" Великобритания, в чиито заводи работят 15 хил. души, произвеждащи части за електроцентрали и други енергийни съоръжения, също се опасява от последиците от \"твърд\" Брекзит. Той призова правителството да остави страната поне в митническия съюз с ЕС, ако не бъде намерено някакво по-добро решение. Бившият министър на икономиката Винс Кейбъл смята, че предупрежденията на \"Еърбъс\" са били ключовият момент, който е накарал хората стреснато да си кажат \"Боже мой!\", защото най-сетне са осъзнали какво се случва в действителност. Пол Дрекслър, председател на Конфедерацията на британската индустрия CBI, заяви през юни, че цели области на местната индустрия ще бъдат буквално заличени, ако страната не остане в митническия съюз с ЕС. Все повече фирми споделяли своите опасения, защото почти всички били силно зависими от наличието на свободен търговски обмен с ЕС. Дрекслър нарече политиката на правителството в Лондон за Брекзит \"идеологически порой\". Учудващо дълго британските фирми гледаха безучастно на преговорите за Брекзит. Повечето от тях явно се страхуваха да не бъдат въвлечени в идеологическите битки на правителството. Освен това поддръжниците на Брекзит постоянно подчертаваха големите глобални предимства от излизането от ЕС. Те явно все още не са проумели до каква степен е обвързана британската икономика с континентална Европа. А от друга страна явно надценяват и собствената си мощ. Поддръжниците на Брекзит постоянно твърдят, че ЕС щял да им предложи всичките предимства на митническия съюз и вътрешния европейски пазар безплатно, защото зависел в голяма степен от британския пазар. В действителност е точно обратното. Статистиките са безпощадни. 44 процента от британския износ отиват в ЕС. Други 14 процента - в трети страни, които са свързани с Европа по силата на търговски договори. След Брекзит Великобритания ще загуби тези предимства и ще трябва да сключва нови споразумения. Обратно, само 8 процента от износа на страните-членки на ЕС са предназначени за Великобритания. Освен това европейците демонстрират пълна сплотеност в преговорите и отклоняват всички британски искания за извънредни \"творчески\" решения, които да са \"по мярка\" на британците. Днес Тереза Мей ще предложи нов начин за това как Великобритания да сключи търговски споразумения с трети страни, като едновременно с това запази и своя свободен граничен транспорт с ЕС. Предложението ѝ се базира на преработено техническо решение за бъдещите гранични контроли. Досега ЕС постоянно отхвърляше подобни идеи. В Лондон се говори, че Тереза Мей иска възможно най-мек Брекзит. Тя вече е потърсила подкрепата на холандския премиер Марк Рюте и на федералния канцлер Ангела Меркел. Как обаче може да бъде договорен \"мек\" Брекзит, при положение, че е предвидено излизането на Великобритания от митническия съюз и от вътрешния европейски пазар, остава загадка. ЕС предлага на Великобритания само две опции: Норвежкият модел с оставане във вътрешния европейски пазар, който според британското правителство ще бъде най-безболезнен за британската икономика. Или сключване на споразумение за свободна търговия по примера на споразумението между ЕС и Канада. Ако се стигне до второто решение, това ще бъде сигнал за част от британската индустрия, че трябва да се изнася от Острова.", "date": "2018.07.06", "title": "Ягуар, Еърбъс, БМВ: Всички ли си тръгват от Великобритания?"}
{"url": "https://www.faktor.bg/bg/articles/bez-merkel-na-sreshtata-16-1-v-sofiya", "text": "Седмата годишна среща на високо равнище на страните от Централна и Източна Европа и Китай 16+1 започна днес в София. За високия форум, който ще се проведе в Националния дворец на културата, пристигна китайският премиер Ли Къцян. На него присъстват и държавните ръководители на останалите страни от формата. Единственият отсъстващ ще е германският канцлер Ангела Меркел, пише Епицентър.бг. Темата на лидерската среща е \"Задълбочаване на отвореното и прагматично сътрудничество, съвместно насърчаване на общия просперитет и развитие”. Предвижда се тя да приеме заключителен документ под надслов \"Насоки от София”. Паралелно със срещата на лидерите ще се проведе и бизнес форум, който ще бъде открит от българския премиер Бойко Борисов и китайския му колега Ли Къцян. На него се очаква да присъстват 200 китайски компании – представители на големия бизнес, и около 600 бизнесмени от Централна и Източна Европа. В столицата са кацнали 10 самолета с представители на големи китайски фирми, пристигнали за срещата, научи Канал 3. Целта е сътрудничество в областта на търговията, инвестициите, иновациите, високите технологии, инфраструктурата, земеделието и туризма. Борисов бе изпратил покана и до канцлера на Германия Ангела Меркел за участие като специален гост на срещата 16+1, но от офиса са заявил, че ще изпратят нейн представител.  Гърция е заявила интерес да присъства като наблюдател и се очаква лично премиерът Алексис Ципрас да пристигне за форума у нас. През ноември миналата година, на шестата среща на върха в Будапеща, Ли Къцян обяви, че Пекин ще осигури над 3 милиарда долара за проекти в страните от Централна и Източна Европа. Премиерът Бойко Борисов посрещна снощи председателя на Държавния съвет на Китай Ли Къцян, който пристигна на четиридневно официално посещение в София. Двамата ще обсъдят развитието на отношенията между България и Китай и възможностите за допълнително активизиране на търговско-икономическото сътрудничество по време на работна вечеря между двете делегации в резиденция \"Бояна\". Среща с министър-председателя на Китайската народна република ще има и държавният глава Румен Радев. Вечерта президентът и съпругата му ще бъдат домакини на официална вечеря по случай визитата. На срещата \"16+1\" в София ще бъдат обсъдени инвестиционните намерения на Китай за страните от Централна и Източна Европа. Очаква се да бъдат договорени инфраструктурни проекти за стотици милиони. Китайски компании вече заявиха интерес към строителството на АЕЦ \"Белене\" и тунела под \"Шипка\".", "date": "2018.07.06", "title": "Без Ангела Меркел на срещата 16+1 в София"}
{"url": "https://www.faktor.bg/bg/articles/rumen-radev-otiva-v-ankara-za-inauguratsiyata-na-erdogan", "text": "Президентите на 17 страни ще присъстват на официалната церемония по преминаването на Турция от парламентарна към президентска форма на управление, пише турското електронно издание Daily Sabah. Събитието ще се състои в президентския комплекс в Анкара на 9 юли. Преизбраният президент Реджеп Таийп Ердоган ще положи клетва и ще започне новия си мандат на същия ден. Президентите на България, Македония, Босна и Херцеговина, Грузия, Гвинея, Казахстан, Киргизстан, Пакистан, Сомалия, Украйна, Венецуела и Замбия са сред тези, които се очакват на церемонията. На нея ще присъстват и някои премиери и председатели на парламенти, пише турската медия. След мероприятието, Ердоган ще даде официална вечеря. Daily Sabah припомня, че на 24 юни настоящият държавен глава спечели президентските избори в Турция, получавайки 52,59% от гласовете на избирателите.", "date": "2018.07.06", "title": "Румен Радев отива в Анкара за инаугурацията на Ердоган"}
{"url": "https://www.faktor.bg/bg/articles/salvini-shte-sabira-pod-flaga-na-liga-na-ligite-proruskite-partii-v-evropa", "text": "Италианският вицепремиер, вътрешен министър и лидер на крайнодясната партия Лига Матео Салвини ще създаде в Европейския съюз нов алианс - \"Лига на лигите\", който ще призовава за тясно сътрудничество с Русия.  Това заяви пред \"Известия\" Джанлука Савоини, външнополитически съветник на Салвини, посочва Медиапул.бг. Новото обединение ще бъде формирано преди изборите за Европарламент през май догодина и ще включва може би \"интересни партии\" от Швеция, Белгия и България, отбелязва руското издание.  \"Подкрепяме изцяло инициативата на г-н Салвини за създаване на голяма лига на партии в ЕС, които искат да видят Европа на народите, а не федерална европейска супердържава. Няма пречки нашата група в Европарламента да се разшири, включвайки партии от страни, които още не са установили дружески отношения с нас\", коментира пред вестника холандският евродепутат Марсел де Грааф, съпредседател на групата \"Европа на народите и свободата\" в Европейския парламент. Групата му обединява италианската партия Лига с френския Национален сбор, доскоро казващ се Национален фронт, холандската Партия на свободата, Австрийската партия на свободата и с десни сили от Белгия, Полша и Германия. \"Известия\" припомня предишна инициатива на Салвини да бъдат сплотени на общоевропейско ниво всички \"свободни суверенни сили, желаещи да бранят своя народ и своите граници\". Според цитирани в материала експерти това означава, че идната година ще се засилва антимигрантската риторика в ЕС. Идеята за създаване на общоевропейски алианс бе изказана от Матео Салвини на годишния конгрес на партията му в неделя, уточнява вестникът. При всяко положение стремежът на различни десни партии към членство в анонсирания от Матео Салвини евроскептичен алианс ще зависи до голяма степен от политическата конюнктура, добавя \"Известия\".", "date": "2018.07.06", "title": "Салвини събира под флага на \"Лига на лигите\" проруските партии в Европа"}
{"url": "https://www.faktor.bg/bg/articles/s-fasadni-promeni-v-sds-partiyata-shte-tarsi-izlaz-kam-vlastta", "text": "Лидерът на СДС Божидар Лукарски ще удържи на даденото преди два месеца обещание и няма да се яви на избори за председателския пост в партията, но се очаква да стане неин заместник-председател, коментираха източници от партийната централа пред Mediapool. Насрочената за събота национална конференция се очаква да излъчи за лидер на СДС д-р Антон Койчев, а досегашният главен секретар Филип Кирев да запази поста си. По всичко личи, че промените ще са козметични, за да се тушира създалото се напрежение между двата лагера в СДС – този на Лукарски и антуража му срещу вътрешната опозиция. Едните и другите се обвиняваха взаимно в апаратни интриги и манипулации, което предизвика шумни скандали и дори сбивания на предходни форуми на СДС. Всичко това принуди Лукарски за признае необходимостта от \"освежаване\" на ръководството. Особено драматично бе заседанието на НИС на СДС през месец май, когато вътрешната опозиция поиска оставката на председателя, но той не подаде, припомня Медиапул.бг. Преди самото заседание пък ръководството се опита да осуети сценария на недоволните, като опита да  изключи няколко партийни структури. В крайна сметка това не се случи, а бележитото заседание на НИС завърши с обявлението, че \"опозицията\" ще организира своя конференция, на която ще избере нов лидер. Ръководството отвърна, че тя няма да е легитимна. Седмици по-късно обаче разбирателство бе постигнато, в резултат на което Лукарски обяви, че няма да се кандидатира за председател. \"За председател обеща да не играе, но за зам.-председател нищо не е обещавал\". Така се шегуват опозиционно настроените съпартийци на все още настоящия лидер. По думите им, през месец май той и \"тези около и зад него\" са разбрали, че трябва да има козметична смяна \"на върха\", за да не се нагнетява напрежение и най-вече партията да има \"по-чисто лице преди изборите\". Ето защо, според тях, изборът бил ясен и това най-вероятно за нов лидер ще бъде излъчен председателят на СДС-София д-р Антон Койчев. Койчев оглави софийската партийна организация в началото на миналата година и до момента е бил лоялен на ръководството. Срещу него се изправя бившият депутат Румен Христов, който заедно с кмета на Карлово Емил Кабаиванов оглави опозицията срещу Лукарски. Хората, близки до ръководството, тогава твърдяха, че искащите оставката им са близки до ГЕРБ. \"В крайна сметка, който и да бъде избран за лидер на СДС, той няма да бъде особено далечен от ГЕРБ\", твърдят представители на партията. Те обаче очакват превес да вземе сценарият на Лукарски и компания, които имат една цел -\"такова ребрандиране за местните избори, че СДС да опита да изглежда алтернатива, а всъщност да бъде удобен партньор на ГЕРБ\". Очаква се след като Съюзът промени ръководството си, да вземе и \"съдбовните\" решения, анонсирани от Лукарски, а именно – дали да търси коалиция с НФСБ на Валери Симеонов и други националисти или да опита да преговаря с новото обединение \"Демократична България\" (ДСБ, \"Да, България\" и \"Зелените\"). Настроенията в СДС са партията да намери начин за излаз към властта, тоест коалиция с ГЕРБ, а това означава да бъде предпочетен евентуален съюз със сегашните съуправляващи от НФСБ, които междувременно се нанесоха в партийната централа на СДС на \"Раковски\" 134 в София.", "date": "2018.07.06", "title": "СДС подготвя козметични промени преди местния вот догодина"}
{"url": "https://www.faktor.bg/bg/articles/novini/balgariya/deputatite-v-lyut-spor-zaradi-tarikatski-hvatki-koito-se-pravyat-s-pravilnika-na-ns", "text": "Народните представители се изпокараха в пленарната зала. Повод стана спор между Цветан Цветанов и Корнелия Нинова за позициите на ГЕРБ спрямо Китай и бизнес отношенията ни с азиатската страна.  След като приключи размяната на реплики обаче парламентарната трибуна се превърна в гладиаторска арена. Първа забърка скандала Корнелия Нинова. Лидерът на БСП поиска право на отговор. Цвета Караянчева търпеливо я изслуша, но Данаил Кирилов излезе на трибуната и направи забележка, че председателят на парламента е дала процедура, която не е по правилника. Т.е., Нинова не може да ползва право на отговор, когато е прочетена декларация от името на парламентарна група.  Кирилов призова за санкции на народни представители, които злоупотребяват с правилника. Александър Иванов и Филип Попов от БСП за България пък констатираха, че Кирилов иска да наложи цензура. Номерът с \"процедура по начина на водене\" обаче върши перфектна работа на депутатите, които се обръщат към председателя с думите \"Моля да направите забележка на лицето хикс\", а след това излагат политическите си аргументи.", "date": "2018.07.06", "title": "Депутатите в лют спор заради тарикатски хватки, които се правят с правилника на НС"}
{"url": "https://www.faktor.bg/bg/articles/premierat-na-kitay", "text": "Гордеем се с куража на Боян Петров, подариха ми знаме от съпругата му. Това каза председателят на Държавния съвет на Китай Ли Къцян в началото на пленарните разговори с министър-председателя Бойко Борисов. „За първи път посещавам България след сформиране на правителството и това е първата спирка на европейския ми маршрут. Благодаря за тържествената вечеря на г-н Борисов вчера вечерта. Имах възможност да видя златни предмети от преди 7 хил. години. Вчера ми дадоха и подарък – знаме от съпругата на Боян Петров, който изчезна по време на изкачване в Хималаите. На знамето пише, че нейното сърце винаги ще остане там. Ние се гордеем с неговия кураж“, каза още Къцян. Той посочи, че с премиера Борисов са провели важен разговор на четири очи и са постигнали единодушно съгласие по някои важни въпроси, съобщава Канал3.", "date": "2018.07.06", "title": "Премиерът на Китай: Гордеем се с куража на Боян Петров!"}
{"url": "https://www.faktor.bg/bg/articles/tsvetanov-kam-bsp-stiga-s-tozi-kritsisen-piar-iskam-da-chuya-pozitsiyata-vi-za-radev", "text": "Разбирам кризисната ви ситуация за вътрешните ви противоречия за това, че народни представители решават да правят бизнес, а вие не можете да обясните защо критикувате правителството, че средата за бизнес в България е замърсена. Това каза председателят на ПГ на ГЕРБ Цветан Цветанов в декларация в отговор на призива на БСП управляващите да дефинират отношението си към Китай, предаде „Фокус“.  „Питам БСП това кризисен пиар ли е, за да избегнете поредното си обяснение за Таско Ерменков и Крим. Искам да чуя позицията ви за анексирането на Крим, за икономическите санкции срещу Русия, за позицията на президента Радев на Варшавската конференция“, обяви той.  „Няма как да обясните напускането на Спас Панчев и другия народен представител от „Земеделски съюз“, обърна се Цветанов към опозицията.  „Приложихте всички варианти, за да можете да го върнете при вас. С подобни силови действия няма как да се получи демократичността, която казвате, че имате“, каза още той. Винаги имам диалог с председателя на ГЕРБ Бойко Борисов, подобни внушения за противоречия са несъстоятелни, заяви още Цветанов.  „Това не е БСП, там вие си имате вашия проблем. Наблюдаваме говорителите Божанков, Зарков, но искаме да чуем и Мерджанов“, заяви той.  „Недейте да се грижите за микроклимата в ГЕРБ, той е на изключително добро ниво и висота. Вие може само да се стараете да постигнете поне 50% от тази среда на диалог и уважение“, обърна се Цветанов към БСП.  „Колеги от БСП, мислете за вашата партия. Г-жо Нинова, желая ви успех за тази битка, която водите във вашата политическа партия. В партия ГЕРБ има председател, това е Бойко Борисов\", обяви той.", "date": "2018.07.06", "title": "Цветанов към БСП: Стига с този кризисен PR, искам да чуя мнението ви за позицията на президента на Варшавската конференция"}
{"url": "https://www.faktor.bg/bg/articles/politik-ot-ataka-e-vkaran-v-cherniya-spisak-za-poseshtenie-v-ukrayna", "text": "Жена, политик от партия \"Атака\", е вкарана вече в черния списък за посещение в окупирания Крим, тя не е желана вече в нашата страна. Това заяви на специален брифинг първият дипломат на Украйна у нас Микола Балтажи. Най-вероятно става дума за Магдалена Ташева, която в продължение на години води антиукраинска пропаганда у нас. Посланик Балтажи обаче уточни, че  обект на проверки на украинските специални служби са и други представите на ръководството на \"Атака\", които начело с Волен Сидеров наскоро посетиха окупирания Крим. Той припомни, че влизането на територията на Кримска област е грубо нарушение на украинското законодателство. Действията на политиците от \"Атака\" в момента са обект на разследване и тепърва предстои да се прецени дали ще има санкции към тях.  Първият дипломат на Украйна съобщи, че украинското посолство е реагирало пред българските власти, чиято официална политика противоречи на действията на Атака, която подкрепя руската окупационна власт в Крим.  На този етап от украинското посолство нямат информация български граждани да се сражават на страната на украинските сепаратисти в Донбаск и Луганск.  Посланик Балтажи е категоричен, че на предстоящата среща между Русия и САЩ – Путин и Тръмп, темата за Украйна ще бъде водеща, но той в никакъв случай не очаква американската позиция да се промени, докато Русия не се върне на масата на преговорите и не започне да спазва международните правни норми.", "date": "2018.07.06", "title": "Политик от \"Атака\" е вкаран в черния списък за посещение в окупирания Крим"}
{"url": "https://www.faktor.bg/bg/articles/boyko-borisov-ne-tselim-da-raztsepvame-es-a-izostanalite-darzhavi-da-navaksat", "text": "Завърши срещата на \"четири очи\" на премиера Бойко Борисов с председателя на Държавния съвет на Китай Ли Къцян, който е на четиридневно официално посещение в София. В момента се провежда пленарна среща на двете делегации.  Министър-председателят Бойко Борисов и Ли Къцян; в момента дават пресконференция. Това посещение може да се раздели на 3 части. Интересът е голям, защото проектите, които предлагаме, са в интерес на Балканите. Важното послание е , че форматът 16+1 е да подпомогне културния, финансов обмен, той не е насочен срещу останалите държави, започна Бойко Борисов. Това не противопоставя никой в Европа, това е среща, която цели да вдигне БВП. Така че много ясно искам това мое послание да прозвучи в Европа. Не целим цепене на съюза, а обратното - изостаналите страни да наваксат. Това е целта на тези срещи. Няма безплатна магистрала в Китай, затова ние разчитаме много на толсистемата, за да може инвеститори да дойдат и да намерим интерес към инвестиции, допълни Борисов.   Видях изненадата в лицата на Ли Къцян и съпругата му, когато видяха най-старото обработено злато на 7 000 години. Така че съм го наел като рекламен агент на българското историческо културно наследство в Китай, за да може да доведем още китайски туристи у нас. Искам още веднъж да благодаря за усилията, много неща сме приготвили и изговорили в детайли, допълни премиерът.", "date": "2018.07.06", "title": "Бойко Борисов: Не целим да разцепваме ЕС, а изостаналите държави да наваксат"}
{"url": "https://www.faktor.bg/bg/articles/novini/svyat/iztrebitel-mig-29-se-razbi-v-polsha", "text": "Изтребител МиГ-29 на полските въоръжени сили се е разбил в северната част на страната, а пилотът е загинал, съобщиха от полското военно министерство. Уточнява се, че обстоятелствата около инцидента се разследват от комисията за авиационни инциденти. \"По време на нощен полет, самолет МиГ-29 от 22-ра тактическа авиационна база се разби. Пилотът катапултира в района на град Сакувко, на 18 км от Малборк. Отломките на самолета бяха открити на около 1,5 км от града. Лекар от спешна помощ констатира смъртта на пилота\", се посочва в изявлението на военното министерство на Полша. Покойният пилот е мила повече от 850 летателни часа, включително повече от 600 часа с МиГ-29, с който се изпълнявал бойни задачи, многократно е участвал в национални и международни учения, уточниха от ведомството. В края на 2017 г. друг МиГ-29 на полските военновъздушни сили се разби в района на Минск-Мазовецки край Варшава. Пилотът оцеля, макар че не катапултира от самолета във въздуха. Полската армия разполага с флотилия от 48 американски изтребителя F-16, както и 32 броя МиГ-29, няколко от които бяха заземени заради липсата на резервни части.", "date": "2018.07.06", "title": "Изтребител МиГ-29 се разби в Полша"}
{"url": "https://www.faktor.bg/bg/articles/borisov-i-radev-posreshtat-dnes-parviya-kitayski-premier-doshal-v-balgariya-za-18-g", "text": "Китайският премиер Ли Къцян, който вчера кацна в България, ще прекара следващите три дни в страната в двустранни срещи и участие в регионален форум, преди да отпътува за Германия. Това е първият китайски премиер, дошъл в България от 2000 г. насам, а делегацията му се състои от близо 700 души. За четири дни в София Ли ще се срещне с българското ръководство, а после - и с лидерите на страните от Централна и Източна Европа във формата \"16+1\". Сутринта са разговорите с премиера Бойко Борисов, с когото той за последен път се срещна в Будапеща, а след обяд ще го приеме президентът Румен Радев. Миналата година, според посланика на Пекин в София Джан Хайджоу, търговският обмен между България и Китай е бил 2.13 млрд. долара (ръст от 65%), като износът от страната е бил 960 млн. долара, а вносът - 1.17 млрд. В официалното съобщение на българското правителство се казва, че Борисов и Ли ще обсъдят \"развитието на двустранните отношения и възможностите за допълнително активизиране на търговско-икономическото сътрудничество по време на работна вечеря между двете делегации\". Пленарни разговори между делегациите ще има и с президента Радев по-късно днес, а меморандуми за икономически проекти се очакват на срещата \"16+1\" утре. В последните седмици китайското ръководство се опитва да успокои Европа, че диалогът с държавите от Централна и Източна Европа по никакъв начин не поставя под въпрос европейската им ориентация и не цели да подкопае устоите на съюза. Преди да отпътува за България, Ли повтори позицията на Китай, че страната му е за разширяване на сътрудничеството с ЕС и съвместно противопоставяне на засилващия се едностранчив подход и протекционизма. \"Китай и ЕС, като две значими сили в света, трябва да разширяват сътрудничеството си и заедно да се противопоставят на предизвикателствата на фона на засилващия се унилатерализъм и протекционизъм\", каза той и в телефонен разговор с председателя на Европейската комисия Жан-Клод Юнкер, цитиран от \"Синхуа\" и БТА. Агенцията, коментирайки започващата визита на Ли Къцян, посочва, че според китайските митници търговията на Китай със страните от Централна и Източна Европа през 2017 година е достигнала 67.98 млрд. долара, което е с 15.9 на сто повече в сравнение с предходната година. Именно в рамките на форума \"16+1\" българските власти са заявявали желание да подпишат меморандуми за няколко инфраструктурни проекта.", "date": "2018.07.06", "title": "Борисов и Радев посрещат за първи път китайски премиер от 18 г. насам"}
{"url": "https://www.faktor.bg/bg/articles/v-mond-avstriyski-dokument-predlaga-stryaskashti-predlozheniya-za-migrantite", "text": "Австрия критикува миграционната политика на ЕС и пледира за система, при която нито една молба за предоставяне на убежище няма да бъде депозирана на европейска територия, пише в. \"Монд\". Изданието се е запознало с документ на австрийските власти, който бил представен на вниманието на национални експерти от 28-те страни членки на ЕС по време на неформална среща във Виена на 2 и 3 юли, посочва dir.bg. Изданието допълва, че това е бил от онзи тип документи, за които не се очаква да станат обществено достояние. В него се отбелязва, че мигрантите са основно млади мъже и \"много от тях са особено податливи на идеологии, които са враждебни на свободата или проповядват насилие\". По примера на Вишеградската група (Унгария, Чехия, Полша, Словакия) Австрия защитава идеята за \"една Европа със затворени граници и пълно изнасяне извън границите на ЕС на правото на убежище\", отбелязва в. \"Монд\". В документа, с който изданието се е запознало, има предложение страните членки на ЕС да обмислят \"нова система на защита\", в която \"нито една молба за убежище няма да бъде депозирана на европейска територия\". Целта е през 2025 г. да се гарантира получаване на убежище само на онези, които \"спазват ценностите на ЕС и фундаменталните права и свободи\", пише още в текста. ЕС сега не налага изобщо подобно условие на кандидатите за убежище, припомня в. \"Монд\". В документа още в началото се казва, че \"политическите елити и ЕС като цяло са изгубили контрола на ситуацията\" през 2015 г. по време на пика на миграционната криза. После документът акцентира върху предполагаемата неспособност на 28-те страни да възпрат мигрантските потоци и да обезопасят общата външна граница, допълва вестникът. Изданието припомня, че от 1 юли Австрия е ротационен председател на ЕС. Вестникът коментира още, че от края на миналата година Австрия е управлявана от коалиция, съставена от десницата и крайната десница.", "date": "2018.07.06", "title": "В.Монд: Австрийски документ предлага стряскащи идеи за мигрантите"}
{"url": "https://www.faktor.bg/bg/articles/drama-v-meksiko-eksploziya-vav-fabrika-za-foyerverki-vze-desetki-zhertvi-drugi-prati-v-bolnitsa", "text": "Най-малко 24 души загинаха и 49 бяха ранени при два взрива във фабрика за фойерверки на около 30 километра от град Мексико, предаде Франс прес, като се позова на властите. Това е поредният смъртоносен инцидент в Тултепек - предградие на мексиканската столица, известно с производството на фойерверки. След първия взрив на мястото на произшествието пристигнали пожарникари, полицаи и спасителни екипи. Тогава проехтяла втората експлозия, при която загинали част от изпратените във фабриката спасители. Сред жертвите са петима полицаи, четирима пожарникари и един непълнолетен. Тултепек, северно от мексиканската столица, е известен със своите фабрики за фойерверки. Там се намира и най-големият пазар за пиротехника в цяло Мексико. Градът вече бе потопен в траур от няколко подобни злополуки. При най-смъртоносната, през 2016 г., загинаха 42 души, отбелязва Франс прес.", "date": "2018.07.06", "title": "Драма в Мексико: Експлозия във фабрика за фойерверки взе десетки жертви, други прати в болница"}
{"url": "https://www.faktor.bg/bg/articles/novini/balgariya/elena-yoncheva-angela-merkel-shte-ni-varne-60-000-migranti-koito-sa-minali-chrez-nezakonni-kanali-prez-stranata-ni", "text": "Депутатът от БСП Елена Йончева предупреди, че ако дадем на концесия летище \"София\" на турска фирма, ще станем зависими от Тайип Ердоган, а националната ни сигурност ще бъде застрашена. Тя определи като успешно европредседателството ни, но подчерта, че не кабинетът не се е справил успешно с преговорите за \"Шенген\". \"Концесията за летище „София“ се прави на тъмно. Тя беше спряна от президента Румен Радев, защото заплашва държавната ни сигурност. Накрая останаха две турски фирми. Летището има интереси да унищожи своята конкуренция, каквато е Турция, а се прави обратното. Защо се концесионира, след като е на печалба от 11 млн. лева през миналата година? По времето на управлението на БСП се концесионираха аеропортите във Варна и Бургас, защото там бяха останали бараки, но бяха дадени на германци, които откриха нов терминал. Те направиха нови летища\", коментира Йончева. \"Германия ще ни върне 60 000 мигранти. Някой канализира каналите, защото няма разбита мафия, а бежанци продължават да минават през границите ни. Чужди служби имат тази информация. Истината ще излезе наяве\", каза още Йончева.", "date": "2018.07.06", "title": "Елена Йончева: Ангела Меркел ще ни върне 60 000 мигранти, които са минали чрез незаконни канали през страната ни"}
{"url": "https://www.faktor.bg/bg/articles/karayancheva-otgovori-na-bosiya", "text": "“Убийци!” “Хлебарки!” “Долна паплач!” “Гниди!” Това са някои от епитетите, с които тези дни шепа хора наричат полицаите пред Народното събрание, заради опитите им да опазят реда около Николай Колев – Босия, който продължава самоубийствената си гладна стачка и отказва всеки опит за диалог\". Това написа председателят на Народното събрание Цвета Караянчева в профила си във Фейсбук. Повод за този пост е вероятно и предизвикателния призив на Николай Колев към шефа на парламента да дойде и лично да му направи един скриптиз. Ето какво пише още Караянчева:  \"На думи тези гневни /но не гладни/ хора се опитват да го разубедят и да спасят живота му. На практика, те го тласкат към нови крайности и аплодират пътя му към смъртта. Пожелават също смърт на полицаите, пожелават смърт на семействата им, на децата им. Кълнат, както нормален човек не би се обърнал дори към най-големия си враг, камо ли към непознати момчета и момичета, които просто си гледат работата. “Анархията е майка на реда” е прочут лозунг. Ето ви няколко реда от биография на Махно, за който този лозунг е бил знаме: “Есенният рейд на Махно през Украйна е най-голямата вълна класов терор от страна на махновци. „Помешчици, кулаци, бирници, полицаи, попове, кметове, укрили се офицери – всички гинат по пътя на махновци“ – не без гордост пише Аршинов. Мотив за наказателните си действия махновци черпят от настроенията на местните – когото те обвиняват в потисничество и други деяния, махновци разстрелват.” “Анархия – мать порядка” по някакъв извратен начин може да се вписва в идеята за гражданска война в Русия в началото на 20 век. Не и в свободна, развита страна от началото на 21 век. Можем да сложим проверяващи на всеки, който има лиценз да издава шофьорски книжки. Можем да сложим проверяващ на проверяващите. Кой ще проверява проверяващите проверяващи? Това е въпрос на манталитет и промяна на манталитета. Не на оставки – защото засега се искат оставките не просто на един министър, а на цялото Народно събрание, на Президента, на всеки, когото днешните махновци са нарочили за кулак. А ако утре някой започне гладна стачка срещу исканията на Босия? И да – Босия не трябва да умре.\", завършва поста си председателят на Народното събрание", "date": "2018.07.06", "title": "Караянчева: Босия трябва да живее, макар че шепа хора аплодират пътя му към смъртта"}
{"url": "https://www.faktor.bg/bg/articles/koy-e-nay-noviyat-front-na-informatsionnite-voyni-v-es", "text": "Ожесточена информационна война се води в Словакия. От едната страна са масовите медии, които се представят за защитници на журналистическите ценности срещу дезинформацията, а от другата са т.нар. алтернативни медии, които се обявяват за борци срещу цензурата. Миграцията се превърна в основно бойно поле, а бежанците – в жертви, пише EUobserver, цитиран от \"Дневник\". Словакия почти не усети мигрантската криза, която връхлетя Европа през 2015 г. В страната има само няколко стотин бежанци. И все пак много хора се безпокоят от тях. Според проучване на \"Галъп\" от 2016 г. 61% от словаците са против приемането на мигранти. \"Водещите медии отказаха да дадат на тези хора (които са против имигрантите) пространство. Това ги вкара в ролята на \"отвратителни расисти\", твърди Юрай Полацек, който управлява сайта Medzicas. По думите му \"дебатът трябва да включва тези, които не са съгласни, и това не може да се намери в традиционните медии\". \"Medzicas е гласът на тези хора\", допълва Полацек. Той всъщност ръководи няколко медийни проекта, които предизвикват прозападната ориентация на страната. През последните години броят на подобни медии бързо се увеличи, а някои от тях привлякоха голям интерес. Тези нови медии са наричани с много различни имена – от антисистемни до водещи кампании за дезинформация. Говорейки за западната морална, икономическа, политическа и социална деградация, те биват обвинявани, че са агенти на Кремъл, макар да няма доказателства за директни връзки между тях и Русия. Историите за мигранти, които те разказват, са предимно негативни и в тях бежанците биват представяни като убийци и изнасилвачи. Освен това се предупреждава, че ислямът ще разруши Европа такава, каквато я познаваме. Бежанците и ислямът се описват като опасност и се твърди, че мигрантите не оценяват помощта, която получават. Други теми, които често се коментират, са сексизъм, пътищата на мигрантите, проблеми с интеграцията, критики към ЕС и политическия елит, опозицията в чужбина. \"Ние информираме за нещата, които масовите медии отказват да публикуват\", коментира Норберт Лихнер. Той основава две радиостанции - Slobodny Vysielac през 2013 г. и Infovojna през 2015 г. \"Нямам нищо против това да изглеждаме като ксенофоби, ако това означава, че камион няма да блъсне жена ми\", казва той, твърдейки, че традиционните медии никога няма да признаят, че ЕС не успява да контролира кой влиза в блока. Обвиненията срещу останалите медии обаче изглеждат необосновани. Анализ на новините между август 2017 и януари 2018 г. показва, че около една трета от историите в традиционните медии са отрицателни. Неутралните истории са около половината. За сравнение, три четвърти от историите в \"алтернативните медии\" са отрицателни. Анализът се основава на 109 статии, събрани чрез Buzzsumo, онлайн система, която позволява да се идентифицира най-популярното съдържание, споделяно в социалните мрежи. Алтернативните медии твърдят, че тяхната информация завършва картината на мигрантската криза. Според няколко проучвания в съседна Чехия обаче само част от хората, които четат алтернативни медии, балансират възгледите си чрез традиционните. Алтернативните медии доминират дебата за миграцията във \"Фейсбук\". Hlavne Spravy, най-популярният подобен сайт в Словакия, е публикувал в социалните мрежи повече бежански истории от която и да е друга медиа. Те са били 12 пъти по-споделяни, отколкото историите в традиционния ежедневник SME, който има почти седем пъти повече посещения според инструмента за анализ на данни Similarweb. Не са правени проучвания за влиянието на алтернативните медии върху общественото мнение в Словакия. Отношението към мигрантите в страната обаче е предимно негативно още отпреди те да започнат да се занимават с темата. Според доклад от 2017 г. на Института за изследване на журналистиката на \"Ройтерс\" над 50% от словаците четат новини от \"Фейсбук\". Проучване на \"Евробарометър\" от 2018 г. показа, че 47% от словаците, които се информират за новините чрез социалните мрежи, им вярват. Докато алтернативните медии критикуват масовите, че \"цензурират\" несъгласните, последните отправят критики за липса на журналистически ценности. \"Тях не ги е грижа за етиката. Тяхната мисия не е да информират... а да водят кампания – срещу системата, мюсюлманите, Запада, коментира журналистът Владимир Снидл. Бежанската криза е благословия за тях. Преди няколко години критиците на ЕС нямаха никакви големи теми. Сега те използват миграцията, за да поставят под въпрос целия европейски проект.\" Убийството на словашкия разследващ журналист Ян Куцяк даде нов тласък на традиционните медии. \"Наблюдава се засилен интерес към работата на журналистите и по-голямо уважение към тази професия. Въпросът е дали традиционните медии ще съумеят да задържат това засилено внимание\", смята блогърът Якуб Года.", "date": "2018.07.06", "title": "EUobserver: Информационните войни откриха нов фронт в ЕС"}
{"url": "https://www.faktor.bg/bg/articles/treta-koshmarna-nosht-v-nant-sblasatsi-opozhareni-koli-grabezhi", "text": "Трима души бяха задържани във френския град Нант след трета нощ на протести и сблъсъци, последвали застрелването на млад мъж от полицай, предаде Франс прес. Опожарени са 50 коли тази нощ. Имало е опит за палеж на гимназия и на бензиностанция в един от кварталите на Нант, предава БТА. Ранени няма. По полицейски ван е бил хвърлен коктейл Молотов. Ванът бил паркиран в двора на полицейски участък в едно от предградията на Нант. Във вторник Бубакар Ф., срещу когото имало издадена заповед за арест за организиран грабеж, бе застрелян при опит да избегне полицейска проверка на колата му. Полицаят, който е произвел смъртоносния изстрел, вчера бе задържан под стража.", "date": "2018.07.06", "title": "Трета кошмарна нощ в Нант - сблъсъци, опожарени коли, грабежи"}
{"url": "https://www.faktor.bg/bg/articles/erdogan-pokani-vezhdi-rashidov-na-tseremoniyata-po-vstapvaneto-mu-v-dlazhnost", "text": "Председателят на парламентарната Комисия по културата и медиите Вежди Рашидов получи специална лична покана от турския президент Реджеп Тайип Ердоган за тържествената церемония по встъпването му в длъжност след преизбирането му на поста.  Това съобщиха от парламентарната Комисия по културата и медиите. Личната президентска покана е висока чест и израз на особено уважение, коментираха дипломати. Вежди Рашидов потвърди, че ще присъства на тържеството. Церемонията по встъпването в длъжност на турския президент е в понеделник – 9 юли, в президентския дворец в Анкара. Поканени са над 3000 души - чуждестранни държавни глави, политически лидери, духовни лица, както и специално посочени гости.", "date": "2018.07.06", "title": "Ердоган покани Вежди Рашидов на церемонията по встъпването му в длъжност"}
{"url": "https://www.faktor.bg/bg/articles/tsvetanov-1-28", "text": "Когато говорим за футболно хулиганство и засилване на мерките за сигурност, на първо място трябва да се търси политически консенсус. Изключително важен е и диалогът с футболните фенове. Това заяви по време на брифинг председателят на ПГ на ГЕРБ Цветан Цветанов. \"С първоначалните мерки искаме да избегнем тази агресивност. Под една или друга форма винаги има моменти, когато полицейското присъствие предизвиква агресия у запалянковците\" каза още той. \"Трябва да има и съответните принудителни административни мерки. След въвеждането на видеонаблюдението се въвежда възможността да може полицейският началник  да издаде постановление срещу лице, застрашаващо живота на другите\", обясни Цветанов. \"Смятаме, че тази възможност ще повиши ефективността и при следващи спортни срещи тези лица да не бъдат допускани\", допълни той. \"Искам да благодаря на Министерството на спорта и на МВР. Колегите от МВР знаят какво трябва да се направи, законопроектът ще бъде подкрепен от нашата парламентарна група\", категоричен е депутатът на ГЕРБ. \"Аз съм убеден, че в един момент трябва да постигнем пълен политически консенсус за законопроекта\", заяви Цветанов. \"Целта ни е да гарантираме спокойствието и нормалната среда при провеждане на спортни мероприятия и да ограничим достъпа до тях на лица, които могат да застрашат живота на някого\", разясни той.", "date": "2018.07.06", "title": "Цветанов: Без политически консенсус трудно ще се справим с футболното хулиганство"}
{"url": "https://www.faktor.bg/bg/articles/milen-keremedchiev", "text": "\"Срещите 16+1 станаха много по-важни от тези между Китай и Европейския съюз. Интересът към България е засилен, защото има дисбаланс на китайски инвестиции в страните от ЕС. Единствено западноевропейските държави са били концентрирани към пекинските пари\". Това заяви пред БТВ Милен Керемедчиев.  \"Срещата на Борисов с Ли Къцян е толкова важна, колкото и председателството ни в Европа. Имаме възможност да направим важни трансгранични проекти и да развием Балканите. България е на опашката спрямо китайските инвестиции през последните 10 години. Ние сме получили 300 млн. евро, докато Унгария, например има 2 млрд. евро. Два са основните казуси - да се осигурят гаранции и да се привлекат повече инвестиции. Трябва да кажем \"да\" на големите проекти. Публичното частно партньорство също е важно за страната ни. Не трябва да допускаме инфраструктурата и темите, които ни вълнуват, да ни заобиколят. Трябва да хванем последния влак, защото в момента сме в последния вагон на китайските интереси. Надявам се това да е политиката на правителството\", коментира Керемедчиев.", "date": "2018.07.06", "title": "Милен Керемедчиев: Срещата с китайския премиер е важна, колкото председателството ни в ЕС"}
{"url": "https://www.faktor.bg/bg/articles/novini/svyat/yaponiya-ekzekutira-sektantite-ot-atentata-v-metroto-v-tokio", "text": "Лидерът на сектата „Върховната истина на Аум“ Шоко Асахара беше обесен, съобщи Би Би Си. Той извърши смъртоносна атака с нервнопаралитичен газ в метрото в Токио през 1995 г. Екзекутирани са и шестима други членове на култа, отбелязват японски медии. Атаката със зарин е най-тежкият терористичен атентат в Япония, при който загинаха 13 души, а хиляди други бяха ранени. Други шестима членове на сектата все още очакват смъртните им присъди да бъдат изпълнени. Екзекуцията на Шоко Асахара в затвора в Токио в петък сутринта беше потвърдена от главния секретар на кабинета Йошихиде Суга. Изпълненията на присъдите бяха отложени докато не приключат окончателно обжалванията на всички осъдени, което се случи през януари. На 20 март 1995 г. членове на сектата „Върховната истина на Аум“ пусна газ зарин в метрото в японската столица. Те оставиха пробити чанти, пълни с нервнопаралитичния агент върху влаковите линии в политическия квартал на Токио. Свидетели описват, че са забелязали че нещо изтича от пакетите и скоро след това усетили изгарящ дим, който засегнал очите им. Токсинът засяга жертвите за секунди, като ги кара да се задушават и да повръщат, а някои остават заслепени и парализирани. 13 души загинаха. През следващите месеци членове на култа направили няколко неуспешни опита да пуснат циановодород в няколко други метростанции. Нападението шокира Япония – страна, която се гордее с ниска степен на престъпност и социалното сближаване. Членовете на „Върховната истина на Аум“ бяха изправени пред съда, като 13 от тях бяха осъдени на смърт, включително лидерът им Шоко Асахара. Други шестима излежават доживотни присъди. Какво е „Върховната истина на Аум“? Началото на сектата е през 80-те години на миналия век като духовна група, смесваща хиндуистки и будистки вярвания, по-късно включва и елементи на апокалиптични християнски пророчества. Основателят на групата, Шоко Асахара, известен още като Чизуо Мацумото, се обявява за Христос и за първия „просветен“ след Буда. Култът придобива официален статут на религиозна организация в Япония през 1989 г. и се сдобива с много последователи по целия свят. На върха си Шоко Асахара има десетки хиляди последователи. Групата постепенно се превръща в параноична секта за съдбоновност, убедена, че светът ще приключи в световна война и че само те ще оцелеят. Култът преминава в нелегалност след нападението през 1995 г., но не изчезва, а в крайна сметка се преименува на „Алеф“ или „Хикари но Ва“. „Върховната истина на Аум“ е определена като терористична организация в САЩ и в много други страни, но „Алеф“ и „Хикари“ не са незаконни в Япония, въпреки че са определени като „опасни религии“ под наблюдение. Все още има последователи както в Япония, така и по света, по-специално в някои бивши страни от Източния блок.", "date": "2018.07.06", "title": "Япония екзекутира сектантите, които стоят зад атентата в метрото на Токио"}
{"url": "https://www.faktor.bg/bg/articles/novini/balgariya/ostava-toplo-i-slanchevo-i-dnes-s-kratki-prevalyavani-v-yugozapadna-balgariya", "text": "Днес времето над страната ще бъде предимно слънчево. В следобедните часове, главно над Югозападна България ще се развива купеста и купесто-дъждовна облачност, но само на отделни места ще превали и прегърми. Максималните температури ще са между 29° и 34°, в София около 29°. Това съобщиха за „Фокус” от Националния институт по метеорология и хидрология (НИМХ) при Българската академия на науките (БАН). Над Черноморието ще бъде предимно слънчево, с временни увеличения на облачността. Ще духа бриз. Максималните температури ще са 25-27°. Температурата на морската вода е 24-26°. Вълнението на морето ще бъде 1-2 бала. Над планините ще е предимно слънчево. Временни увеличения на облачността ще има в следобедните часове, когато на места ще има краткотрайни валежи, придружени с гръмотевици. Ще духа предимно умерен вятър от север-северозапад. Максималната температура на 1200 метра ще бъде около 25°, на 2000 метра - около 17°. Атмосферното налягане в сутрешните часове е малко по-ниско от средното за месеца и през деня слабо ще се понижи.", "date": "2018.07.06", "title": "Остава топло и слънчево и днес, с кратки превалявани в Югозападна България"}
{"url": "https://www.faktor.bg/bg/articles/targovskata-voyna-na-sasht-sreshtu-sveta-zapochna", "text": "Съединените щати ще наложат мита на стоки, внос от Китай рано днес местно време, потвърди президентът Доналд Тръмп, цитиран от Асошиейтед прес. Той изрази готовност за рязка ескалация на евентуалната търговска война между двете най-големи икономики в света. САЩ налагат мита върху вноса на китайски стоки за 34 милиарда долара - първа стъпка от потенциални реципрочни мерки с Китай. Пекин обеща да отговори бързо с мита върху американски стоки на същата стойност. Под удар са и европейски стоки-стомана и алуминий, които също ще бъдат обложени с 25% мито. Междувременно опитите на Пекин да образува общ фронт с Европейския съюз срещу политиката на американския президент претърпяха провал. След срещи на високопоставени китайски чиновници с европейски лидери в Брюксел и Берлин тези предложения бяха отхвърлени, съобщи \"Ройтерс\". Китайците са искали ЕС да подаде заедно с тях общ иск срещу САЩ в съда на Световната търговска организация, а също така да се излезе с общ документ след срещата между лидери на ЕС и китайското висше ръководство на 16 и 17 юли в Пекин. В замяна на това Пекин е предложил да отвори своята икономика за европейски инвестиции и да ограничи забраните за цели сектори, които важат в момента. \"Китай поиска Европа да се определи на чия страна ще застане в търговската война , но получи отказ от Брюксел и Берлин\", казва източник от дипломатическите среди на ЕС, участвал в преговорите.", "date": "2018.07.06", "title": "Търговската война на САЩ срещу света започна"}
{"url": "https://www.faktor.bg/bg/articles/novini/svyat/donald-tramp-podgotvyam-se-za-sreshtata-s-putin-tsyal-zhivot", "text": "Президентът на САЩ Доналд Тръмп увери, че е готов за предстоящата си среща със своя руски колега Владимир Путин, предаде Асошиейтед прес. \"Подготвям се за тази работа през целия си живот\", каза Тръмп на среща със свои привърженици в щата Монтана. Той се присмя на журналистите, попитали го дали е готов за срещата си с Путин на 16 юли в Хелзинки. 75 процента от представителите на медиите, отразяващи митинга, \"са напълно непочтени\", отбеляза Тръмп вчера - деня, в който медиите в цялата страна запазиха минута мълчание в памет на петимата сътрудници на вестник в щата Мериленд, които бяха убити миналата седмица от мъж, който имал стара вражда с изданието. Президентът на САЩ отправи остри критики по адрес на Европа заради, според него, недостатъчните разходи за отбрана и търговията, предаде ДПА. Съединените щати са \"балъците\", които плащат, за да пазят Германия, увери Тръмп. \"Аз казах, знаеш Ангела (Меркел), аз не мога да гарантирам това, но ние ви пазим и това означава много повече за вас... тъй като аз нея зная каква закрила получаваме ние, като ви пазим\", обърна се директно президентът на САЩ към германския канцлер. \"Те искат да ги пазим от Русия и в същото време плащат милиарди долари на Русия\" за петрол и газ, отбеляза Тръмп. Той обвини Европа, че \"убива\" Съединените щати в търговията и други области. \"Те правят невъзможно правенето на бизнес в Европа, но идват и ни продават своите Мерцедеси и Беемвета\", каза президентът на САЩ. Европейският съюз предприе ответни мерки срещу Съединените щати, след като те наложиха мита върху вноса на стомана и алуминий, припомня ДПА. На митинга Тръмп отправи остри нападки и по адрес на демократите, съобщи АП. Американският президент, например, нарече сенатор Елизабет Уорън \"Покахонтас\" заради нейните претенции, че има индианско потекло. \"Покахонтас, ще ти дам 1 милион долара, ако си направиш тест, за да докажеш, че си индианка!\", прикани Тръмп Уорън. Президентът на САЩ нарече Максин Уотърс, демократка от Камарата на представителите, \"индивид с нисък коефициент на интелигентност\". Уорън е смятана за потенциален кандидат на президентските избори в Съединените щати през 2020 г. Уотърс пък призовава от повече от една година за импийчмънт на Тръмп, отбелязва АП.", "date": "2018.07.06", "title": "Доналд Тръмп: Подготвям се за срещата с Путин цял живот"}
{"url": "https://www.faktor.bg/bg/articles/otrovenite-s-novichok-britantsi-imali-doseg-sas-zarazen-predmet", "text": "Британците, пострадали от бойното отровно вещество „Новичок”, са имали досег със заразен предмет. Това обявиха британските власти след допълнително разследване. Химическият агент бил открит по ръцете на мъжа и жената, които са в кома в болница. Това кара следователите да мислят, че 45-годишният мъж и 44-годишната му партньорка са държали в ръце нещо, по което са останали следи от „Новичок”-а. Полицията се опитва да установи къде са били двамата през последните няколко дни, за да предотврати друг евентуален инцидент.", "date": "2018.07.06", "title": "Отровените с \"Новичок\" британци имали досег със заразен предмет"}
{"url": "https://www.faktor.bg/bg/articles/novini/balgariya/bosiya-otgovori-na-prezidenta-radev-ochakvah-lichna-sreshta-izpratihte-mi-vazglupavo-pismo", "text": "„Прочетох отговора ви на моето писмо-декларация и съм дълбоко разочарован от него. Знам, че президентската администрация е с много нисък КПД и интелектуален капацитет, но до такава ниска степен не очаквах да бъде. Отговорът, който са ви написали вашите съветници и технически изпълнители е повече от скромен и уязвим”. Това изтъква в свой отговор на писмото на Румен Радев, гладуващият вече 25-ти ден Николай Колев - Босия. Вчера президентът Румен Радев призова правозащитникът да прекрати гладната стачка. Босия е възмутен, че от „Дондуков” 2 отговарят на писмото му едва на 24-ия ден след като са го получили, още повече, „когато се отнася за хуманитарен момент. Това е грубо, нетактично и безумно”, казва гладуващият. Николай Колев припомня, че е поискал среща с президента, за да му докаже с документи и факти за организираната престъпна група в Министерството на транспорта, но Радев изобщо не отговарял на това искане. „Накрая вие се обръщате към мен да прекратя гладната си стачка, но не споменавате нищо за условията, които съм поставил. Явно смятате, че аз при вашия отговор ще подскоча до небето от кеф, че сте ми написали едно възглупаво писмо и веднага ще си поръчам порция кебапчета, шопска салата и отлежала гроздова”, завършва с ирония отговора си Босия. Пълният текст на отговора на Босия вижте", "date": "2018.07.06", "title": "Босия отговори на президента Радев: Очаквах лична среща, изпратихте ми възглупаво писмо"}
{"url": "https://www.faktor.bg/bg/articles/novini/balgariya/nalagat-ogranicheniya-za-parkiraneto-v-tsentara-na-sofiya-zaradi-sreshtata-na-grupata-16-1", "text": "Заради започващата утре в София седма лидерска среща на върха на групата 16+1, включваща Китай и страните от Централна и Източна Европа, се забранява престоят и паркирането на автомобили в част от столичния център. Изключение се прави за автомобилите на делегациите. От 07:00 часа днес до приключване на форума на 06.07 забраната важи за: - на северозападната дъга на пл. \"Св. Александър Невски\" между ул. \"Дунав\" и ул. \"Оборище\"; - на ул. \"Оборище\" между пл. \"Св. Александър Невски\" и ул. \"Г. С. Раковски\". От 20:00 часа на 06.07. до приключване на срещата на 07.07 се забранява престоят и паркирането на превозни средства, с изключение на автомобилите превозващи участниците в мероприятието, както следва: - на ул. \"Доспат\" между бул. \"Витоша\" и ул. \"Баба Неделя\";", "date": "2018.07.06", "title": "Налагат ограничения за паркирането в центъра на София заради срещата на групата 16+1"}
