{"url": "https://faktor.bg/bg/articles/novini-balgariya-hamid-hamid-dps-shte-specheli-vtori-oblasten-grad-oshte-na-parvi-tur", "text": "\"Всеки актуален избор- било то местни, президентски, или парламентарни избори е една момента снимка на актуалната политическа обстановка, каза заместник-председателят на групата на ДПС\", коментира пред Канал 3 заместник-председателят на групата на ДПС, Хамид Хамид. \"Ако има рязка промяна на нагласите в обществото, то несъмнено, държавата се изправя пред нова политическа обстановка. Аз не очаквам чак толкова рязка промяна в страната, но допускам изненади в някои градове. Несъмнено в София е изключително интересно.  Само кметът на София не е достатъчно за политическа промяна, но ако има промяна и в други големи градове, партиите ще трябва да се замислят\",заяви още той. Хамид прогнозира, че кандидатът на ГЕРБ за Пловдив ще спечели изборите. \"Амбицирани сме да изберем наш кмет от ДПС поне в още един областен град в северна България, но нека общината да остане в тайна. Като народен представител от Шуменската област, но и като народен представител от ДПС ще бъда ангажиран за всички области, включително и за тази област за която говорим. Мислим, че ще се справим още в първи тур\", прогнозира Хамид Хамид.", "date": "2019.09.21", "title": "Хамид Хамид: ДПС ще спечели втори областен град още на първи тур"}
{"url": "https://faktor.bg/bg/articles/novini-balgariya-toma-bikov-gerb-shte-ima-okolo-20-oblastni-grada", "text": "\"Не трябва да се подценява нито един град. Няма спечелени избори в момента. Във всеки град може да загубим изборите ако не положим съответните усилия. Не е казано, че ще спечелим. На тази база бих казал, че ще имаме около 20 областни града. Ако трябва да говорим за отлив- в много градове кметовете на ГЕРБ управляват 2 или 3-ти мандат. Тези кметове си знаят дали се усеща тежест. Смятам, че ще бъде препотвърдена подкрепата\", заяви пред Канал 3 \"Кандидатите ни традиционно се излъчват по един и същи начин. Има номинации в местни структури, които се одобряват в комисия и от премиера Борисов.  ГЕРБ и Бойко Борисов усещат много добре динамиката на времето и промените. Промяната е нещо, което прави партията силна. Ние се променяме от своето създаване, нямаме статичен период\", категоричен беше Биков. \"Фандъкова превъзхожда Мая Манолова с това, че може явно да покаже какво е направила, включително и с нейните грешки, които са неизбежни. По нейно време София се развива с едни много добри темпове. Тези, които бяха големите критици сега са кандидати за кметове. Фандъкова има сериозен опит като кмет и проблемите, които имаше преди 10 години са до голяма степен решени. Сега има нови пречки, които предстоят да бъде решени\", каза още той.", "date": "2019.09.21", "title": "Тома Биков: ГЕРБ ще има около 20 областни града"}
{"url": "https://faktor.bg/bg/articles/novini-svyat-gartsiya-arestuva-zapodozryan-za-otvlichane-na-samolet-i-hora-prez-1985-godina", "text": "Гръцката полиция арестува 65-годишен мъж, заподозрян за отвличане на самолет и хора - престъпления, които са били извършени през 1985 и 1987 г., съобщи полицията, цитирана от Ройтерс. Според гръцки медии мъжът вероятно е замесен в отвличането през 1985 г. на самолет на Транс уърлд еърлайнс, при което е бил убит американски пасажер. Представител на гръцката полиция заяви, че заподозреният ливанец е слязъл на гръцкия остров Миконос от круизен кораб на 19 септември. Според източника името на заподозрения фигурирало като издирван от германските власти, предаде БТА. Престъплението от 1987 г. вероятно е свързано с пускането му на свобода в замяна на освобождаването на двама германски граждани, държани за заложници от негови съучастници в Ливан, посочи източникът. В момента мъжът се намира в строго охраняван затвор, докато германските власти потвърдят, че той е издирваното лице. Самолетът на TWA, изпълняващ полет от Кайро до Сан Диего с няколко междинни кацания, беше отвлечен за кратко след излитането си от Атина през 1985 г. Похитителите настояваха за освобождаване на шиитски затворници, държани от Израел. Пътниците и персоналът на полета понесоха тридневни междуконтинентални изпитания. Някои пасажери бяха бити, а водолаз на американския флот на борда на самолета беше убит. Десетки пътници бяха държани като заложници през последвалите две седмици.", "date": "2019.09.21", "title": "Гърция арестува заподозрян за отвличане на самолет и хора през 1985 година"}
{"url": "https://faktor.bg/bg/articles/novini-svyat-plemennik-na-kenedi-vliza-v-bitkata-za-myasto-v-senata", "text": "Американският конгресмен Джо Кенеди се включи в предизборната надпревара за Сената, съобщава БТА. Демократът от Масачузетс официално обяви кандидатурата си в имейл преди проява в Бостън. Джо Кенеди е внук на Робърт Кенеди и праплеменник на 35-ия президент на САЩ Джон Кенеди. Той е първият член на най-известната политическа династия в Америка, който се кандидатира за Сената, откакто неговият прачичо Едуард Кенеди направи това през 1962 г. Джо Кенеди ще се изправи срещу настоящия сенатор Едуард Марки на първичните избори догодина.", "date": "2019.09.21", "title": "Племенник на Кенеди влиза в битката за място в Сената"}
{"url": "https://faktor.bg/bg/articles/novini-svyat-1-000-radikalni-demonstranti-v-pohoda-za-klimata-v-parizh-nad-120-sa-arestuvanite", "text": "Около 1000 демонстранти, привърженици на радикалната фракция на крайната левица и \"жълтите жилетки\" във Франция са се присъединили днес към Похода за климата в Париж, съобщи полицията, цитирана от Франс прес. Шествието започна в ранния следобед от центъра на френската столица и в началото бе съпътствано от инциденти между тези радикалисти и силите на реда. Повредени бяха градски мебели и кофи за боклук, нанесени бяха щети на два банкови офиса, а два скутера бяха подпалени, предаде БТА. Крайнодесните активисти, някои от които с маски на лицата, замервали полицаите с различни предмети. Жандармерията отвърнала със сълзотворен газ, принуждавайки част от участниците в похода да отстъпят назад. Няколко хиляди се включиха в днешния Поход за климата в Париж по призив на много неправителствени организации след вчерашната историческа \"световна стачка за климата\", в която участваха 10 000 души във френската столица. Обстановката в Париж е напрегната, тъй като днес там се провеждат едновременно няколко демонстрации - освен Похода за климата, има протести на \"жълтите жилетки\" против социалната и данъчната политика на правителството, както и шествие срещу проекта за пенсионна реформа. В ранния следобед бяха арестувани 123-ма души, а 174 глобени в райони, където демонстрациите са забранени. Също днес във Франция започват Дните на културно-историческото наследство, през които е предвидено да бъдат отворени вратите за обществеността на различни публични институции, включително Елисейския дворец.", "date": "2019.09.21", "title": "1 000 радикални демонстранти в Похода за климата в Париж, над 120 са арестуваните"}
{"url": "https://faktor.bg/bg/articles/novini-svyat-albanski-korab-spasi-111-nelegalni-migranti-v-egeysko-more", "text": "Корабът на албанския флот \"Орику\", който е част от мисията на НАТО в Егейско море, спаси 111 нелегални мигранти на борда на две гумени лодки и моторна лодка. Това съобщи във Фейсбук министърът на отбраната Олта Чачка. \"Имигранти от Сирия, Ирак и Палестина бяха спасени в три отделни операции, само за няколко часа, от екипажа на кораба \"Орику\" във водите между Турция и Гърция. Те са предадени на турската брегова охрана\", пише Чачка. Корабът \"Орику\" помогна на 140 мигранти от Афганистан и Сирия по-рано този месец, 30 от които деца, да достигнат до сушата. Според Чачка, през 2016 г., когато Албания стана част от мисията на НАТО в Егейско море, албанският флот е спасил повече от 2200 нелегални мигранти, включително много жени и деца. Още два албански кораба \"Бутринти\" и \"Лисус\" участват в хуманитарната мисия, насочена към спасяване на мигранти, които се опитват да преминат нелегално през Егейско море.", "date": "2019.09.21", "title": "Албански кораб спаси 111 нелегални мигранти в Егейско море"}
{"url": "https://faktor.bg/bg/articles/novini-balgariya-anton-todorov-stanishev-da-si-podava-ostavkata-ot-pes", "text": "Това е чутовен скандал, Сатанишев да си подава оставката от ПЕС, ама веднага. БСП е единствената социалистическа партия в Европарламента, чиито депутати не подкрепиха приетата четвъртък с голямо мнозинство резолюция за значението на европейската историческа памет за бъдещето на Европа. Това изтъква в свой коментар политологът Антон Тодоров. Резолюцията е посветена на 80-годишнината от началото на Втората световна война. В документа се изтъква, че най-кръвопролитният в човешката история конфликт „започна като непосредствен резултат“ от пакта „Молотов-Рибентроп“, подписан между СССР и нацистка Германия на 23 август 1939 г. Само шестима депутати от Прогресивния алианс на социалистите и демократите (СиД) са гласували против, става видно от протокола. Трима от тях са от БСП. Това са председателят на Партията на европейските социалисти (ПЕС) Сергей Станишев, Цветелина Пенкова и Петър Витанов. Иво Христов се е въздържал. А Елена Йончева изобщо не е участвала в гласуването, посочва Тодоров.", "date": "2019.09.21", "title": "Антон Тодоров: Станишев да си подава оставката от ПЕС"}
{"url": "https://faktor.bg/bg/articles/novini-svyat-strategiyata-na-iran-da-pokazhe-na-sasht-che-ne-sa-vsesilni", "text": "Иран няма право да внася оръжие, а Саудитска Арабия има една от най-модерните армии в света, изцяло въоръжена от САЩ. От Техеран показаха обаче по впечатляващ начин, че стига да искат, могат лесно да ги бламират, пише в коментар за \"Дойче веле\" Шабнам фон Хайм.. Правителството в Рияд не се съмнява, че Иран стои зад нападенията срещу рафинерии в Саудитска Арабия. Разследванията били доказали, че ракетите не са изстреляни от Йемен на югозапад, а от север. Съединените щати още в края на миналата седмица обвиниха Иран за нападенията. Но еднозначни доказателство за това и досега няма. Отговорност за нападението, което временно намали саудитското нефтено производство наполовина, поеха съюзените с Иран хути от Йемен. Срещу тях Саудитска Арабия води война от четири години насам - война, в която загинаха и много цивилни граждани. В официално писмо до САЩ иранското външно министерство отхвърли каквото и да било участие в нападенията срещу саудитските рафинерии. \"Иран няма нищо общо с атаката\", се подчертава в писмото, предадено на САЩ чрез швейцарското посолство в Техеран. В Иран Швейцария представлява дипломатическите интереси на Съединените щати. \"Ако срещу Иран бъде проведена (военна) акция, ние ще отвърнем незабавно и измеренията биха били неограничени\", пише още в писмото. \"Стратегията на Техеран е точно тази: ако Иран бъде нападнат, целият регион ще бъде въвлечен във война, казва журналистката Фарзане Роостай. Тя не вярва, че Иран няма нищо общо с нападенията срещу саудитските рафинерии. \"Близко до ума е предположението, че Иран опитва, с помощта на хутите или на други шиитски милиции, да блокира действията на САЩ.\" През май 2018 САЩ едностранно напуснаха международното ядрено споразумение с Иран и подеха стратегия на \"максимален натиск\", налагайки на Техеран всеобхватни санкции. Американският президент обяви, че по този начин иска да принуди Иран към сключването на ново споразумение, което да обхваща и иранската политика в региона, както ракетната му програма. Саудитска Арабия, най-важният съюзник на САЩ в Персийския залив и основен враг на Иран, подкрепя американската политика. Същевременно между Саудитска Арабия и Иран цари опасна борба за надмощие в Близкия изток. Но Иран не може да внася оръжие, защото резолюция 2231 на Съвета за сигурност на ООН от 2015 забранява това, докато Саудитска Арабия е сред държавите с най-големи разходи за въоръжение в света. \"Саудитска Арабия е най-важният купувач на американско оръжие. Десет процента от целия американски оръжеен износ заминават за Саудитска Арабия\", казва експертът по въпросите на Близкия изток Михаел Людерс. \"Въпреки това няколко доста елементарни дрона да достатъчни, за да блокират възлови части от нефтената промишленост на страната. Това бе невероятен позор за Саудитска Арабия\", коментира Людерс. Престолонаследникът на Саудитска Арабия и министър на отбраната Мохамед бин Салман определя нападението с дрон като \"тест на волята на международната общност да реагира на подобни деяния, които застрашават сигурността и стабилността\". Американският президент Тръмп обяви, че \"значително ще засили\" санкциите срещу Иран. Иран и сега е под огромен натиск в резултат на американските санкции. В страната почти всеки ден има нови протести, които биват брутално потушавани от силите за сигурност, както в понеделник в Арак, в западната част на Ирак. Стотици работници от HEPCO - най-голямата фирма за тежко машиностроене в страната и в региона на Близкия изток - излязоха на протест заради това, че от юни не са получавали заплати. Тяхната  фирма е пред фалит. Нарастващият натиск отвън и отвътре оказва въздействие. \"Стратегическото търпение на Иран е на изчерпване\", казва Ели Геранмайе, експертка по Иран в Европейския съвет по  външни отношения (ECFR). Иран най-напред се надяваше, че европейците и китайците ще успеят да изработят един вид икономически пакет за него. Това щеше да даде възможност на Иран спокойно изчака следващите избори в САЩ и да се надява, че те ще бъдат спечелени от представител на демократите, смята Геранмайе. Но липсващите приходи от нефт и тежко икономическо положение в страната провалиха този план. Реакцията на Иран? Първоначално той започна с премерени стъпки да нарушава задълженията си по ядреното споразумение. А сега Иран явно засилва и натиска на регионално ниво, твърди Геранмайе. Макар и да е неясно до каква степен Иран стои зад нападенията, неговите военни възможности и ударната сила на асиметрично водената от него война станаха точно толкова очевидни, колкото и уязвимостта на световното снабдяване с енергия. Така Иран застана в центъра на вниманието на световната общност. И изглежда готов на всичко, за да остане там, докато постигне най-важната си цел: отмяната на американското петролно ембарго.", "date": "2019.09.21", "title": "Стратегията на Иран: да покаже на САЩ, че не са всесилни"}
{"url": "https://faktor.bg/bg/articles/novini-svyat-zemetresenie-ot-5-6-po-rihter-v-albaniya", "text": "Регистрирано е силно земетресение с магнитуд 5,6 в района на Драч, показва справка на страницата на Европейския средиземноморски сеизмологичен център. Трусът е станал в 16:04 часа местно време (17:04 часа българско време) на 5 километра северозападно от град Драч (Дуръс) и на 35 километра западно от столицата Тирана, последван от втори трус магнитуд 5,2 на 10 километра южно от Драч. И двата труса са станали в Адриатическо море. Земетресенията са предизвикали паника и хората масово са напуснали домовете си. Засега няма информация за причинени материални щети и пострадали хора. Усетени са освен в Албания, в Македония и в Черна гора.", "date": "2019.09.21", "title": "Земетресение от 5.6 по Рихтер в Албания"}
{"url": "https://faktor.bg/bg/articles/novini-balgariya-mihail-naydenov-balgarskite-sluzhbi-tryabva-da-lovyat-ruski-shpioni-a-ne-da-razchitat-na-signali-otvan", "text": "Шпионската дейност е съществена част от подривната дейност на Русия  срещу България от 1989 г. до сега. Тя не е преставала през тези 30 години, като в различни периоди от прехода е била с различна интензивност. Активизира се особено силно след 2014 година и анексията на Крим от Русия. Това изтъкна Михаил Найденов, експерт по национална сигурност в предаването „Документите с Антон Тодоров” по ТВ „Европа”.  Найденов е категоричен, че ген. Решетников не е безобиден пенсионер, а острие в хибридната война срещу България. Ръководеният до скоро от него Руски институт за стратегически изследвания е федерално държавно бюджетно учреждение, на пряко подчинение на Кремъл и Путин, а негов основател е самият президент на руската федерация. Найденов показа в ефир копие от Докладната записка, изготвена от Николай Малинов, обвинен в шпионаж. От нея не става ясно до кого е адресирана, но Докладна записка се пише до началник, тоест Малинов е в ролята на подчинен или поне самият той така се определя. Документът е на руски, а в едно от приложенията към него е употребен изразът:”...нашият български русофилски интерес”. Въпросът е може ли българският интерес да бъде русофилски – това е национално предателство, категоричен е Михаил Найденов.  В предаването  Антон Тодоров акцентира, че бившият премиер и цар Симеон Сакскобурггостски през 70-те г. на миналия век е имал инкогнито посещение в СССР, в Ленинград. Може ли през този период на тежък контрол от стана на комунистическите служби Симеон случайно да го допуснат на тази екскурзия, пита Найденов. Водещият посочи, че и сега, и преди при по-големи разкрития на руски шпиони информацията идва от партньорските служби. Този маниер на работа трябва да се промени, така че и българските служби да ловят и неутрализират руските шпиони, подчерта Найденов. Според него руската хибридна война разчита на това да няма правова държава и върховенство на закона, но така се стига до ограбване на населението и нисък жизнен стандарт.  Тодоров посочи, че такъв пример е енергетиката. Колкото е повече руското влияние в бившите комунистически държави, толкова по-нисък е жизнения стандарт на населението, заключи Михаил Найденов.  вижте пълния запис на предаването.", "date": "2019.09.21", "title": "Михаил Найденов: Българските служби трябва да ловят руски шпиони, а не да разчитат на сигнали отвън"}
{"url": "https://faktor.bg/bg/articles/politika-hlyab-i-pasti-simvolite-na-komunizma-sa-natsionalno-predatelstva-shte-chue-li-balgariya-preduprezhdenieto-na-eropeyskiya-parlament", "text": "С гласовете на 535 евродепутати, 66 „против” и 53 „въздържал се” на 19 септември 2019 г. Европейският парламент прие Резолюция относно значението на европейската историческа памет за бъдещето на Европа. Сред инициаторите на този важен документ са българският депутат от ГЕРБ Андрей Ковачев, който е участвал и в дебата, както и депутатът от СДС Александър Йорданов. След като се позовават на редица други подобни резолюции от предходни години, евродепутатите се съгласяват, че Втората световна война е непосредствен резултат от договора за ненападение между Третия райх и Съветския съюз от 23 август 1939 г.,  известен като пакта „Молотов – Рибентроп“, и тайните протоколи към него, с които два еднакво човеконенавистнически режима разполовиха Европа. Това разделение след края на войната доведе до   до издигането на духовна, ментална и материална стена между двете части на континента и налагането на тотална диктатура, съпроводена с непрекъснати репресии – кога брутални, кога по-„меки”.   В резолюцията се припомня, че и нацисткият режим (правилно би било да бъде определен като националсоциалистически!), и комунистическият извършиха масови убийства, геноцид и депортирания и причиниха човешки жертви и отнемането на елементарни свободи през ХХ век в мащаби, невиждани до този момент в историята на човечеството. Припомня се Холокостът и се осъждат „възможно най-остро актовете на агресия, престъпленията срещу човечеството и масовите нарушения на правата на човека”. Изразява се и безпокойството от факта, че „символите на тоталитарните режими продължават да бъдат използвани на обществени места и за търговски цели”. По-важното е, че в документа се подчертава наличието на забрани в редица европейски държави да се използват както националсоциалистически, така и комунистически символи. За съжаление Република България не е сред тях! Ако беше, то щяха да бъдат невъзможни сборища като тези на Бузлуджа, където се веят червени байряци със сърпове и чукове; носят се тениски с червени петолъчки и портрети на Сталин, на Че Гевара, на Тодор Живков; издигат се знамена на чужда държава. Щяха да бъдат невъзможни и такива сборища като отминалия наскоро „събор” на русофили на язовир „Копринка” с парада на същите символи или позорното събиране на най-ретроградните слоеве в нашето общество за отбелязване на варварската акция на комунистите-терористи при Жабокрек, избили ранени германски войници и българските лекари и медицински сестри. Онова, което има пряко отношение към България и безпрецедентния поход в последно време на прокомунистически, проруски и антибългарски публични прояви, пропаганда и съзнателни манипулации, е точка № 18 от Резолюцията, където се изразява безпокойство от това, че в някои държави членки „запазването в обществените пространства на паметници и мемориали (паркове, площади, улици и др.), възхваляващи тоталитарните режими, проправя пътя за  относно последиците от Втората световна война и за разпространението на тоталитарните политически системи”. Свидетели сме на истинско възраждане на миналото у нас. Един след друг се появяват паметници на комунистически дейци, отговорни за ликвидирането на десетки хиляди българи след окупацията на Царство България на 8 септември 1944 г., допринесли за разрухата на националното стопанство, ограбили всички обществени фондове, репресирали стотици хиляди души, на които са били отнети имуществото, къщите, земята, средствата за производство, професиите, пенсиите. Виновни за смазването на стотици хиляди човешки съдби. За отнетата свобода на словото и мисълта. За потискането с всички средства на онези, обявени за „врагове на народната власт” и на техните деца и внуци. За моралната разруха, тон на която дава още в първите дни след деветосептемврийския преврат върхушката на комунистическата клика, обсебила властта.  Видяхме с каква ожесточена съпротива се посрещна безумно закъснялото решение в училище да се изучава истината за комунистическото половинвековно минало. Видяхме как червени професори по история от Софийския университет подмениха истината в учебниците, които писаха, рецензираха или редактираха. Свидетели станахме на цинична подигравка на прокомунистическите сили и на носталгиците по „славното минало” от БСП с демократичните принципи и европейските ценности, осъществена с посредничеството на някаква лява германска фондация, успяла вероятно да подмами, да подведе американската фондация „Гети”, която отпусна средства за възстановяване на символа на победата на болшевизма и комунизма, издигнат на Бузлуджа и известен като „летящата чиния”. Участници сме в последно време и в дебата за недопустимото присъствие на стотиците, ако не и хиляди паметници в цялата страна на окупационната съветска армия, на разните альошковци, извисяващи се над всички останали пааметници на родни заслужили мъже и  В България съветската армия никого и от нищо не е освобождавала. В България съветската армия е била окупатор. Приетата на 19 септември 2019 г. Резолюция трябва да бъде подложена на широко обсъждане в българското общество. Държавните органи, включително прокуратурата, най-после трябва да се съобразят със забраната на всякакви комунистически символи, с всяка пропаганда на човеконенавистната комунистическа идеология и да съдействат за практическото осъществяване на произтичащите от нея задължения на страна-членка на Европейския съюз. Всичко друго би било национално предателство.", "date": "2019.09.21", "title": "Символите на комунизма са национални предателства – ще чуе ли България предупреждението на Еропейския парламент"}
{"url": "https://faktor.bg/bg/articles/obshtestvo-zakon-i-red-m-markovski-pri-umishleno-ubiystvo-ne-tryabva-da-ima-sakrateno-sadebno-sledstvie", "text": "\"Когато престъпленията са умишлено лишаване от живот - умишлено убуйство, не трябва да има съкратено съдебно следствие. Това е необходимо и не е несправедливо\", заяви пред БНТ адвокат Марин Марковски. \"Разумното е да се запази съкратеното съдебно следствие за всички останали престъпления, с изключение на които е имало противозаконно лишаване от живот\", смята адвокат Марковски. \"Аз съм защитавал престъпници, които са непоносими като хора. Виждал съм очите на майката на жертвата, знам болката от престъплението, виждал съм я. Ако се остави правосъдието в ръцете на пострадалите, те ще кажат \"искаме да го одерат жив\". Правосъдие, от хора, които изживяват мъката, не може да се получи\", категоричен е адвокат Марковски. \"Когато някой убие дете, изнасили го, тогава той не трябва да излиза навън, защото може да го направи пак. Същността му е на дявол\", каза той.", "date": "2019.09.21", "title": "М. Марковски: При умишлено убийство не трябва да има съкратено съдебно следствие"}
{"url": "https://faktor.bg/bg/articles/obshtestvo-zakon-i-red-dzhok-polfriyman-ostava-v-tsentara-za-chuzhdentsi-v-busmantsi", "text": "Джок Полфрийман остава в центъра за временно настаняване на чужденци в Бусманци в очакване на временен паспорт поне до другата седмица. Австралиецът беше предсрочно освободен от затвора с решение на Софийския апелативен съд. Той излежа 12 от наложени му 20 години затвор за убийството на студента Андрей Монов. Тъй като няма валидни документи за самоличност, Дирекция „Миграция” го отведе в Бусманци. Полфрийман очаква посолството на Австралия в гръцката столица Атина да му издаде временен паспорт, за да бъде освободен. Развитието по този казус доведе до тежки критики към съдебния състав и отекна и в парламента. „Това, че получава много критики от морална гледна точка е различен въпрос. Това е акт на съда, влязъл в сила и се изпълнява вече”, коментира адвокат Людмил Рангелов. „В мотивите на това определение има два много важни момента. И представителят на прокуратурата, и представителят на затворническата администрация енергично поддържат тезата, че не са налице условията за такова освобождаване. При обсъждането обаче на доказателствата, Апелативният съд не се е съгласил с първоинстанционния съд, че тези наказания, които са в едно по-старо време, имат някакво правно значение към момента, в който се разглежда искането за освобождаване”, обясни адвокат Рангелов. „Съдът винаги има избор, но така е преценил”. Адвокатът обясни още, че след анализа на доказателствата, се прави извод, че са изчерпани възможностите в условията на затвора той повече да се превъзпитава. „Съдът е стигнал до извода, че той е един завършено поправен човек”, обясни адвокат Рангелов. „В крайното решение на съда винаги има и нещо, което се нарича вътрешно убеждение. Това е неуловима величина”, обясни Людмил Рангелов. Според него случаят се наблюдава и на дипломатическо ниво.", "date": "2019.09.21", "title": "Джок Полфрийман остава в центъра за чужденци в Бусманци"}
{"url": "https://faktor.bg/bg/articles/ikonomika-turizam-tomas-kuk-e-pred-falit-posledniyat-polet-do-balgariya-e-dnes", "text": "Най-старата туристическа компания в света - “Томас Кук”, е заплашена с фалит. Този уикенд ще бъде критичен за фирмата, тъй като трябва да намери още 200 млн. паунда освен 900-те млн., които основният и акционер - китайската Fosun Tourism, обеща да даде, за да я спаси. Допълнителните средства се искат от кредиторите на “Томас Кук”. Става дума за 10 банки, които настояват за буфер от 200 млн. паунда, който да осигури зимния сезон на туроператора. По принцип той се смята за по-слаб и обикновено се компенсира от летния. През първата половина на годината обаче компанията е натрупала 1,5 млрд. лири загуби. Според нейни представители това се дължи на поредица от проблеми, сред които политическа нестабилност в популярни туристически дестинации като Турция, твърде горещото лято и това, че много клиенти от Великобритания се въздържат да ходят на почивка заради Брекзит.  Туристическият гигант е ударен и от конкуренцията на онлайн туристическите агенции и нискобюджетните авиокомпании. В момента има около 600 000 души по света, които са изпратени на почивка от “Томас Кук”. Част от тях са и в България. Проверка в сайта на компанията показа, че последният и полет от Лондон за нашата страна ще е на 21 септември до Бургас. Ако “Томас Кук” фалира в близките дни, около 150 000 британски туристи няма да могат да се върнат от ваканция и 21 хил. служители ще останат без работа. Британският орган за гражданска авиация се очаква да организира най-мащабната хуманитарна операция в мирно време, за да ги прибере във Великобритания. Той ще трябва да наеме допълнителни самолети, което ще струва на британските данъкоплатци милиони лири. Причината е, че според британското законодателство единствено пакетните ваканции на “Томас Кук” са застраховани. Ако се резервира само полет или хотел през компанията, застрахователно обезщетение не се полага. Затова експерти съветват хората да пазят всички финансови документи от почивките си, ако се стигне до фалит и трябва да правят допълнителни плащания за хотел или полет. “Томас Кук” продава почивки за 9 млрд. паунда на година и има 19 млн. клиенти в 16 държави. В България работи от средата на 90-те години, като след 2002-2003 г. започна да докарва у нас по над 250 хил. чужди туристи предимно от Германия и Великобритания, които през последните 2-3 години надхвърлиха дори 300 хил. туристи на сезон.  През годините компанията е инвестирала близо 50 млн. евро в обновяване на хотелска база по морето, която оперира под своята марка, предимно в Златни пясъци и Слънчев бряг.", "date": "2019.09.21", "title": "\"Томас Кук\" е пред фалит, последният полет до България е днес"}
{"url": "https://faktor.bg/bg/articles/novini-balgariya-manolova-gnevna-na-bsp-i-drago-stoynev", "text": "\"Не съм упълномощавала никоя партия да говори от мое име, нито да представя гражданската ми кандидатура като междупартийна битка. Заявих ясно, че моята битка е срещу начина, по който се управлява столицата\", написа кандидатът за кмет на София Мая Манолова във фейсбук, а поводът е изказване на&nbsp;зам.-председателя на ПГ на \"БСП за България\" Драгомир Стойнев в \"Панорама\" по БНТ снощи.< В предаването той заяви, че Манолова е ляво ориентиран човек и че БСП прави всичко възможно тя да стане кмет на София.  Също така допълни, че без гласовете от БСП тя не може да спечели. \"Ако някой иска да води междупартийна битка, между една и друга партия, може би трябва да заложи на своята листа за партийни съветници или да си издигне партиен кандидат. Аз не водя междупартийни битки\", написа гневно Манолова във фейсбук.", "date": "2019.09.21", "title": "Манолова гневна на БСП и Драго Стойнев"}
{"url": "https://faktor.bg/bg/articles/novini-svyat-mashtabna-aktsiya-sreshtu-narkotrafika-v-severna-makedoniya", "text": "Полицията и прокуратурата на Република Северна Македония провеждат специализирана полицейска акция срещу наркотрафика и търговията с оръжие в 24 града. В рамките на операцията са били извършени претърсвания на 54 места. Иззети са общо 22 кг марихуана, над 500 стебла марихуана, семена на канабис, кокаин, хероин, хашиш, метадон, таблетки екстази. Освен това, са открити три пистолета, една ловна пушка, амуниции за тях, както и самоделно взривно устройство. Повдигнати са обвинения срещу 36 лица, за 18 от които има мярка за неотклонение \"задържане под стража\".", "date": "2019.09.21", "title": "Мащабна акция срещу наркотрафика в Северна Македония"}
{"url": "https://faktor.bg/bg/articles/novini-balgariya-obshtinarite-na-gerb-v-bitkata-na-maya-manolova-za-sofiya-zhertva-sa-grazhdanite", "text": "От групата на ГЕРБ в Столичния общински съвет излязоха с позиция относно изявленията на кандидата за кмет на София Мая Манолова за обществените поръчки. \"В битката на Мая Манолова за София жертва са гражданите. Тя е опитен политик и е учудваща некомпетентността, която проявява по елементарни въпроси. С изявленията си за обществените поръчки, г-жа Манолова показва пълна липса на компетентност за европейските проекти, тяхната защита и изпълнение\", се казва в тяхна позиция, изпратена до медиите. Нейното поведение е заплаха за спечелени проекти и осъществяването на конкретни мерки за подобряване чистота на атмосферния въздух. До края на 2019 г. София има възможност да защити проекти за екологичен транспорт - 82 електробуса, 30 тролейбуса и 25 трамвая. Така нареченият ''независим'' кандидат на БСП Манолова повтаря поведението си от времената на подкрепяния от нея кабинет ''Орешарски'', когато европейските програми бяха затворени за България. Нека си спомним, че с нейния глас тогава се създаде Министерство на инвестиционното проектиране, чиято цел бе да отклони финансови средства от София и да блокира развитието на града. Никоя от размахваните от Манолова обществени поръчки няма да приключи преди изборите, но тя не знае това, очевидно защото не си е направила труда да се запознае с процедурите. В битката на Манолова за София и лакомията ѝ за власт жертва са гражданите, се казва в позицията на общинските съветници от ГЕРБ.", "date": "2019.09.21", "title": "Общинарите на ГЕРБ: В битката на Мая Манолова за София жертва са гражданите"}
{"url": "https://faktor.bg/bg/articles/novini-svyat-svatba-v-uzbekistan-do-250-gosti-tri-limuzini-dva-orkestara", "text": "Властите в Узбекистан ограничиха пищните венчавки със специални регулации, приети от парламента, като на сватбените празненства няма да могат да присъстват повече от 250 гости, предаде БТА. Другите ограничения касаят оркестрите и кортежите. В автомобилните кортежи могат да се използват не повече от три луксозни лимузини, а разрешените сватбарски оркестри не трябва да са повече от два. Месечният доход на средностатистическият жител на столицата Ташкент и на другите големи градове в страната е около 200-300 долара. Но при венчавките се харчат големи суми за местния стандарт - родителите на младоженците харчат около 20 хиляди долара за сватбеното тържество. Тези пари често се взимат назаем от близки и приятели и се изплащат с големи трудности в продължение на години. Въпреки това семействата се подлагат на големи изпитания в спазването на традициите и за да не паднат по-долу от останалите. Новите регулации ще влязат в сила догодина. Много узбеки работят в чужбина, най-вече в Русия. Изпратените от тях средства на роднините им предимно се използват за ремонти и венчални церемонии. Приетите ограничения са по-меки от тези, които се предлагаха в първоначалния проект, който предвиждаше таванът на броят на поканените гости да не надвишава 150 души. Президентът на Узбекистан Шавкат Мирзийоев преди време разкритикува пищните венчавки. Той изтъкна, че много често хора умират от инфаркти и инсулти само на 50 години, тъй като не могат да върнат борчове от сватбите на децата си.", "date": "2019.09.21", "title": "Сватба в Узбекистан-до 250 гости, три лимузини, два оркестъра"}
{"url": "https://faktor.bg/bg/articles/sport-gimnastichkite-ni-specheliha-bronz-na-mnogoboya-v-baku", "text": "Ансамбълът ни по художествена гимнастика спечели бронзовите медали в многобоя на Световното първенство в Баку.  Симона Дянкова, Стефани Кирякова, Мадлен Радуканова, Лаура Траатс и Ерика Зафирова изиграха две красиви съчетания без грешки. Те бяха лидерки в класирането на три обръча и два чифта бухалки, но рускините ги победиха във второто съчетание. При първото си излизане на килима момичетата на Весела Димитрова допуснаха малка грешка, но получиха крайна оценка 28,800 за играта си с обръчи и бухалки. На топки пък ансамбълът беше оценен с 29,200. Родната делегация подаде контестация във връзка с трудността на съчетанието, но тя не беше уважена, съобщава gong.bg. Така със сбор 58,000 нашите момичета се наредиха на второ място след изиграването на първия поток. До края на състезателния ден предстоят съчетанията на 12-те ансамбъла от поток \"В\", когато ще стане ясно и кои от тях ще се борят в неделните финали. Миналогодишните световни шампионки защитиха титлата си, като завършиха със сбор от 58.700 (28.700 и 30.000 на пет топки) точки, а българките останаха трети с 58.000 (28.800 и 29.200). Япония спечели среброто с 58.200 (29.000 и 29.200) точки.", "date": "2019.09.21", "title": "Гимнастичките ни спечелиха бронз на многобоя в Баку"}
{"url": "https://faktor.bg/bg/articles/novini-svyat-nay-malko-57-sa-zadarzhani-pri-antipravitelstveni-protesti-v-kazahstan", "text": "Властите в Казахстан задържаха 57 участници в неразрешени протести, организирани от забранено опозиционно движение, предаде БТА. От кадри, публикувани в социалните мрежи, се вижда, че участниците са около неколкостотин, а полицията значително ги надвишава по брой. Арестите изглеждат безразборни. На видеото се вижда, че полицията задържа майка с три деца, докато си пробива път към магазин. Най-малко 50 души са арестувани преди днешния протест, тъй като правителството се стреми да потуши недоволството.  Протестите са организирани от партията \"Демократичен избор на Казахстан\", която е забранена като екстремистка. Лидерът ѝ, избягалият олигарх Мухтар Аблязов, живее във Франция и е издирван от Казахстан, Русия и Украйна заради предполагаемо присвояване 5 милиарда долара.", "date": "2019.09.21", "title": "Най-малко 57 са задържани при антиправителствени протести в Казахстан"}
{"url": "https://faktor.bg/bg/articles/novini-svyat-erdogan-turtsiya-e-gotova-za-operatsiyata-v-siriya", "text": "Турският президент Реджеп Тайип Ердоган заяви днес, че Турция е приключила подготовката за евентуална операция в Сирия. \"Ние завършихме подготовката по нашата граница. Не искаме да се противопоставяме на САЩ в Сирия, но не можем да игнорираме подкрепата, която те оказваха на терористични организации\", каза Ердоган на пресконференция, преди да замине за Ню Йорк за участие в Общото събрание на ООН, предава БТА. Ердоган каза още, че САЩ са изпращали в Сирия хиляди камиони с оръжие. \"Ние не можем да купим това оръжие с пари, а вие го давате безплатно на терористични групировки\", заяви Ердоган. Той критикува САЩ и за подкрепата на коалицията Сирийски демократични сили. Анкара смята Силите за защита на народа за клон на забранената в Турция Кюрдска работническа партия /ПКК/. На 7 август Турция и САЩ се договориха да създадат център за съвместни операции, чиято цел е формирането на буферна зона по границата на Сирия и Турция, която да служи като защитен пояс за турската граница. Там се планира да бъдат изпратени сирийски бежанци, приютени в Турция. Анкара настоява контролът в зоната да се извършва изключително от турската армия.", "date": "2019.09.21", "title": "Ердоган: Турция е готова за операцията в Сирия"}
{"url": "https://faktor.bg/bg/articles/novini-balgariya-do-5000-leva-globa-ako-remontirame-sami-kolata-si", "text": "Солени глоби за собствениците на коли, които ги ремонтират сами, и единен регистър на автосервизите - това предвижда законопроект за пътните превозни средства, който предстои да влезе за обсъждане в парламента. След последния случай, при който жена от Добрич загина след взрив на газова бутилка, темата за контрола върху сервизите отново излезе на дневен ред.    Глоби от 1000 до 5000 лв. пък ще грозят всички, които ремонтират автомобилите си, извън оторизирани сервизи. \"От 1080 пункта за годишни технически прегледи, само 145 от тях са оторизираните да правят първоначална проверка на газовите системи\", разкри пред Канал 3 Георги Илиев, член на УС на Асоциацията на газовите сервизи.  Според експерти, обаче, едва 15% от пунктовете извършват първоначалната проверка на системите, в останалите просто се посочва, че автомобилът не е на газ, за да се вземат парите на шофьорите.   По данни на асоциацията на автосервизите у нас по пътищата се движат близо половин милион автомобили на газ. Неофициално обаче цифрата е значително по-голяма. Ако проектозаконът получи зелена светлина от парламента контролът ще бъде възложен на изпълнителна агенция автомобилна администрация.", "date": "2019.09.21", "title": "До 5000 лева глоба, ако ремонтираме сами колата си"}
{"url": "https://faktor.bg/bg/articles/novini-svyat-gartsiya-tarsi-evropeyska-pomosht-za-spravyane-s-eskalirashtata-bezhanska-valna", "text": "Гърция търси европейска помощ за справяне с ескалиращата бежанска вълна към островите ѝ. Премиерът Киракос Мицотакис заминава за Вашингтон за среща с президента Тръмп и турския държавен глава Ердоган.  Увеличаване на усилията на Европейската агенция по охрана на границите \"Фронтекс\" и засилване на присъствието на НАТО в Егейско море.Това поиска гръцкото правителство на извънредно заседание днес заради ескалиращата бежанска вълна. Само за пет дни тази седмица до гръцките острови са достигнали над 2200 мигранти, по данни на бреговата охрана. В бежанския лагер \"Мория\" на Лесбос са настанени над 13 хиляди души, много от тях майки с деца, при капацитет на лагера за около 3 хиляди. Безредиците са ежедневие, коментират жители на острова. Кметовете на Егейските острови алармират, че положението е \"трагично\", настояват за незабавни мерки и за съпричастност от Европейския съюз. Гръцките медии припомнят, че Атина съгласува мигрантската си политика със София при среща на министър Комуцакос с българския премиер Бойко Борисов. Цитират изказване на премиера: \"Оценяваме високо усилията ви за справяне с това голямо предизвикателство\". \"Турция просто остави без охрана морската граница, за да окаже натиск към Брюксел\", коментират гръцките медии.", "date": "2019.09.21", "title": "Гърция търси европейска помощ за справяне с ескалиращата бежанска вълна"}
{"url": "https://faktor.bg/bg/articles/ikonomika-zaplahata-ot-voyna-v-blizkiya-iztok-otnovo-vdigna-tsenite-na-petrola", "text": "Заплахата от война в Близкия изток отново вдигна цените на петрола в края на една от най-драматичните седмици за „черното злато“, в която 5% от световните доставки бяха засегнати от атаките срещу петролни съоръжения на Саудитска Арабия, съобщава Bloomberg. Въпреки че усилията на кралството за възстановяване на производството и уверенията, че светът разполага с достатъчно резерви, за да няма прекъсване в доставките, помогнаха за овладяване на поскъпването от близо 20%, цените на петрола все още отчитат ръст от 8% на седмична база до около 65 долара за барел. Така Брент е на път да запише най-голямото си седмично повишение от януари насам. САЩ и саудитците твърдят, че доказателствата сочат, че Иран е замесен в атаките. И именно заплахата от ответни действия срещу ислямската република поддържат цените на петрола по-високи. Външният министър на Иран предупреди, че всяка атака ще доведе до война. Бързото увеличаване на нестабилността в най-важния регион за производство на петрол в света повиши рисковата премия за цените, които са с почти 5 долара за барел по-високи от преди атаките срещу саудитските съоръжения. Налице е и безпокойство колко време ще отнеме на кралството, за да възстанови напълно загубеното производство, тъй като резервите се изчерпват и се работи без обичайния буфер от обеми. От Саудитска Арабия се ангажираха да възстановят щетите до края на септември, но част от пазарните анализатори имат известни съмнения дали този срок е постижим. Около обяд българско време в петък фючърсите върху американския суров петрол WTI поскъпват с 0,64% до 58,50 долара за барел за доставка през октомври. Повишението при сорта Брент е с 0,54% до 64,75 долара за барел.", "date": "2019.09.21", "title": "Заплахата от война в Близкия изток отново вдигна цените на петрола"}
{"url": "https://faktor.bg/bg/articles/novini-balgariya-fandakova-obshtestvenite-porachki-sa-zakonov-nachin-da-realizirame-obektite-v-grada", "text": "\"Притеснявам се, че в последните седмици г-жа Манолова говори само за обществени поръчки и се тревожи, че те се правят сега\", коментира кметът на София Йорданка Фандъкова в отговор на журналистически въпрос за обвинението на Мая Манолова, че предизборно е отварянето на две обществени поръчки за електробуси, за да може спечелилите фирми евентуално да я подкрепят, предаде \"Фокус\". \"Обществените поръчки са средството да можем да реализираме обектите на града. Аз друг законов начин не знам. Ако тя знае, нека да го каже. Очевидно не е информирана за условията и сроковете на оперативните програми, защото, ако се съобразяваме с изборите, означава да лишим града от тази огромна възможност\", каза още Фандъкова. \"Процедурите, свързани с това софиянци да дишат по-чист въздух, ги обявихме още през лятото и бяха отразени от всички медии\", заяви Фандъкова.  По думите и, това са процедури по закупуването на 82 електробуса, 30 тролейбуса и 25 нови трамвая.  \"Тези процедури са със защитените средства по ОП \"Околна среда\", отбеляза кметът на София. Тя добави, че иска да успокои Манолова, че протоколите по завършване на тези поръчки ще бъдат със срокове по време на новоизбрания кмет.", "date": "2019.09.21", "title": "Фандъкова: Обществените поръчки са законов начин да реализираме обектите в града"}
{"url": "https://faktor.bg/bg/articles/novini-svyat-shesto-zemetresenie-v-bosna-i-hertsegovina-ot-30-avgust-nasam", "text": "Земетресение с магнитуд 3,2 е било регистрирано тази нощ в района на Херцеговина, предаде Танюг. По данни на Европейско-средиземноморския сеизмологичен център трусът е регистриран около 1.30 часа местно време.  Епицентърът е бил на 8 километра югоизточно от Чаплина на дълбочина 3 километра, предава БТА. Това е шесто земетресение в Босна и Херцеговина от 30 август насам", "date": "2019.09.21", "title": "Шесто земетресение в Босна и Херцеговина от 30 август насам"}
{"url": "https://faktor.bg/bg/articles/novini-svyat-40-zadarzhani-v-parizh-predi-nachaloto-na-protestite-na-zhaltite-zhiletki", "text": "Полицията в Париж задържа близо 40 души преди началото на планираните протести на движението на жълтите жилетки, съобщава телевизия BMFT. Полицаите са спрели за проверка още близо 600 души и са глобили 10 души за опит да организират демонстрация на булевард Шан-з-Елизе. Там протестите са забранени, откакто по-рано тази година демонстрации на жълтите жилетки прераснаха в насилие и вандализъм, припомня БТА. Силите на реда са използвали еднократно сълзотворен газ, за да разпръснат демонстранти на булеварда, допълва Франс прес.", "date": "2019.09.21", "title": "40 задържани в Париж преди началото на протестите на жълтите жилетки"}
{"url": "https://faktor.bg/bg/articles/novini-balgariya-s-velikova-polititsite-imat-nuzhda-ne-ot-darzhachi-na-mikrofoni-a-ot-hora-koito-da-gi-postavyat-v-nekomfortna-sreda-i-da-im-zadavat-vaprosi", "text": "\"Оставам в БНР, няма да се откажа сама от работата си. След такава криза обаче все по-малко хора ще рискуват да задават въпроси, защото знаят какво може да им се случи\", коментира пред бТВ журналистката Силвия Великова, която беше свалена от ефира на програма \"Хоризонт\", а след това отново върната като водещ. През последните няколко седмици БНР премина през силна турболенция. Журналисти свидетелстваха пред СЕМ за вмешателство в работата им, за открита цензура и за разговори, изпълнени със заплахи. За няколко часа \"Хоризонт\" замлъкна по неясни засега причини, а Комисията за регулиране на съобщенията глоби БНР за тишината в ефира. \"Усещането \"да си задраскан\" е ужасно, много е обидно. В рамките на няколко часа ту плаках, ту се смях истерично. Започнаха да пишат колеги и разбрах, че е имало смисъл това, което правя. Получих голяма подкрепа\", разказа Силвия Великова. \"Очевидно СЕМ ще направят това, срещу което като съдебен репортер многократно реагирам, а именно всичко в тази държава да се решава от прокуратурата”, допълни тя. Великова заяви, че остава актуален въпросът защо е била върната на работа след обаждане на премиера Бойко Борисов, ако нейният генерален директор не е под натиск. \"Политиците имат нужда не от държачи на микрофони, а от хора, които да ги поставят в некомфортна среда и да им задават въпроси. Иначе няма нужда от нас. Казусът ни дава шанс да се опитаме да се измъкнем всички заедно от ситуацията, която ни е поставила там, където сме”, каза още Силвия Великова.", "date": "2019.09.21", "title": "С. Великова: Политиците имат нужда не от държачи на микрофони, а от хора, които да ги поставят в некомфортна среда и да им задават въпроси"}
{"url": "https://faktor.bg/bg/articles/novini-svyat-balgariya-i-frantsiya-sa-neutralizirali-grupa-za-trafik-na-hora", "text": "Българските и френските власти неутрализираха престъпна група за трафик на хора с цел трудова експлоатация, съобщиха от МВР, цитирани от БТА. От МВР уточняват, че на 17 септември 2019 г. Специализираната прокуратура, ГДБОП и френските полицейски и съдебни власти са неутрализирали една от най-големите до момента международни организирани престъпни групи за трафик на хора с цел трудова експлоатация и пране на пари. В хода на съвместните действия на органите на реда във Франция били задържани четири лица, от които трима български и един френски гражданин. Според доказателствата, събрани от органите на реда, българите са организирали трафика на работници в района на град Лион. При четирима различни работодатели са установени общо 167 работници, наети за сезонна селскостопанска работа - гроздобер. От МВР информират, че това са предимно малоимотни и малограмотни хора, набирани главно от Североизточна България. Според властите задържаният французин е осигурявал логистиката за престъпната дейност като отговарял за намирането на френски работодатели. Групата действала под прикритието на легален бизнес - наемане на работници по трудови договори от българско търговско дружество, което от своя страна ги командировало във Франция, съобщават от МВР. Работниците трябвало да подписват трудови договори с българското дружество на чужд език, без да разбират съдържанието, но с обещанието да получават по 60 евро на ден. Голяма част от изработеното от тях било присвоявано от българското дружество. За да узаконят придобитите средства, участниците ги инвестирали в търговска дейност и недвижими имоти във Франция. Разследването на българска територия е установило, че офисът на българското дружество, е регистрирано на адрес, на който се намира празен незастроен парцел. В дома на участник в групата са намерени и иззети множество документи, доказващи престъпната дейност, както и големи парични суми за дарения между участниците в групата от порядъка на 40 000 евро. От офиса на счетоводна къща, обслужвала дружеството на престъпната група, е иззета цялата му налична документация (в т.ч. разписки, фактури, фишове за заплати, банкови преводи и др.).", "date": "2019.09.21", "title": "България и Франция са неутрализирали група за трафик на хора"}
{"url": "https://faktor.bg/bg/articles/novini-svyat-oshte-ne-sa-otkriti-izvarshitelite-na-ubiystvoto-na-balgarin-v-germanskiya-grad-karlskron", "text": "Все още не са открити извършителите на убийството на българин в германския град Карлскрон. В сряда там бе открит тежко ранен 18-годишен ученик. Лекарите не успяха да го спасят и момчето, което е от български произход, почина в четвъртък. Смъртта му предизвика протести в Карскрон. „Като във война сме!“ Това заяви кметът на Карлскрон Щефан Кумпф пред немската преса. Смъртта на 18-годишния българин предизвика истински шок в града. „Несигурността сред населението е огромна. Пращат си съобщения по социалните мрежи, предупреждавайки се да не излизат от домовете си“, обясни кметът. Пред местната детска градина днес се събраха разтревожени майки, които искат полицейска охрана. В Карлскрон живеят само 4700 души и досега там не е ставало такова тежко престъпление. Полицията издирва извършителите на убийството. Недалеч от мястото, на което е намерен българинът, откриха и нож. Вероятно с него е извършено престъплението. Засега не е ясно при какви обстоятелства се е стигнало до убийството.", "date": "2019.09.21", "title": "Още не са открити извършителите на убийството на българин в германския град Карлскрон"}
{"url": "https://faktor.bg/bg/articles/novini-svyat-ubietsat-na-razsledvashtiyat-zhurnalist-yan-kutsiyak-e-imal-kontakti-s-polititsi-sadii-i-darzhavni-sluzhiteli", "text": "Хиляди словаци протестираха в столицата Братислава и други словашки градове след нови разкрития от разследването на убийството на журналиста Ян Куциак и неговата приятелка, извършено миналата година, предаде БТА, позовавайки се на Ройтерс. Това бяха първите подобни протести от февруари насам. След убийството на Куциак миналата година хиляди участваха в седмични протести в Братислава и други градове, довели до оставката на премиера Роберт Фицо.  Трипартийната управляваща коалиция обаче оцеля, оглавявана от Петер Пелегрини, но сега гневът на обществото отново се надигна след като медии разпространиха нови детайли от разследването на убийството на Куциак. Разкритията показват до каква степен основният заподозрян за това престъпление е успял да достигне до държавните органи. Разкритията касаят Мариан Кочнер, един от петимата арестувани за двойното убийство. Той има познанства сред политици от различни политически партии. Според новите разкрития данни от телефона на Кочнер показвали, че той е комуникирал с представители на държавните органи и на съдебната система. Няма доказателства, че премиерът Пелегрини е имал контакти с Кочнер, но той попадна под прицела на критиките на опозицията и протестиращите критикуват неговото бездействие срещу замесени членове на негово правителство. Заместник-министърка на правосъдието подаде оставка, след като нейният мобилен телефон беше конфискуван от полицията, въпреки че тя отрича да е имала контакти с Кочнер. Словашки медии публикуваха част от съобщенията, които той е разменял с жена, обвинена също за двойното убийство и със съюзници бизнесмнени, в които те обсъждат предполагаемите му контакти сред властите. Ян Куциак разследваше случаи на корупция и връзки с мафията сред политици и на злоупотреби с еврофондове. След убийството му управляващата словашка партия \"Смер - социална демокрация\" понесе редица поражения на различни избори, въпреки че води в допитванията с 21 процента.", "date": "2019.09.21", "title": "Убиецът на разследващият журналист Ян Куцияк е имал контакти с политици, съдии и държавни служители"}
{"url": "https://faktor.bg/bg/articles/novini-balgariya-kilometrichni-opashki-na-kapitan-andreevo", "text": "Интензивен е трафикът в началото на трите почивни дни заради 22 септeмври по пътищата на страната и най-вече по направление за изход от страната.    Километрични са колоните от тежкотоварни камиони на пункта Капитан Андреево за влизане в Турция. Опашки има в събота сутрин и от автомобили, чакащи да влязат на територията на югоизточната ни съседка.   Пътна полиция следи за правоспособност, за превишена скорост и употреба на алкохол и наркотици. Камери за скорост са поставени на всички натоварени пътища. Със специална организация на движението се регулира трафикът към големите градове и от граничните пунктове към вътрешността на страната.   Екипи на агенцията ще следят и обичайната забрана в празничните дни за движение на тежкотоварни автомобили. Забраната не касае превоза на взривоопасни товари и живи животни, съобщава Канал 3.   От \"Гранична полиция“ предупредиха преди ден, че ремонти има по сградите на граничните пунктове \"Капитан Андреево“, \"Златарево“, \"Видин“, \"Лесово“. Фериботната връзка Оряхово – Бекет работи в светлата част на деня заради нивото на река Дунав.   Препоръката на полицаите е пътниците да си предвидят достатъчно време, да си подготвят документите и да са готови за очакваните струпвания на граничните пунктове.   На 23 септември на входа за София ще има засилено полицейско присъствие. Ще има проверки за колани по автобусите.", "date": "2019.09.21", "title": "Километрични опашки на \"Капитан Андреево\""}
{"url": "https://faktor.bg/bg/articles/novini-balgariya-hristo-monov-zashto-sadat-prie-harakteristikata-za-polfriyman-na-bhk-a-ne-na-zatvornicheskata-administratsiya", "text": "\"Този съдебен състав (Калин Калпакчиев, Весислава Иванова, Виолета Магдалинчева) няма място в съдебната система. Той може да бъде прекрасен адвокат на дявола, какъвто всъщност е\",  заяви пред \"24 часа\" Христо Монов след като Софийският апелативен съд в петък пусна на свобода 6 години и половина предсрочно осъдения на 20 г. за убийството на сина му Андрей Джок Полфрийман.  \"Нека да дадем трибуна на магистратите, те да кажат защо го правят преди Деня на Независимостта? За да покажат колко са зависими от други хора и фактори\", продължи Христо Монов.  \"Защо, след като затворническата администрация казва, че той не се е поправил, те приемат, че се е поправил на основание характеристика, дадена му от Българския хелзинкски комитет. Виждате ли какъв удар по държавността е това? Въобще заместиха институциите на държавата с Българския хелзинкски комитет. Ако и сега не разбираме какво се случва, не знам\", изтъкна още бащата на убития студент. По думите му убиецът нищо не е изплатил (Полфрийман, който е виновен и за опит за убийство на приятеля на Андрей - Антоан Захариев, беше осъден да изплати и 450 000 лева обезщетение).  \"Той нарочно не искаше да взема възнаграждение в затвора, за да не плаща, но е толкова глупав, че да не си поднови документите. Въпреки че страната ни пак няма никаква възможност да го задържи тук, поне да плати обезщетението, тоест това, което българският съд е присъдил преди 8 години\", посочи Христо Монов. \"Сега ние ще трябва да даваме пари, ако искаме, да го съдим и да получим поне част от обезщетението. А как си представяте да търся пари от кръвта на сина ми. Но този път те минаха границите. От утре ми е много интересно как Калпакчиев ще ходи по софийските улици. Аз ще ходя спокойно. Много хора ме срещат и казват, че ме подкрепят. Дори такива, които преди 6 години, когато бях народен представител, протестираха срещу мен, ме поздравяват, стискат ми ръката и казват, че стоят зад мен. Хайде да видим, обаче, как протестърът Калпакчиев ще ходи по улиците. И пак ние ще трябва да му плащаме охраната, защото сега той ще се разреве като ощипана мома, че е заплашван\", предположи Христо Монов. Според него съдията Калпакчиев \"е недостоен по личностна структура - за него родината не е ценност. Калпакчиев е съдия от Софийския апелативен съд, решава хиляди съдби, а ето сега научавам, че е върнал и делото за убийството на едно 5-годишно дете. В неговата личностна структура отсъстват висши ценности като родина. Ти, като нямаш понятие за родина, как ще имаш понятие за лична чест. Нека само да премине по бул. \"Витоша\" от Съдебната палата до ул. \"Солунска\" и да види и чуе какво мислят хората за неговото решение\". Бащата на убития младеж обърна внимание и на друг от членовете на съдийския състав - Весислава Иванова. \"Да не забравяме и другата съдийка - Весислава Иванова, получила приза за Човек на годината от Българския хелзинкски комитет. Сега трябва да реагираме, защото утре всеки от нас може да бъде съден от този “независим” съдебен състав\", призовава Христо Монов.", "date": "2019.09.21", "title": "Бащата на убития Андрей: Защо съдът прие характеристиката за Полфриймън на БХК, а не на затворническата администрация"}
{"url": "https://faktor.bg/bg/articles/novini-balgariya-karakachanov-prizova-sem-da-reshi-problemite-v-bnr", "text": "Вицепремиерът Красимир Каракачанов заяви, че Съветът за електронни медии трябва да реши проблема в БНР. Той смята, че политиците трябва да се дистанцират от случващото си в Радиото, въпреки че те са избрали членовете на СЕМ. \"Каквото и да кажат политиците, те си имат своите политически пристрастия. Едни харесват политиката на Националното радио и ще го хвалят. Други, които не го харесват, ще го критикуват. Политиците нека останат две крачки в страни. Хайде в края на краищата от дебата на проблемите в Националното радио би ми се искало да се роди един истински дебат за журналистиката, нейното състояние и ниво в България като цяло, по всички медии\" в отговор на въпрос как би коментирал свалянето на журналистката Силвия Великова от ефир и прекратяването на ефирното излъчване на програма \"Хоризонт\" на БНР за няколко часа на 13 септември. В петък премиерът Бойко Борисов заяви, че управляващите подкрепят искането на БСП парламентарна анкетна комисия да се произнесе за кризата в Българското национално радио. Борисов поиска и пълна проверка на управлението на БНР от Сметната палата. Прокуратурата вече прави проверка заради спирането на радиосигнала. Съветът за електронни медии, след като изслуша както генералния директор Светослав Костов, така и представители на редколегията на \"Хоризонт\", реши, че също ще сезира прокуратурата, тъй като смята за нарушени два текста от Закона за радиото и телевизията. Комисията по регулиране на съобщенията пък обяви, че е съставила акт заради спирането на ефира на \"Хоризонт\", като предвидената за това санкция е между 10 хиляди и 100 хиляди лева.", "date": "2019.09.21", "title": "Каракачанов призова СЕМ да реши проблемите в БНР"}
