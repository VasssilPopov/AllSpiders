{"url": "http://www.faktor.bg/bg/articles/gruevski-podade-ostavka-kato-lider-na-vmro-dpmne", "text": "Бившият македонски премиер Никола Груевски подаде оставка като лидер на опозиционната дясна партия ВМРО-ДПМНЕ, предаде \"Ройтерс\". Четиридесет и седем-годишният Груевски ръководеше Македония повече от десетилетие и собствената си партия от 2003 г., докато през януари 2016 г. скандал с подслушване доведе до падането от власт на блока на ВМРО-ДПМНЕ. Предсрочните избори през декември 2016 г. завършиха без ясен резултат и оттогава започна дълъг период на парламентарен застой, който завърши през май. Тогава социалдемократът Зоран Заев сформира коалиция с етнически албански партии. ВМРО-ДПМНЕ заяви, че централният комитет на партията е планирал конгрес на 22 и 23 декември след оставката на Груевски. \"Груевски каза, че... оставката му е морален акт, тъй като е нормално човекът, в който всички имат доверие, да поеме отговорността за (изборното) поражение\", се посочва в изявление на партията. През април протестиращи, включително поддръжници на ВМРО-ДПМНЕ, нахлуха в парламента и нападнаха Заев, след като социалдемократите и етническите албанци избраха етнически албанец за председател на парламента. Десетки бяха ранени. ВМРО-ДПМНЕ понесе нов удар, след като миналия месец полицията арестува Митко Чавков, бивш вътрешен министър, както и други нейни депутати и активисти по обвинения, свързани с размириците през април.", "date": "2017.12.11", "title": "Груевски подаде оставка като лидер на ВМРО-ДПМНЕ"}
{"url": "http://www.faktor.bg/bg/articles/na-sedem-dushi-shte-badat-povdignati-obvineniya-za-nezakonen-reeksport-na-skapostruvashti-lekarstva", "text": "На седем души ще бъдат повдигнати обвинения във връзка с акцията за незаконен реекспорт на скъпоструващи лекарства. От съобщение на Специализираната прокуратурата става ясно, че е започнало предявяването на обвиненията на привлечените към наказателна отговорност лица, а информация за разследването ще бъде дадена във вторник , предаде БНР. Миналата събота след извънредна среща при премиера Бойко Борисов, от МВР и прокуратурата се похвалиха, че са разбили организирана престъпна група за износ на животоспасяващи лекарства за деца и онкоболни за стотици милиони левове.  Групата е била наблюдавана от половин година. Действала е на територията на София, Шумен, Сливница и Пловдив, казаха  разследващите. Беше съобщено, че седем души са задържани за 24 часа. Дали това са същите лица, на които вече се повдигат обвинения, ще стане ясно утре.  Според неофициална информация, сред тях няма лекари. Има фармацевт, който е от арабски произход, и търговци.  Тъй като паралелният износ на лекарства не е престъпление, очаква се те да бъдат обвинени за данъчни и документни престъпления и за пране на пари. На пресконференцията, освен ръководителят на Специализираната прокуратура Иван Гешев и директорът на ГДБОП Ивайло Спиридонов, ще присъстват и главният секретар на Изпълнителна агенция по лекарствата Светлин Спиров и проф. Златица Петрова - ръководител на Изпълнителната агенция за медицински одит, съобщават от спецпрокуратурата. \"От третото правителство на г-н Борисов участват различни органи, от различни министерства. Това, което правим, до момента не е правено. Много добра организация, много добро взаимодействие\", каза миналата седмица ръководителят на специализираната прокуратура Иван Гешев.", "date": "2017.12.11", "title": "На седем души ще бъдат повдигнати обвинения за незаконен реекспорт на скъпоструващи лекарства"}
{"url": "http://www.faktor.bg/bg/articles/novini/balgariya/nikolay-nenchev-tsatsarov-mozhe-da-e-spokoen-no-balgarskiyat-natsionalen-interes-ne-e-zashtiten", "text": "Българският национален интерес не е защитен, след като стана ясно, че всичките МИГ-29, с които разполага армията ни ще се ремонтират в РСК – МИГ в Русия и в бъдеще ще се разчита на поддръжката им от тяхна страна. За това предупреди на стената си във фейсбук бившият военен министър Николай Ненчев. Той припомни, че е бил обвинен от прокуратурата именно заради това – че не е пидписал договор с Русия, а с Полша. Ето и целият коментар на Николай Ненчев: „Г-н Цацаров, искам делото срещу мен за изтребителната ни авиация да продължи! Защо се отлага вече с месеци, след като беше на финалната права? Защо не сте толкова активен по този казус, колкото бяхте по времето на моя мандат и по времето на досъдебното производство? Или вече сте удовлетворен от развръзката? Очевидно е, че ще се ремонтират всичките МИГ-29, с които разполагаме в РСК - МИГ и в бъдеще ще се разчита на поддръжката им от тяхна страна!? Нали и за това ме обвинихте тогава - че съм накърнил интересите на руската компания, като не съм подписал договор с тях, а с Полша! Сега интересът на РСК – МИГ е гарантиран и Вие изглежда сте спокоен! Но, уверявам Ви, българският национален интерес не е защитен!  Всъщност бих искал всички онези нелепи обвинения, които Вашата прокуратура хвърляше срещу мен, да влязат в съдебна зала. Така ще мога пред лицето на цялото общество да защитя себе си и принципите, от които съм се водил! Или Вие, в своята безпомощност, предпочитате да използвате жълтите Пеевски медии пред възможностите на държавното обвинение!  Разликата между нас е, че Вие, като Главен прокурор, защитавате интересите на чужда компания и държава, в случая – на Русия, а аз защитавам българския национален интерес и свободния ни избор – да бъдем част от ЕС и НАТО!“", "date": "2017.12.11", "title": "Николай Ненчев: Цацаров може да е спокоен, но българският национален интерес не е защитен"}
{"url": "http://www.faktor.bg/bg/articles/v-mond-za-mariya-gabriel-boets-sreshtu-falshivite-novini", "text": "\"Искаме да предоставим на гражданите средства за откриване първоизточника на информация\", казва пред авторитетния френски вестник \"Монд\" еврокомисарят по цифрова икономика и общество Мария Габриел.  В специална статия изданието прави портрет на българския комисар, описвайки водещи приоритети от нейната работа като обществената консултация за фалшивите новини, мерките за онлайн платформите, реформата на авторските права, аудиовизуалния сектор и други, съобщиха от Отдел \"Преса и медии\" на представителството на Европейската комисия в България.  \"Монд\" цитира председателя на ЕНП Жозеф Дол, който определя Мария Габриел като \"трудолюбива и безупречна, когато се заеме с дадено досие\".  Комисарят присъства на почти всички тристранни заседания за преговори между законодателните институции - Европейския парламент и Съвета, отбелязва \"Монд\", цитиран от БТА.  \"Трябва да ускорим работата, само 6 законодателни предложения са финализирани на фона на предложените общо 24 в цифровата сфера от началото на мандата\", обяснява пред френския ежедневник Мария Габриел. Тя подчертава, че \"пред нас е една решаваща година\".  ЕК разчита на младата българка, за да помогне на страната си за провеждането на първото ротационно председателство на Съвета на ЕС, пише \"Монд\". \"Обожавам страната си, но никой не говори за България, която успя да опази външната си граница с Турция от 245 км по време на миграционната криза - и то без да сме членове на Шенген. Тази несправедливост не трябва да продължава, \" казва в интервюто комисар Габриел, според която на всяка цена трябва да се предотврати впечатлението за различни класи европейски граждани.  \"България наистина е бедна страна в ЕС, но когато тя е начело в класациите, това трябва да се съобщава\", посочва Мария Габриел давайки за пример факта, че в България 27 процента от заетите в цифровия сектор са жени, спрямо 16 процента средно за ЕС. Вестник \"Монд\" отбелязва безупречния френски език, който владее комисар Габриел, завършила политически науки в град Бордо. Решението да избере именно него тя обяснява така:\"Това е градът на трите \"М\" - Монтен, Монтескьо и Мориак.\"", "date": "2017.12.11", "title": "В. \"Монд\" за Мария Габриел: Боец срещу фалшивите новини"}
{"url": "http://www.faktor.bg/bg/articles/krasimir-tsipov-po-vreme-na-evropredsedatelstvoto-shte-se-zatvoryat-minimalni-parametri-ot-stolitsata", "text": "МВР е готово за европредседателството както от страна на организация, така и от страна на форматите, които ще води. Това заяви пред БНТ зам.-министърът на вътрешните работи Красимир Ципов. Той допълни, че първото заседание с участието на МВР ще бъде в края на януари, когато ще има неформална среща на вътрешните министри на ЕС. Гражданите да не очакват, че ще бъде блокирана София по време на мероприятията за европредседателството. Това коментира пред БНТ заместник-министърът на вътрешните работи Красимир Ципов. По думите му ще се затворят минимални параметри, като ще се изградят и не много големи зони за сигурност. МВР от своя страна е напълно готово за предстоящото председателство на Европейския съюз.  Зам.-министър Ципов уточни, че ще се затворят за кратко пътните артерии при бул. „Брюксел“, бул.„Цариградско шосе“ и бул.„България“ при провеждането на важни срещи. Булевардите ще бъдат затваряни до момента, в който представителите на страните от ЕС стигнат до НДК.  Ресорният зам.-министър уточни още, че поне 24 часа по-рано ще се заявява за съответното мерориятие. Това е първият клас събития с участието на високопоставени представители на страните от ЕС, като броят им е около 10 за периода. При другия клас събития не се очакват подобни мерки за сигурност.  „Българските граждане трябва да са спокойни, че сме направили всичко възможно“, посочи той.  По повод групата за паралелен износ на лекарства Красимир Ципов отказа да даде информация, тъй като утре ще се проведе брифинг по темата. Той посочи, че МВР и Икономическа полиция са извършили повече от 180 проверки на лечебни заведения и дейността с лекарствени средства. „Идеята е да се преустановят или да се ограничат до възможния минимум те“, заяви зам.-министърът. „Ако има данни за нарушения, ще има наказателна отговорност. В момента текат проверки“, допълни той. Относно доклада на Националното бюро за контрол на специални разузнавателни средства зам.-министър Ципов уточни, че МВР не прилага такива средства. „МВР не подслушва и няма как да прилага нерегламентирани подслушвания“, посочи той. Красимир Ципов допълни, че ведомството стриктно спазва всички правила.", "date": "2017.12.11", "title": "Красимир Ципов: По време на Европредседателството ще се затворят минимални параметри от столицата"}
{"url": "http://www.faktor.bg/bg/articles/novini/svyat/georgi-milkov-otkakto-ima-darzhava-izrael-stolitsata-y-e-yerusalim", "text": "\"Откакто има държава Израел, то тя има една столица и това е Йерусалим, без значение дали това на нас ни харесва\". Това заяви журналистът от \"24 часа\" Георги Милков пред БНТ.  Той отбеляза, че всички институции на Държавата Израел са там. \"Преди 40 години Ануар Садат отиде там за първи път, за да постави началото на мирния процес с подписването на мирния договор между Египет и Израел. Садат е държал реч в кнесета, който се намира в Йерусалим. Всички чуждестранни лидери, които говорят пред израелския парламент, го правят в Йерусалим\". Милков смята, че става въпрос за лицемерие. Откакто има израелска държава от 1948 г. до 1967 година градът е разделен. Във войната през 1967 Израел завзема целия град и оттогава той функционира като столица. Журналистът коментира цената на решението за Йерусалим заедно със Стефан Тафров, бивш представител на България в ООН. Стефан Тафров отбеляза, че международно призната столица на Израел в момента е Тел Авив. Там са почти всички посолства. Според него обаче факт е, че всички основни институции на Израел се намират в Йерусалим.  По принцип, уточни дипломатът, не съществува \"международно призната процедура за признаване на столица\" от международната общност, има признаване на държави. В този смисъл признаването на Йерусалим за израелска столица е \"някак изкуствено раздухван въпрос\". Затова изявлението на Тръмп е чисто политическо и няма международноправна стойност, убеден е Тафров.  \"Тръмп не казва, че САЩ ще изоставят подкрепата си за палестинска държава\", подчерта дипломатът.\"Никой не може да каже на израелците коя да е тяхната столица, същото важи за палестинците\", заяви Георги Милков. Той посочи, че омразата към Израел е фундаментален проблем за близкия изток. \"Засилва ли признаването тези настроения? За съжаление ДА!\". Тафров допълни, че няма извинение за тероризма и антисемитизма и те трябва да бъдат преследвани.  \"Истината е, че сме виждали далеч по-лоши неща. Светът се е наситил на тероризъм. С какво повече биха могли да ни уплашат?\", каза Милков и заключи, че това ще даде тласък да се реши палестинския проблем завинаги.", "date": "2017.12.11", "title": "Георги Милков: Откакто има държава Израел, столицата й е Йерусалим"}
{"url": "http://www.faktor.bg/bg/articles/novini/svyat/pentagonat-reagira-sdarzhano-na-izteglyaneto-na-ruski-voyski-ot-siriya", "text": "Пентагонът реагира със скептицизъм на обявеното изтегляне на \"значителна част\" от руските сили, разположени в Сирия, предаде Франс прес. \"Декларациите на Русия за изтеглянето на войските й често не отговарят на действителни съкращения на въоръжените сили и не засягат приоритетите на САЩ в Сирия\", заяви говорител на американското министерство на отбраната. Той добави, че международната коалиция \"ще продължи да действа в Сирия и да оказва подкрепа на местните сили\", предаде БТА. Според американски официален представител, пожелал анонимност, САЩ смятат, че Русия ще пристъпи към \"чисто символично\" изтегляне от Сирия, като върне няколко самолета, отбелязва АФП.", "date": "2017.12.11", "title": "Пентагонът реагира сдържано на изтеглянето на руски войски от Сирия"}
{"url": "http://www.faktor.bg/bg/articles/zapadna-evropa-e-v-ledena-pregradka", "text": "Снеговалежите, силният вятър и студът лишиха 140 000 френски домакинства от ток, затвориха училища и отмениха полети във Великобритания, Холандия, Белгия и Германия. Втори ден снеговалежи в части от Великобритания създават проблеми в транспорта и затварят училища. Една четвърт от полетите на лондонското летище \"Хийтроу\" бяха отменени. Сериозно нарушени бяха транспортните услуги в Уелс, централна и Северна Англия както и движението на влаковете към Лондон. Учебните занятия във втория по големина Бирмингам бяха отменени. ХОЛАНДИЯ Сняг и студ сковаха и Холандия. Най-малко 430 полета от летище Схипхол в Амстердам бяха отменени, а летището в Айндховен затвори напълно и всички полети бяха анулирани. В Холандия също затвориха училища и офиси, а властите призоваха хората да не излизат навън. Очаква се на места снегът да достигне 30 сантиметра. БЕЛГИЯ В Белгия снежната покривка достигна 15 сантиметра. И тук властите призоваха гражданите да отлагат пътувания. 80 полета на летището в Брюксел бяха отменени, стотина други имат закъснение. Снеговалежът предизвика сериозни задръствания около белгийската столица и във Фландрия. ГЕРМАНИЯ Снегът във Франкфурт също наложи отмяна на полети на важни връзки на летището в града. Сред засегнатите бяха и 100-ина българи, които са били транспортирани до хотели с помощта на нашето консулство.", "date": "2017.12.11", "title": "Западна Европа е в ледена прегръдка"}
{"url": "http://www.faktor.bg/bg/articles/novini/svyat/vozhdat-kim-chen-un-mozhe-da-kontrolira-meteorologichnoto-vreme-obyavi-kndr", "text": "Северна Корея е излизала с много спорни и понякога безумни твърдения за властта и възможностите на Ким Чен-ун и семейството му. Сега се похвали с поредното: Вождът на КНДР може да контролира метеорологичното време, съобщава USA Today. След като публикува снимки с усмихващия се Ким на вулканичния връх Пектусан - активен вулкан на китайско-севернокорейската граница, държавната медия на КНДР обяви, че \"несравнимият величествен командир\" може да контролира \"природата\". Когато Ким, облечен с черно зимно палто и черни кожени обувки, се \"изкачи\" на 2 700-метровия връх през дълбокия сняг, снежната виелица отминала и се появило \"безпрецедентно хубаво време\". \"Ким изглежда е бил отговорен за настъпилото слънчево време по време на мрачен зимен ден\", се казва в съобщение на правителството на КНДР. Ким Чен Ир, бащата на Ким Чен-ун, твърдеше, че е бил роден в таен военен лагер на планината и че раждането му е съвпаднало с появата на двойна дъга в небето. Според официалната му биография Ким Чен Ир също твърдял, че е майстор на голф - вкарвал топката в 11 дупки само с един удар. Държавната медия на КНДР съобщава, че Ким Чен-ир е започнал да шофира на 3-годишна възраст и че той е отговорен за различни постижения в медицината, включително в лечението на рак, ебола и други сериозни заболявания.", "date": "2017.12.11", "title": "Вождът Ким Чен-ун може да контролира метеорологичното време, обяви КНДР"}
{"url": "http://www.faktor.bg/bg/articles/boyko-borisov-be-priet-v-tsentralata-na-mi-5-i-v-houm-ofis-v-london", "text": "Добрата координация и установените традиции в съвместната работа на специалните служби на България и Великобритания ще продължат и след Брекзит, бе гарантирано на срещи на премиера Бойко Борисов в MI 5 и в Хоум офис в Лондон, съобщиха от правителствената пресслужба. В областта на сигурността България и Обединеното кралство ще продължат да споделят взаимния си интерес за справяне с предизвикателства като тероризъм, организирана престъпност, нелегална миграция, трафик на хора, киберпрестъпления.   Българската експертиза се цени и се разчита на нея, посочи държавният секретар на вътрешните работи на Великобритания Амбър Ръд. В срещите участваха председателят на ДАНС Димитър Георгиев и главният секретар на МВР главен комисар Младен Маринов.", "date": "2017.12.11", "title": "Борисов бе приет в централата на MI 5 и в Хоум офис в Лондон"}
{"url": "http://www.faktor.bg/bg/articles/obshtestvo/zakon-i-red/bivshiyat-shef-na-oblastnata-direktsiya-po-hranite-v-sofiya-otiva-na-sad", "text": "Софийската градска прокуратура внесе в съда обвинителния акт срещу бившия директор на Областната дирекция по безопасност на храните - София д-р Антон Генов, съобщиха от пресцентъра на прокуратурата. Той е обвинен в престъпление по служба и принуда. Предстои насрочване на делото от съда Според събраните доказателства, Генов е разпореждал проверка и изземване на имущество от две дружества, които съхранявали отработена мазнина, изкупувана като суровина за биогориво и от заведения за обществено хранене. Тези действия според прокуратурата не били от компетенцията на БАБХ, а на РИОСВ, а Генов е нарушил правомощията си. Също така разследването е установило, че целта на Антон Генов била да се набавят облаги за дружество, в което по същото време е работел синът му. Генов е обвинен и за това, че е опитал да принуди управител на търговско дружеството с чуждестранен собственик да не извършва търговска дейност на територията на гр.София. То също се занимавало със съхраняване на отработена мазнина. На директора на БАБХ - София му е наложена мярка за неотклонение \"парична гаранция\" в размер на 5000 лв. Наложена му е и забрана за напускане на страната.", "date": "2017.12.11", "title": "Бившият шеф на Областната дирекция по храните в София отива на съд"}
{"url": "http://www.faktor.bg/bg/articles/iznosat-na-balgariya-za-es-se-uvelichava-s-10-9", "text": "През периода януари - септември износът на България за ЕС се увеличава с 10.9% спрямо същия период на 2016 г. и е на стойност 25.542 млрд. лева. Основни търговски партньори на България са Германия, Италия, Румъния, Гърция, Франция и Белгия, които формират 67.7% от износа за държавите - членки на ЕС. Това показват данните на Националния статистически институт (НСИ).Спрямо година по-рано най-голям ръст е отбелязан в секторите \"Минерални горива, масла и подобни... През периода януари - септември износът на България за ЕС се увеличава с 10.9% спрямо същия период на 2016 г. и е на стойност 25.542 млрд. лева. Основни търговски партньори на България са Германия, Италия, Румъния, Гърция, Франция и Белгия, които формират 67.", "date": "2017.12.11", "title": "Износът на България за ЕС се увеличава с 10.9%"}
{"url": "http://www.faktor.bg/bg/articles/otets-paolo-kortezi-i-kristian-takov-s-nagradi-chovek-na-godinata", "text": "Отец Паоло Кортези от Белене стана \"Човек на годината\" в наградите на Българския хелзинкски комитет (БХК), които бяха раздадени днес за десети път. Кристиан Таков получи приза за цялостен принос. Припомняме, че Паоло Кортези приюти сирийско семейство, получило статут за легално пребиваване през март. Впоследствие обаче те бяха принудени да напуснат заради протест на част от местните жители. В крайна сметка след заплаха срещу Кортези той беше оттеглен от католическата църква и се върна в Италия. Преди това той беше в България от няколко години и работеше активно за почитане паметта на жертвите на комунизма. В началото на октомври Кортези се завърна в Белене и обяви, че се надява да остане поне няколко години. \"Много съм впечатлен, аз не очаквам тази награда. Работя не за наградите, работя да си свършим работата. Не искам да взема наградите от българите. Надявам се, че това, което се е случило, да ни помогне да растем в тези човешки отношения. Както нашият папа Франциск казва – да не се страхуваме от различен човек. В Италия много хора се страхуват от българи, украинци и други. Но човек е човек, няма първи, втори, трети етаж. Да даваме ръка на човек в нужда. Третото - специално за бежанци нашият папа казва – трябва да помагаме човек да се интегрира, да намери работа, да научи езика. За мен идва в помощ вярата и моето образование. Но тези неща всички ги имаме вътре заедно със страха. Трябва да ги извадим със състраданието. Да споделяме това, което имаме. Заповядайте в Белене, там са добри хора. Просто понякога стига един кибрит да се запали огън, няма нужда от автоцистерна\", заяви при получаването на наградата отец Паоло Кортези. Кристиан Таков получи наградата за цялостен принос. Той почина през юли 2017 година. \"Той беше едновременно много различни неща. Той беше просветител. Учеше студенти, че правото и справедливост рядко вървят ръка за ръка. Беше юрист от световната величина. Той водеше битка за право, справедливост, правосъдие. Учеше ни да различаваме хората от постъпките им\", заяви Петко Петков при връчването на наградата. \"Усещам, че той е с нас и ни подкрепя. Най-много бих искала баща ми е да тук и той да вземе наградата. И ви благодаря, че съхранявате неговата памет\", заяви дъщерята на Кристиан Таков - Галя Такова. Две равностойни втори награди получиха Златина Стойкова и Радослава Станчева, които са учителки от закрити от държавата болнични училища. Те със собствени усилия и средства създават интерактивна карта към детското отделение в болницата в Пловдив. \"Искаме да сме добрият пример и педагогът в болницата е нещо, което е най-естественото. Децата са най-важното нещо и ние трябва да им дадем всичко\", заяви една от наградените. Втората втора награда получи Кристина Костова, която е създател на първия шрифт на кирилица за хора с дислексия. Пол Найденов получи специалната награда \"Постоянство и храброст\" заради дългогодишната си работа като активист за правата на ЛГБТИ хората в България. През 2017 година Пол Найденов стана първият интерсекс човек в страната, спечелил дело за смяна на пола в личните му документи. Специалната награда \"Вдъхновение на годината\" получиха Виктория и Захари Недялкови. Те са помогнали на много деца и възрастни с двигателни затруднения да открият планината. \"Средата ни трябва да е достъпна, бидейки в планината, те се чувстват по-уверени и навсякъде се справят по-добре\", заяви Виктория Недялкова при получаването на наградата. Неправителствената организация \"Кампании и активизъм за животните в индустрията\" получи наградата \"Активисти на годината\". \"Идеята е да предоставим много информация за това, което се случва в индустриалното животновъдство. Има начин да се справим с хуманните изисквания, които са недостатъчно стриктни. Но нашата цел да повишим информираността и да има забрана за фермите за норки\", обявиха от организацията при получаването на наградата. За първи път беше дадена награда в категорията \"Застъпници на годината\". Тя беше получена от Български фонд за жените заради упоритата им работа срещу половите стереотипи и домашното насилие. Асоциацията на европейските журналисти - България, бяха наградени с приза \"Журналист на годината\". \"В тази среда и този контекст да си вършиш работата добре, трябва да си наистина отдаден, професионален и много смел. Още по-голяма смелост е нужна да отстояваш свободата на изразяване\", заяви Яна Бюрер Тавание при даването на наградата. Асоциацията беше много активна срещу фалшивите новини, добави още Тавание. \"Извиняваме се на колегите, които са работили усърдно през годината. Не предполагахме, че ще организираме протести. С всяка изминала годината все повече се отдалечаваме от представата за журналистика. Благодарим за всички, които ни подкрепят. През тази година, която е поредно ново дъно за журналистиката, ние си удвоихме членовете\", заяви Мария Черешева.", "date": "2017.12.11", "title": "Отец Паоло Кортези и Кристиан Таков с награди \"Човек на годината\""}
{"url": "http://www.faktor.bg/bg/articles/sport/svetat/shefat-na-uefa-pokani-boyko-borisov-da-bade-ofitsialen-gost-na-finalnata-sreshta-na-shampionskata-liga", "text": "Задълбочаването на добрата комуникация с УЕФА и ФИФА в интерес на развитието на българския футбол бе основният акцент в разговора между премиера Бойко Борисов и президента на УЕФА Александър Чеферин.  В срещата участва и министърът на младежта и спорта Красен Кралев, съобщиха от Министерския съвет. Пред Чеферин бяха представени спортните бази и стадионите, с които страната ни разполага. Той покани министър-председателя Бойко Борисов да бъде официален гост на финалната среща на Шампионската лига през май 2018 г. Правителството разглежда изграждането на спортна инфраструктура като предпоставка за развитие на детско-юношеския и на професионалния футбол. Специално внимание беше обърнато на направените изкуствени терени за мини футбол, чрез които са създадени възможности за активни занимания на деца и младежи. Александър Чеферин благодари на премиера Борисов за помощта от страна на правителството при осигуряването на терен за изграждането на базата на БФС на територията на резиденция \"Бояна\". По думите му, тя е уникално съоръжение в европейски мащаб. На срещата присъстваха също директорът на отдел \"Национални асоциации\" на УЕФА Зоран Лакович, президентът и вицепрезидентите на БФС Борислав Михайлов, Атанас Фурнаджиев и Михаил Касабов.", "date": "2017.12.11", "title": "Шефът на УЕФА покани Бойко Борисов да е официален гост на финала на Шампионската лига"}
{"url": "http://www.faktor.bg/bg/articles/ludogorets-izliza-sreshtu-sedemkratniya-evropeyski-kluben-shampion-milan-na-1/16-finalite-za-liga-evropa", "text": "Българският шампион Лудогорец ще се изправи срещуседемкратния европейски клубен шампион Милан на 1/16-финалите за Лига Европа. Миланският гранд е шестият европейски шампион, който ще се изправи срещу българския шампион и втория тим от Италия, след Лацио. Преди три години тимът от Разград отстрани \"орлите\" от Рим на същата фаза от турнира.  Първият мач е на 15 февруари в Разград, а реваншът на 22 февруари на \"Сан Сиро\".", "date": "2017.12.11", "title": "Лудогорец излиза срещу седемкратния европейски клубен шампион Милан на 1/16-финалите за Лига Европа"}
{"url": "http://www.faktor.bg/bg/articles/balgarin-stana-svetoven-shampion-po-karate-kiokushin-v-rusiya", "text": "Българин спечели престижната шампионска титла в едно от най-големите състезания по карате киокушин за годината – Световното първенство на KWU в Русия. То се проведе на 9 и 10 декември в Екатеринбург и в него участваха състезатели от цял свят.  След оспорвана битка с боец от Литва, Александър Команов надви и спечели световната шампионска титла в категория до 90 кг. Братът на Александър – Иван Команов, спечели сребърен медал и стана вицешампион в категория до 70 кг. Освен златото и среброто, националите на Българската карате киокушин федерация завоюваха още 4 отличия. Дилян Николов, Ия Костова, Христо Георгиев и Георги Дойчев станаха бронзови медалисти. Така българските спортисти си тръгват от едно от най-трудните първенства в света на киокушин с общо шест медала.  \"Конкуренцията беше жестока, но състезателите ни се справиха отлично\", категоричен е треньорът на националния отбор на БККФ Захари Дамянов – абсолютен световен шампион по карате киокушин. Националите ни се прибират днес от Русия. Очаква се да пристигнат на летище София в 22.30 ч. тази вечер с полет от Москва", "date": "2017.12.11", "title": "Българин стана световен шампион по карате киокушин в Русия"}
{"url": "http://www.faktor.bg/bg/articles/grazhdani-na-bansko-gotvyat-protest-sreshtu-zelenite", "text": "Екозащитниците бойкотираха кръглата маса за изграждане на втори кабинков лифт в Банско. Въпреки че бяха поканени, екоорганизациите не пожелаха да участват в обсъждането. Междувременно стана ясно, че държавата дава зелена светлина за втория лифт в курорта. Спешната кръгла маса беше насрочена заради искане на премиера Бойко Борисов проектът за разширяване на ски зоната в Банско да бъде оповестен публично и да бъде обсъден с всички екоорганизации. На срещата участваха министри на три министерства, инвеститори и представители на неправителствени организации. Всички те се обединиха около тезата, че втори кабинков лифт трябва да има, а екоминистерството увери, че строежи на нови обекти ще има само върху вече съществуващата туристическа зона. Екозащитниците отказаха да се включат в срещата с аргументите, че за пореден път получават покани от днес за утре и че документите, предложени за дискусия, са качени в последния момент. Според еколозите изграждането на втори лифт е врата към масови строежи и сеч.  За концесионера на ски зона Банско обаче това не е прищявка, а необходимост.  „Изграждането на втората кабинка не е самоцел – тя няма да вдигне капацитета на ски зоната, а ще повиши комфорта на туристите”, обясни Петър Петров от „Юлен” АД, концесионер на „Ски зона Банско”.  На срещата беше представено и изследване на обществените нагласи по темата.  „47%, почти половината, считат, че екологичните организации са основната пречка за развитието на зимния туризъм. От друга страна, над 2/3 от общественото мнение на България счита, че основно местните хора и общината трябва да решават бъдещето на региона”, подчерта Бранимир Ботев от Европейския институт за стратегически анализи. Според властта изграждането на втори кабинков лифт е по-екологичното решение. „Ясно е, че трябва да постигнем такова управление на Банско, че да няма опашки на лифтовете. Ясно е, че автомобилният транспорт замърсява повече природата от лифта”, отбеляза екоминистърът Нено Димов. „Няма алтернатива, категорично трябва да продължим с изграждането на спортна инфраструктура с практикуването на зимни спортове в България”, категоричен  беше министърът на спорта Красен Кралев. „Винаги сме подкрепяли изграждането на втори кабинков лифт в Банско и със сигурност ще подкрепим и това в бъдеще! Така ще подкрепим развитието на туризма”, убедена е и министърът на туризма Николина Ангелкова.  Очаква се кабинетът да се занимава с промените в концесията на следващото си заседание. Междувременно екозащитниците организират протест в сряда от 18:30 ч. при метростанция НДК.", "date": "2017.12.11", "title": "Трима министри изразиха пълната си подкрепа за втори лифт над Банско"}
{"url": "http://www.faktor.bg/bg/articles/signal-za-bomba-oprazni-posolstvoto-na-izrael-u-nas", "text": "Сигнал за бомба опразни посолството на Израел у нас, предаде bTV. Служителите са били евакуирани веднага. На място веднага са изпратени сапьори и екипи, които да проверят сигнала. Взрив към този момент не е открит.", "date": "2017.12.11", "title": "Сигнал за бомба опразни посолството на Израел у нас"}
{"url": "http://www.faktor.bg/bg/articles/dans-obshtina-septemvri-e-oshtetena-s-13-mln-lv-pri-upravlenieto-na-nastoyashtiya-kmet-marin-rachev", "text": "Проверка на ДАНС е установила 13 милиона лева щети за община Септември при управлението на настоящия кмет Марин Рачев, предаде БНР. Копие от преписката е получена и в инициативният комитет \"Да спасим община Септември\", по чийто сигнал беше извършена проверката. \"От което постановление Прокуратурата посочва, че преобразува наказателно производство за две престъпления - по чл. 220 за неизгодна сделка за купуване на земя от община Септември от втората братовчедка на жената на кмета на завишена цена над 110 пъти и по чл. 282 от Наказателния кодекс за сключване на незаконни сделки по незаконни обществени поръчки\", каза председателят на инициативния комитет \"Да спасим община Септември\" Николай Баташки.  По-рано в Окръжния съд в Пазарджик започна дело срещу Марин Рачев по друго обвинение, че като едноличен търговец е избегнал плащането на данъчни задължения в особено големи размери - 115 106 лв.", "date": "2017.12.11", "title": "Кметът на Септември ощетил общината с 13 млн. лв."}
{"url": "http://www.faktor.bg/bg/articles/fandakova-nadyavam-se-problemat-s-toplopodavaneto-da-bade-otstranen-tazi-nosht", "text": "Рано сутринта получихме информация, че има авария на централен топлопровод в район „Красно село“, който засяга няколко квартала на София – „Белите брези“, „Стрелбище“, „Гоце Делчев“ и „Красно село“. Екипите на „Топлофикация“ работят в момента и ще продължат да работят, като съм им възложила аварията да бъде отстранена възможно най-бързо. Надявам се това да се случи в рамките на тази нощ. Това каза кметът на София Йорданка Фандъкова, предаде \"Фокус\". Фандъкова уточни, че дотогава температурите в стаите в училищата и в детските градини ще продължат да се следят. „До момента в детските градини няма проблем, тъй като там има възможност и за допълнително отопление. Всички училища в тези райони са решили да учат с намалени часове. Следим нещата и искрено се надявам, че аварията ще бъде отстранена в рамките на тази нощ, но ако това не стане, е възможно в някои училища да се преустанови работният процес“, обясни Фандъкова.", "date": "2017.12.11", "title": "В някои училища може да се преустанови работният процес заради аварията на топлопровод"}
{"url": "http://www.faktor.bg/bg/articles/patriarh-neofit-prati-dyado-sioniy-v-makedoniya-i-izprati-poslanie", "text": "Българският патриарх Неофит изпрати свой представител на празника на гр. Струмица, Македония. Дядо Сионий присъства на литургията по случай \"Св. петнадесет Тивериополски (Струмишки) свещеномъченици\", предаде БГНЕС. Сионий прочете обръщение от Негово Светейшество патриарх Неофит до струмишкия митрополит Наум по случай празника, на който присъстваха много хора, включително и премиерът Зоран Заев. В храма присъстваха четирима митрополити Дебърско-Кичевският Тимотей, Тетовско-Гостиварският Йосиф, Кумановско-Осоговскияят Йосиф, молитвено участие взе и струмишкият Наум. В знак на уважение и гостоприемство Величкият епископ Сионий беше поставен на владишкия трон. Той беше приет с много любов от християните. За отбелязване е, че гостът от БПЦ на празника на Струмица носи същият титул - Велички, който е носел и св. Климент Охридски – небесният покровител на македонския и българския народ, титул който и днес православните църкви в България и Македония дават на свои епископи. \"В този празничен ден нашите молитви към Всеподателя Бога са с Вас, с цялото Ваше богодарувано паство и с църквата в Република Македония. Да благоволи Господ в най-близко време да бъдем в желаното от всички единство и благодатно евхаристийно общение” – се казва в официалното приветствие на Негово Светейшество Българския патриарх Неофит към клира и миряните на Струмишка епархия, Р Македония. „Ваше Високопреосвещенство, в деня, когато църквата в Македония тържествено празнува подвига във вярата и небесната прослава на светите славни Петнадесет Тивериополски свещеномъченици, отправяме към вас първосветителски благослов и всесърдечни благопожелания за крепко здраве и още по-голямо дръзновение във вашето митрополитско служение на светата и богохранима Струмишка епархия. Прославили се в свидетелството си за Христа Разпнатия и в подвига на мъченичеството, те и до днес остават особено почитани от цялата църква, като едни от фундаментите на вярата и на църковния живот в нашия регион. Винаги в двухилядолетната история на християнството мъченическата кръв се е превръщала в благодатно семе за процъфтяване на вярата в Спасителя Христос, бидейки свидетелство за безплодността на гоненията срещу Господа и Неговата света Църква. Същото се е случило и след жертвения подвиг на светите Тивериополски мъченици, чиито пример за вярата продължава да пленява и днес хиляди души да следват спасителния път на Евангелието и Христовите заповеди, за да наследят Божието царство и вечния живот“, се казва в приветствието. „В този празничен ден нашите молитви към Всеподателя Бога са с Вас, с цялото Ваше богодарувано царство и с църквата в Република Македония. Да благоволи Господ в най-близко време да бъдем в желаното от всички единство и благодатно евхаристийно общение. По молитвите на светите всехвални Петнадесет Тивериополски свещеномъченици Бог да дарува на Вас и богохранимата Струмишка епархия Своя вечен мир и неоскъдяваща благодатна помощ! Честит празник! За много и благословени години! С братска в Христа обич, Неофит Патриарх Български”“, завършва приветствието.", "date": "2017.12.11", "title": "Патриарх Неофит прати дядо Сионий в Македония с послание"}
{"url": "http://www.faktor.bg/bg/articles/otkriha-ubit-i-zaroven-vazrasten-mazh-kray-plevensko-selo", "text": "На 8 декември към 10.40 часа в Районно управление \"Полиция\" – Пордим бил получен сигнал, че в района на село Пелишат е намерено заровено тяло на мъж. Веднага е извършен оглед, установена е самоличността на жертвата – 72-годишен местен жител, а по тялото му били открити травматични наранявания. За случая бил уведомен дежурен прокурор, а за престъпление по чл. 115 от НК е образувано досъдебно производство.  Като съпричастен към извършеното престъпление има задържан, работата по разследването продължава под наблюдението на прокуратурата.", "date": "2017.12.11", "title": "Откриха убит и заровен възрастен мъж край плевенско село"}
{"url": "http://www.faktor.bg/bg/articles/novini/balgariya/amerikanskite-yuzhnokoreyskite-i-yaponskite-sili-zapochnaha-dnes-savmestni-voenni-ucheniya", "text": "Американските, южнокорейските и японските сили започнаха днес съвместни военни учения, съобщи южнокорейската армия, цитирана от Франс прес, предаде БТА. На 29 ноември Северна Корея извърши изпитания на междуконтинентална балистична ракета, способна, според Пхенян, да пренесе боен заряд до произволна точка в САЩ, а севернокорейският лидер заяви, че страната му вече е ядрена държава в пълния смисъл на думата. Започналите двудневни маневри са шестите от този вид от юни 2016 г. насам. Те се състоят край Корейския полуостров и Япония, посочи южнокорейското министерство на отбраната. При учението военни кораби, оборудвани със система за противоракетна отбрана \"Иджис\", на всяка от трите страни ще симулират засичане и проследяване на севернокорейски балистични ракети и ще обменят информация, се посочва в комюнике на министерството. В ученията ще участват два американски бойни кораба и по един южнокорейски и японски. Миналата седмица САЩ и Южна Корея осъществиха най-мащабните си общи въздушни учения досега.", "date": "2017.12.11", "title": "Американските, южнокорейските и японските сили започнаха днес съвместни военни учения"}
{"url": "http://www.faktor.bg/bg/articles/novini/svyat/ep-shte-obsadi-priemaneto-na-balgariya-rumaniya-i-harvatiya-v-shengen", "text": "Европейският парламент ще обсъди на последната си сесия за годината в Страсбург въпроса за приемането на България, Румъния и Хърватия в Шенген.  Програмата предвижда евродепутатите да разискват темата в сряда. В навечерието на дебата евродепутатът Сергей Станишев изрази очакването трите държави да се присъединят към Шенген до края на българското председателство на Съвета на ЕС.  Също в сряда ЕП ще се произнесе по постигнатата сделка между Европейската комисия и Лондон в преговорите за оттеглянето на Великобритания. Очаква се евродепутатите да потвърдят постигнатия напредък и да препоръчат на Европейския съвет да разреши началото на търговските преговори с британските власти.  Утре ЕП ще се посвети основно на теми, свързани с обстановката в Африка и Азия. Предвижда се те да обсъдят спазването на ядреното споразумение с Иран, решението на президента Доналд Тръмп за преместване на посолството на САЩ в Израел от Тел Авив в Ерусалим, събитията в Афганистан и Либия. ЕП ще гласува доклади за европейската външна и отбранителна политика, както и доклад за борбата с данъчните измами.", "date": "2017.12.11", "title": "ЕП ще обсъди приемането на България, Румъния и Хърватия в Шенген"}
{"url": "http://www.faktor.bg/bg/articles/novini/balgariya/k-yankov-korneliya-ninova-e-izpalnyavala-politicheska-porachka-v-tehnoimpeks", "text": "Дойде време политиците на прехода да отстъпят. Всички, участвали пряко или косвено в приватизацията, трябва да отстъпят, за да не бъдат в тежест на една ревизия на станалото през последните 28 години, коментира пред бТВ Красимир Янков от БСП ролята на партийния лидер Корнелия Нинова в раздържавяването на „Техноимпекс” през 1998 г. „Корнелия Нинова изпълнява политическата програма на дясно правителство с премиер Иван Костов”, подчерта Янков, като припомни, че левицата е била против приватизацията на външнотърговските дружества, защото тя е отрязала достъпа на държавата до ред пазари и така икономиката е била срината. Според социалиста не може да се твърди, че въпросите на ГЕРБ към Нинова за „Техноимпекс” са удар по партията: „Категорично отхвърлям аз и другите членове на БСП да носим отговорност за един период, в който политиката е дясна и не се изпълнява от членове на БСП. Партията не е грешила през този период”. Той подчерта, че законови промени от времето на ОДС са дали възможност на хора без опит да влязат директно в управлението на ключови предприятия и да ги подготвят за „грабителска” приватизация. Той окачестви действията на Нинова от тогава като „политическа поръчка”:  „Председателят на БСП в един стар период е изпълнявала политиката на наш опонент”. „Приемете, че Корнелия Нинова в един период е изпълнявала дясната политика на Иван Костов и след това е еволюирала до член на БСП. Ляв е всеки млад човека, при нея има малко по-различен случай”, отбеляза Красимир Янков. Той определи като политик на прехода и Бойко Борисов, като посочи, че като главен секретар на МВР през 2001 г. е можел да разследва престъпления свързани с приватизацията, а освен това по това време са били раздържавени електродружествата. Янков коментира още, че в БСП е имало искания за вот на недоверие срещу правителството, но по неясни причини се е стигнало до забавяне и сега оправданието са преговорите с ДПС, макар левицата да има достатъчно депутати, за да внесе вота сама.", "date": "2017.12.11", "title": "К. Янков: Корнелия Нинова е изпълнявала политическа поръчка в \"Техноимпекс\""}
{"url": "http://www.faktor.bg/bg/articles/kmetat-na-hitrino", "text": "\"Заради тази трагедия се сплоти цяла България. Аз не искам у тези хора да има и капка съмнение за принципното изразходване на получените средства. Има хора, които 15 години не са стъпвали в селото, защо те трябва те да имат първа група? Ето има една жена, която от десетилетия е в Турция...\" Това каза по телефона кметът на Хитрино Нуридин Исмаил за \"Здравей, България\" на Нова тв. Водещият Виктор Николаев беше извънредно нападателен към него. И заради есемесите, които изпращал, както заяви.  Заради обвинения за \"непрозрачно финансиране\"  Нуридин Исмаил беше изключен от редиците на ДПС. Интересно е дали това не е една от причините за атаките срещу него. Тази тема обаче е табу в повечето медии. Самият кмет е доволен от темповете на възстановяване на селото, като неотдавна обеща през зимата да няма да има нито един жител на Хитрино, който да живее във фургон. А става въпрос за близо 800 души. По повод на изключването си Исмаил заяви през юни: \"Дразнят ме и се ядосвам от мотивите. Не може един човек на години, отговорен (Йордан Цонев – б. ред.), да изсипе толкова лъжи. Истинските политически причини  (за отстраняването – б. ред.) са, че не позволих някой да се меси в нашата работа... Чрез медиите ще се опитам да стигна до хората, направили дарения – да нямат притеснения\",  каза още той.  Една година от взрива на цистерна в шуменското село Хитрино се навърши на 10 декември. Седем загинали, десетки ранени и разрушени домове, все още продължава да виси въпросът как се разпределят парите за възстановяване на селото.  Близо 20 млн. лв. от Европейската комисия за водопроводи, улици, здравна помощ и детска градина все още не са одобрени.  Преди дни омбудсманът Мая Манолова посети селото по сигнал на местни хора и установи, че по-голямата част от жалбите около обещанието за помощи са основателни.", "date": "2017.12.11", "title": "Кметът на Хитрино: Има хора, които 15 години не са стъпвали в селото, защо те да са първа група"}
{"url": "http://www.faktor.bg/bg/articles/novini/balgariya/dots-ivo-petrov-moratoriumat-varhu-novite-lekarstva-e-vremenna-myarka-za-stabilizirane-na-kasata", "text": "\"Целият този спор за мораториума върху лекарствата показва какви големи дефицити има в системата\", коментира пред БНТ кардиологът доц. Иво Петров.  По думите му, новите лекарства, както и новите технологии са необходими на здравеопазването. \"За съжаление през последните години, новите технологии не навлизат така, както би ни се искало. Лекарствата обаче доста по-бързо навлизат и доста по-бързо получават реимбурсация, т.е. пълно покритие от страна на касата\", уточни доц. Петров. \"Мораториумът към мотивите на здравното министерство много добре се вижда, че това е една временна мярка за стабилизиране на касата. Повече от ясно е, че в касата има дефицит и повече от ясно е, че този дефицит не трябва да бъде компенсиран с просто наливане на средства, а трябва да бъде компенсиран с промяна на системата, с промяна на структурата. Сегашното ръководство на МЗ, което според мен е доста прагматично, се опитва наистина да въведе по-голяма яснота и по-голяма прагматичност в управлението. През последните години най-малко значение в здравеопазването като таргет има пациента. В момента пациентите са средство, те не са цел\", смята той. Според доц. Петров, трябва да се въведат много строги стандарти и да се контролира тяхното спазване. Той коментира и новите правила за ограничаване на шофирането при хипертония и диабет, които се предлагат от здравното министерство. За високо кръвно налягане, което крие потенциален риск, вече ще се считат стойностите над 180/110. \"Хора с подобен здравословен проблем ще могат да си вадят книжка само с документ от кардиолог. Тези, които имат устройства, подпомагащи сърцето, няма да могат да карат автобуси и камиони. Документ ще представят и диабетно болните, които са на инсулин и получават често кризи. Бележка ще се иска от хората с трансплантирано сърце\", заяви експертът.  Доц. Иво Петров каза, че трябва да се обърне внимание на неконтролираните заболявания с висок риск.", "date": "2017.12.11", "title": "Доц. Иво Петров: Мораториумът върху новите лекарства е временна мярка за стабилизиране на касата"}
{"url": "http://www.faktor.bg/bg/articles/novini/balgariya/k-ananiev-motivite-za-vetoto-na-prezidenta-sa-obshti-i-nyamat-stoynost", "text": "\"Конституцията дава право на президента да наложи вето, но по-важното е мотивите да бъдат издържани. Според мен мотивите на президента са общи и нямат стойност\", коментира пред бТВ здравният министър Кирил Ананиев наложеното вето от Румен Радев върху част от Бюджета на НЗОК за 2018 година. \"Никой няма да бъде лишен от качествено лечение и нови лекарства. Президентът е бил подведен. Няма да оставим български граждани, които страдат от тежки заболявания, да не бъдат лекувани по най-добрия начин. Осигурени са средства за лечение на всички. Политиката на министерството и НЗОК осигурява баланс при използването на генерици\", категоричен беше той.  \"Има съмнения, че лекарите също са стимулирани от фармацевтичните компании, за да изписват определени лекарства. Проверките, които направихме с прокуратурата и МВР, показаха, че лекари също участват в реекспорта на лекарства. На предстоящото заседание на МС ще внеса предложение за създаването на информационна система, която ще следи лекарствата от тяхното влизане в страната, през търговеца на едро, през търговеца на дребно, аптеките в болниците и колко лекарства реимбурсира НЗОК. Така ще контролираме и недостига на лекарства в дадени области на страната. Като видим колко лекарства са влезли и после лиспват ще се намесват нашите органи. Само при последната акция изчислихме, че загубите на държавата са за 80 млн. лева. По-лошото е, че губи българския гражданин\", коментира Ананиев последните случаи за злоупотреба в системата на здравеопазването.", "date": "2017.12.11", "title": "К. Ананиев: Мотивите за ветото на президента са общи и нямат стойност"}
{"url": "http://www.faktor.bg/bg/articles/prirodozashtitnitsi-boykotirat-sreshtata-za-obsazhdane-badeshteto-na-pirin", "text": "Днес в Министерството на околната среда и водите ще се състои среща, на която ще бъде обсъждано бъдещето на Национален парк \"Пирин\". На дискусията са поканени министри, депутати, кметът на Банско и представители на неправителствени организации, които имат отношение към проблемния втори кабинков лифт в зимния ни курорт. Еколозите обаче няма да присъстват на тази среща, защото смятат, че е несъстоятелна.  \"Не може от днес за утре да се организира такава среща\", това обясни екологът Андрей Ковачев в студиото на \"България сутрин\" на Bulgaria ON AIR.. Според него, ако природозащитниците отидат в екоминистерството, техният глас ще бъде използван като оправдание, че е имало формално обществено обсъждане. Според Славейко Стайков от Коалиция \"За да останат хора в България\", за да има втори кабинков лифт, действащият план за управление трябва да се промени, както и концесионният договор.  \"Едното без другото не може. След което има още законови стъпки, внасяне на инвестиционно предложение. Проектът трябва да бъде подложен на съответните оценки - екологична, за съвместимост и т.н.\", подчерта Стайков пред Bulgaria ON AIR. Гостите на телевизията не се съгласиха и относно концесионната такса, която ще трябва да бъде платена. Според Славейко Стайков тя ще бъде формирана от формула и все още не се знае каква ще бъде тя. Екологът Андрей Ковачев обаче смята, че таксата ще бъде около 30 стотинки на квадратен метър.", "date": "2017.12.11", "title": "Природозащитници бойкотират срещата за обсъждане бъдещето на Пирин"}
{"url": "http://www.faktor.bg/bg/articles/novini/svyat/germanskoto-kontrarazuznavane-kitay-izvarshva-kibershpionazh-kato-se-opitva-da-izpolzva-sotsialnite-mrezhi", "text": "Китай извършва кибершпионаж, като се опитва да използва социалните мрежи за създаване на източници на информация сред депутатите и чиновниците, а китайски хакери все по-често нападат европейски компании, заяви началникът на германското контраразузнаване Ханс-Георг Маасен, цитиран от Ройтерс и Асошиейтед прес. Според ръководената от Маасен агенция над 10 000 германски граждани са обект на интереса на китайски разузнавачи, които се представят като консултанти, търсачи на кадри или изследователи. Те използват особено често социалната мрежа ЛинкдИн. \"Това е широк опит за проникване в някои конкретни парламенти, министерства и правителствени агенции\", каза Маасен. Германското контраразузнаване е създало специален екип, който е проучвал в продължение на девет месеца фалшиви профили в социалните мрежи. Агенцията представи пред журналисти осем от най-използваните от китайските шпиони фалшиви профили - с имена като Лили У, Летисия Чен или Алекс Ли. Те имат впечатляващи биографии, стотици контакти и привлекателни снимки на млади професионалисти. Някои от тях имат сред контактите си високопоставени дипломати и политици от няколко европейски страни. Контраразузнаването назова и шест организации, които са използвани от китайските разузнавачи, за да прикриват действията си. Засега няма коментар от посочените организации. Освен това Маасен предупреди, че китайски кибергрупи опитват да заобиколят онлайн защитите на компаниите, като извършват кибератаки срещу АйТи експерти или други лица, работещи за доверени компании. След това в мрежите на организациите, към които китайските кибершпиони проявяват интерес, се разпространява зловреден софтуер, който е труден за откриване.", "date": "2017.12.11", "title": "Германското контраразузнаване: Китай извършва кибершпионаж, използва социалните мрежи"}
{"url": "http://www.faktor.bg/bg/articles/novini/balgariya/vodata-poskapva-otnovo", "text": "Цената на водата ще скочи.  КЕВР в момента е в процес на обсъждане на предложение на увеличение в 14 населени места. В някои от тях се очаква то да е драстично като в Ямбол където то ще е 20%. Това породи напрежение и протести. Омбудсманът Мая Манолова изразява готовност да атакува решенията на КЕВР пред съда. Според нея регулаторът използва методика и критерии, които са в полза на ВиК дружествата, а не на гражданите. \"От 2017 г. започна новия 5-годишен регулаторен период, при който ВиК операторите подават своите 5-годишни планове и предложения за цени. Тези бизнес планове минават през едно доста сериозно сито в Комисията. Двустепенно е нивото на контрол - на първо място в администрацията има доста сериозна работна група\", обясни по БНТ Ивайло Касчиев, директор на Дирекция \"ВиК услуги\" в КЕВР. Касчиев обясни, че цените в Ямбол са от 2012 година и цената на услугата там ще се повиши и заради новата услуга по пречистване на отпадъчните води. В София 10% увеличение на водата има заради 5-годишния бизнес план на \"Софийска вода\", обясни Кашчиев.", "date": "2017.12.11", "title": "Водата поскъпва отново"}
{"url": "http://www.faktor.bg/bg/articles/avariya-ostavi-bez-parno-i-topla-voda-chetiri-stolichni-kvartala", "text": "Авария в района, отопляван от ТЕЦ „Земляне”, остави без парно и топла вода хиляди домакинства в четири столични квартала тази нощ и сутринта.  Според справка в сайта на столичната „Топлофикация” засегнати са всички абонати в „Стрелбище”, „Белите брези” и „Красно село”, както и жителите на „Гоце Делчев” в карето между бул.”България”, ул.”Славовица”, ул.”Луй Айер”, ул.”Хенрих Ибсен”, бул.”Гоце Делчев”.  Към момента няма информация кога топлоподаването ще бъде възстановено. През нощта парно нямаше и в центъра на София.", "date": "2017.12.11", "title": "Авария остави без парно и топла вода четири столични квартала"}
{"url": "http://www.faktor.bg/bg/articles/sled-nova-godina-telk-plovdiv-shte-zatvori", "text": "95% от лекарите в ТЕЛК-Пловдив планират да подадат оставка. Причините са ниски заплати, голям брой пациенти, които чакат документи за инвалидност, и актове за нарушения, наложени от здравното министерство. Медиците трябва сами да плащат неизплатени пенсии на пациентите, на които Националната лекарска комисия и НОИ са отменили със задна дата решенията за обезщетение, предаде Нова телевизия.  Лекарите твърдят, че процентът инвалидност се определя спрямо прегледа и документите, издадени от болниците. И няма логично обяснение защо техните актове се ревизират от Националната комисия. Медиците, които са на заплата от 600 лева, трябва да връщат хиляди левове, докато тече обжалването на актовете в съда. 90% от лекарите в ТЕЛК са пенсионери. Това, за което те настояват, е парите за пенсии на трудоустроените да не се изплащат, преди да се произнесе Националната лекарска комисия. Ако от здравното министерство не чуят проблема им, след Нова година ТЕЛК- Пловдив ще затвори.", "date": "2017.12.11", "title": "Масови оставки готвят в  ТЕЛК-Пловдив"}
{"url": "http://www.faktor.bg/bg/articles/boyko-rashkov-dans-prokuraturata-i-gdbop-sa-poiskali-nepravomerno-izpolzvane-na-srs-ta-za-chetirima-magistrati", "text": "Директорът на Националното бюро за контрол на специални разузнавателни средства Бойко Рашков коментира в ефира на бТВ доклада за СРС-тата, изнесен в Народното събрание. Според него, изнасянатето на тези данни от доклада в парламента в открито заседание е трябвало да окаже положитено въздействие, каквото е било неговото очакване. \"М.г. двата доклада - за 2014 и 2015 г., бяха така неглижирани от българския парламент, че те бяха изчетени в един ден за 30-40 минути и по тях нямаше никакви дебати. Проблемите обаче се натрупаха до такава степен, че те започнаха да пречат на нормалната работа на бюрото. И това беше причината аз да поискам от нашите народни представители да изслушат освен отчета, който ние сме изготвили, но и някои проблеми, които възникват в хода на нашата работа, включително, които са възникнали сега през 2017 година. с оглед, ако е възможно, да се вземат мерки, да може бюрото да си върши работата. Това обаче не беше чуто, не беше отчетено и като че ли аз не говорех на народни представители, които имат отговорно отношение по въпроса, който са поставили на дневен ред в пленарното си заседанине. Това ме изненада. Едва ли не имаше изказвания, от които можеше човек да направи извод, че аз извършвам някаква вредоносна дейност в пленарната зала, когато излагам труда на колегите си от бюрото. Дори имаше вметки, че аз изразявам лично мнение. Докладът е колективен труд, той е приет на нарочно заседание на членовете на бюрото и е изпратенн в българския парламент\", обасни Рашков. Той се обоснова още, че докладът е бил обсъждан веднъж в специализираната комисия, която наблюдава и контролира службите за сигурност в нашата страна, както и СРС-тата. \"Там докладът беше обсъждан по идентичен начин - същите проблеми, които аз изложих в пленарната зала, бяха обсъждани и в парламентарната комисия в рамките на около 2 часа. Там обсъждането приключи  в много добра атмосфера, бих казал, и нямаше нито един против, дори въздържал се, когато приеха този отчет.\"  Бойко Рашков разкри, че в пленарната зала от място е бил репликиран, апострофиран, вдигал се шум, искали процедури, тоест да го прекъснат да не кажа това, което трябва.  \"Изглежда има някакъв страх в тези хора\", обясни той и се изрази образно: \"При някои бяха довели лека ли тежка ли артилерия, която да ги подкрепи - главен прокурор и т.н. Нямам идея защо беше това нещо. В парламента трябва да се разгледа отчет за годишната дейност на бюрото, а не на прокуратурата, нито на ДАНС. Те се явиха като критици, бих казал, и от последна инстанция - критици на бюрото, без да засегнат недостатъци, и то много сериозни в тяхната си работа. Това тяхно поведение ми изглеждаше дори нахално. Главният прокурор там взе отношение по въпрос, който беше анонс - редакторски, на две телевизии - бТВ и Нова тв.. Там анонсът беше \"подслушват ли се масово...\"? Но никъде в моето изложение, в две интервюта, които съм дал, нито пред други медии аз съм твърдял, че има масово подслушване на политици, на магистрати и т.н. Защо главният прокурор се залови за обяснение на тази дума, не мога да кажа.\" Помолен да обясни за подслушването, Бойко Рашков каза: \"Правилно е - и един от акцентите е, - че има неправомерно подслушване. През 2016 г. петима са били обект на проследяване със СРС-та , от които четирима са магистрати.\" Бойко Рашков отказа да назове имената им. \"Ако беше закрито заседанието, аз щях да ги кажа. Сега не бих ги казал, защото не е професионално. Мога да кажа кои са органите, които са проявили интерес към тези магистрати. Това са ДАНС, Прокуратурата на Р България и ГДБОП. Това са онези, които са поискали тези магистрати да бъдат подложени на СРС. И знаете ли какъв е ефектът? И ние сме стигнали до извода, че тези хора са били подслушвани неправомерно\", категоричен е шефът на бюрото за контрол на сСРС.  На въпрос какво значи неправомерно, Бойко Рашков обясни: \"Нашият закон предвижда строги изисквания и предпоставки, за да може един човек да бъде проследяван със СРС-та. Трябва да има данни, че сте участвали в извършването на умишлено тежко престъпление, тоест наказуемо с минимум 5 години лишаване от свобода или друго по-тежко наказание и освен това тези тежки умишлени престървения са очертани от закона, а не всички престъпления. Само онези, които законът очертава. Освен това: трябва да си компетентен орган, за да правиш искане за разрешение. Трябва да внесеш искането в компетентен съд. Трябва наблюдението да продължи в срок, позволен от закона, не повече. А ние имаме вместо 180 дни (6 месеца) в някои случаи по 480 дни. Повече от една година. На тази констатация обаче в пленарната зала никой не обърна внимание. Тези действия са извършвани в различен период от време, по времето на различни парламентарни мнозинства. а главният прокурор заяви, че 80 процента от моето изказване било политизирано.\" Бойко Рашков потвърди, че му е била отказана среща с премиера Бойко Борисов. \"Пак ще я поискам, искам да свърша полезна работа за държавата\", заяви Рашков.", "date": "2017.12.11", "title": "Бойко Рашков: Беше ми отказана среща при премиера, но аз пак ще я поискам"}
{"url": "http://www.faktor.bg/bg/articles/politika/hlyab-i-pasti/evropeyskiyat-sayuz-nyama-da-se-razpadne-da-zvuchi-kato-udar-s-chuk-po-glavata", "text": "Имаше време на „светлото комунистическо бъдеще“, когато по радио-точката (няма превод за по-младите поколения), след това по черно-бялата телевизия (един канал), след това тя стана дори цветна, повтаряха от сутрин до вечер, че капитализмът (капиталистическияj Запад) все повече загнива. От кореком ли, от  черните империалистически радиостанции ли, кой знае откъде, някой беше разбрал и хората си шептяха на ухо, че   Съветският  блок загниваше. Срина се.        Сега не от сутрин до вечер, а денонощно новоизлюпени футуролози и пророци  повтарят, че Европейският съюз ще се разпадне. Неразбираемо е защо страстно ги мъчи тази мисъл. Сълзите  им са крокодилски. Ресантиман ли е това? Не знам. Много прилича на ресантиман. Писах неотдавна за отровното чувство. Ресантиманът е завист и злоба, обида и отмъстителност и т.н. от преживяна собствената слабост, травма и потайност изчаквала да му дойде времето за ответен удар. Дошло е времето за реванш. И какво, ако се разпадне Съюзcj?  Не знаят, но повтарят. „Ще се разпадне. Ще се разпадне…“       Европейският съюз няма да се разпадне. Нека  звучат тия думи като   (Ницше), по главите на тия, които са толкова самоуверени в неизбежното разпадане. А сега сериозно. Какво ще се случи със сигурност в бъдеще никой, нито футуролози, нито пророци, нито гадатели знаят. Живеем  в свят на нарастваща несигурност. В последната ми книга „Човешката несигурност“ се занимавам с този въпрос. Светът е навлязъл в нова епоха. Усилва се честотата на промените и бъдещето става все по-непрозрачно. Въпросът  не е да се сее допълнителна несигурност, тревоги и страхове. Студената  война би трябвало да е минало. Нужно е храбро мислене и нови начини да се справяме с несигурността. Във  всички времена хората са се справяли с единствено сигурното нещо в този живот - собствената си смърт. Легенди, митове, прераждане, друг живот, посмъртна слава за дела, обезсмъртяване в изкуството и т.н. Днешните поколения и следовниците трябва да се справят с непрестанната несигурност. Така стои въпросcът и с Европейския съюз.           Бъдещето е нищо. Това, което можем да кажем за бъдещето се съдържа в настоящето. Тенденции в настоящето на Европейския съюз хвърлят светлина в иначе напълно непрозрачното бъдеще. Вглеждайки се в настоящето няма как да не обръщаме поглед към миналото на Съюза и да не разгръщаме страници на неговата генеалогия.       Настоящето не е никак безоблачно. Остава впечатлението, че от една криза се влиза в друга. Феноменът  криза има два всеобщи признака, които хората или не знаят или забравят. Кризата  възниква внезапно и изненадващо дори, когато са надвиснали тъмни облаци. Спекулациите и предвижданията със задна дата са вятър работа. Дори гръцката криза, в резултат на умопомрачителните финансови дългове на тази страна, възникна изненадващо и разтърси сериозно ЕС. Бързо се забравя какво се случи. С БРЕКЗИТ Великобритания задмина многократно Гърция. Все силни аргументи в устите на предвестниците за края на ЕС. Една фраза на германската канцлерка към безкрайните напливи емигранти от Сирия, Афганистан и пр., и от Африка за добре дошли в ЕС предизвика масово  недоумение и гняв. Винаги е важно кой е този, който казва нещо.  Някои страни членки реагираха остро. Разграден двор ли е ЕС? Не е.  Самоличността не се залага срещу късогледство и облечени в отвлечен хуманизъм и солидарност фантасмагории. Каталуния май е удържана, но остават мъглявини. Възникването  на проблеми в Европейския съюз изпреварва все повече решаването на вече натрупани и нерешени противоречия. Това е проблемът.     От  създаването си ЕС е оспорван и отричан проект. Европейският съюз няма да се разпадне, защото   Доброволността на съюзяването и разширението на Съюза са въпроси на осъзнати взаимни интереси на страните, но преди всичко на фундаментални и в голямата си част непреходни ценности. Враговете, прикрити или открити, пренебрегват коренната разлика между ЕС и други добре познати политически формации в човешката история и съвременност. Доброволността на членството е безпрецедентна, защото освен всичко друго включва отстъпване на суверенитет. Доброволно отстъпване на суверенитет!  В името на суверенитет са водени битки на живот и смърт, войни с чудовищни разрушения, жертви, реки от кръв е проливана. Европейският съюз не е създаден по насилствен начин, по пътя на завоюване или революции и не се поддържа със сила. Тези факти са чука по главите на онези, които вещаят неговото неизбежно разпадане.         Европейския съюз като проект не е утопия и по тази причина реализация не почива на насилие. Реализациите на комунистическата и национал-социалистическата утопии са кошмарните илюстрации на зависимостта между утопия и чудовищно насилие. Създаването на ЕС почива на договор. Но  това не е възраждане на договорна теория от началото на модерната епоха. Не е уместно тук да се впускаме в паралели. Договорът на който почива ЕС има предварително възприета обща ценностна система или съвместими, функциониращи в националните общества ценности, които се характеризират като европейски ценности. Никой не иска да налага на другите своите ценности. Това е кардиналната разлика между ЕС и всички познати в историята на човечеството империи, колониалните системи, национал-социализма, фашизма и комунизма като тоталитарни системи. Ако не се разбира или не се вижда особеността на ценностната основа на Европейския съюз, нищо не се разбира. Безпрецедентният договор се основава и на интереси. Кой би влезнал в съюз доброволно, ако такъв акт и перспектива не са в негов интерес? Никой, който знае какво иска.       Кризите, които е преживявал Европейският съюз са естествени, както и нормалните процеси на неговото функциониране и развитие. Всяка форма на живот и жизнен процес се характеризира с кризи на определени етапи, когато назряват промени и се налага отказ от установени стандарти, виждания, критерии и т.н. Кризата настъпва, когато един ред (форма) е изчерпал своите възможности и има остра нужда от нещо ново. Иновацията (новостта) е във всички случаи креативна деструкция (Шмпетер)  от един или друг порядък, формат и характер. Развитието на дадена рационалност показва ирационални ефекти. Нещо, което е било функционално се превръща в дисфункционално. Латентни  напрежения и конфликти се проявяват като явни.  Конфликтите в   Европейския съюз, както е добре известно от конфликтната социология, са така ценни за обществения организъм (система), както и съгласуваността между частите на едно цяло или това, което е принципът на обществената хармония, на кохезията и т.н.      Има противоречиви интереси, както има интереси, които се подхранват взаимно. Функциониращите в обществото ценности се поддържат взаимно, но също така пораждат напрежения и конфликти.  Напреженията, конфликтите и кризите в ЕС в едни случаи са от порядъка на универсалните, които имат място навсякъде. Но  има напрежения, конфликти и кризи, които са типични тъкмо за Европейския съюз като уникална формация, която не е нито империя, нито унитарна национална държава, нито федерация от типа на Съединените  американски щати.          Бъдещето на Европейския съюз не може да се мисли и чертае през призми на миналото и на функциониращи в настоящето исторически възникнали модели, както се прави най-често. Един типичен пример е идеята за Европейски съединени щати като се има очевидно пред вид САЩ. Някои пък бълнуват, че ЕС наподобявал в някои отношения Съветския съюз. Спекулациите за бъдещето на Европейския съюз, независимо на какви мотиви почиват и от какви подбуди се движат са вредни и най-малко безполезни. Необходимо е да се изучават проницателно реалните процеси и тенденции в Съюза и неудържимата глобализация. Човечеството не е готово с разумен отговор на въпроса за бъдещето на нацията, която глобализацията превръща в изчерпваща се фикция. Глобализацията е безпрецедентен процес в историята на човечеството, който не се ръководи от финални ценности и цели. На тази тема ще се спра друг път. Необходимо е вникване в течащата преоценка на смятани за традиционни ценности, пресмятане на цената на отказ от грижа и предпазване на изпитани ценности, така характерна за европейския консерватизъм позиция и нагласа. Левите и късогледияТ либерализъм, който отъждествява новото и ценното, стоварват тежестите на собствената си безотговорност върху другите.                 На Европейския съюз не се е налагало да прибягва до насилие за своето конструиране и конституиране. При възникването си и в развитието си националните държави не са могли да избегнат насилието. Примерите са безброй. Още в зората на модерната епоха и възникването на националните държави гениалният Макиавели предупреждава, че насилието поражда ненавист, а ненавистта води до насилие. Но, ако тези, които вземат колективно обвързващи решения (политиците) имат предвид урока на ренесансовия титан, не са разбрали в допълнение, че мекушавостта, нерешителността не са политически добродетели, а могат да доведат до фактическо предателство и невъобразими беди.          Европейският съюз е извънредно комплексно многонационално общество, но в същото време е наднационална форма, в която е уникалността. Комплексността поражда проблеми. В комплексността винаги има видимости и не-видимости, което се определя от гледната точка и различията на хоризонтите. Повече от всяко друго образование за ЕС е жизнено необходима диалогичността. Мотото  на Съюза  Единство в многообразието (In varietate concordia) се мисли чрез диалог. Диалог не означава само и просто разговор между две страни. Означава среща на различни гледни точки и способност да се признава, за да се постигне при необходимост позитивна поляризация, която идва от дълбините на Европа като духовна форма. *Проф. Георги Фотев е почетен професор на Нов български университет и директор на Центъра за изучаване на европейските ценности при НБУ. Автор е на голям брой научни публикации у нас и в чужбина. Проф. Г. Фотев е National Program Director на European Values Study/Survey. Той е действителен член на European Academy of Sciences and Arts от 1993 г. Репресиран е от тоталитарно-комунистическия режим. Семейството му е изселвано по политически причини. Дълго време не му разрешават да следва, бил е работник и т.н. Министър на науката и висшето образование (1991). Три мандата е директор на Института по социология към БАН. Сред основните му трудове са книгите: Социологическите теории на Е. Дюркем, В. Парето, М. Вебер(1979), Принципите на позитивистката социология (1982), Социална реалност и въображение (1986, изд. на гръцки език в Атина, 1996), История на социологията, том 1-2 (1993), Другият етнос (1994), Ethnicity, Religion and Politics (1999), Криза на легитимността (1999), Смисъл на политиката (1999), Граници на политиката (2001), Диалогична социология (2004), Дисциплинарна структура на социологията (2006), Дългата нощ на комунизма в България (2008), Ценности срещу безпорядък(2009), Българската меланхолия (2010), Сфери на ценностите (2012), Смисъл и разбиране (2014), Човешката несигурност (2016) и др. В чест на проф. Г. Фотев е публикуван монументалният сборник \"Светове в социологията\" (2006) с участие на негови ученици, колеги и на световни имена в социологията като Зигмунт Бауман, Едуард Тирикян, Майкъл Бъроуей, Джон Рекс и др.", "date": "2017.12.11", "title": "Европейският съюз няма да се разпадне – да звучи като „удар с чук по главата“"}
