{"url": "https://www.faktor.bg/bg/articles/anton-kutev-sled-otstranyavaneto-mu-sledvashtata-sedmitsa-shte-me-obsadyat-i-v-komisiyata", "text": "Нямам обяснение защо ме отстраниха от длъжност, което ме навежда на мисълта, че имаме вътрешно-партийни разногласия с Корнелия Нинова и тя иска да изчисти хората, с които не е съгласна. Това каза бившият депутат от БСП и зам.-председател на парламентарната група Антон Кутев в предаването \"Офанзива\" на Канал 3. Вече няма да има пълни мандати почти за никой, всеки трябва да знае, че когато влиза в каквато и да е функция на властта, трябва да е готов за много кратко време да си свърши работата, защото може да бъде отстранен по най-различни причини. Аз моята работа съм си я свършил. Следващата седмица, ще ме обсъдят и в комисията, която ръководя в в НС. Убеден съм, че тази комисия работеше изключително добре през цялото време. \"Според мен Корнелия Нинова иска да се направи на Бойко Борисов. Истината обаче, че аз въпреки всичко не бих искал да говоря срещу хората. Тук не става въпрос за личностни конфликти, а партийни разминавания\", каза Кутев. \"Виждам Мая Манолова като потенциален кандидат на местните избори, тя може да бъде избрана и може да управлява, добър администратор е\", допълни Антон Кутев.", "date": "2019.07.06", "title": "Антон Кутев за отстраняването му: Следващата седмица ще \"ме обсъдят\" и в комисията"}
{"url": "https://www.faktor.bg/bg/articles/ivitsa-dachich-s-grubi-napadki-kam-borisov-dadohme-ti-orden-a-pouchavash-borel-za-kosovo", "text": "Дългогодишният говорител на бившия сръбски диктатор Слободан Милошевич и сегашен министър на външните работи на Сърбия Ивица Дачич отправи поредните си груби нападки срещу България и нейния премиер Бойко Борисов. Пред държавната телевизия РТС Ивица Дачич призова \"Борисов да зачита позицията на ЕС относно независимостта на Косово и да не дава уроци на новия еврокомисар по външната политика Жозеп Борел\". Коментарът му бе по повод призива на Бойко Борисов Борел да защитава интересите на ЕС. Според Дачич \"позицията на ЕС била, че Косово не е независимо\". Това обаче не е истина. Общо 23 държави на ЕС вече са признали независимостта на Косово. \"Бойко, да ти кажа едно нещо - позицията на ЕС е, че Косово не е независима държава. Ти, Бойко, трябва да зачиташ позицията на ЕС, а не да даваш уроци на Борел. Какво е това безобразие, на какво прилича. Писна ми от всичко това. А да не говоря и за това, че само преди няколко месеца получи наш орден\", каза със заканителен тон Ивица Дачич, чиято страна не е член на ЕС. Ивица Дачич беше най-близкият сътрудник и дългогодишен говорител на Милошевич, включително и по време на агресията срещу Босна и Херцеговина и Хърватия, когато бяха извършени най-ужасяващите военни престъпления след Втората световна война, включително и геноцид. Миналата седмица властите във Вашингтон призоваха \"Дачич да спре да унищожава американските банкноти, защото тове е престъпление\". Дачич собственоръчно написа върху стодоларова банкнота \"Косово е сръбско\". Сръбският вицепремиер твърди, че \"САЩ подготвят предложение за разрешаване на косовския въпрос, което означавало Белград да спре с лобирането за оттеглянето на признаването на независимостта на Косово, а в замяна властите в Прищина да премахнат митническите такси за сръбските стоки\". Косово обяви независимост през февруари 2008 година. До момента над 100 държави са признали независимостта му, включително и България.", "date": "2019.07.06", "title": "Ивица Дачич с груби нападки към Борисов: Дадохме ти орден, а ти поучаваш Борел за Косово!"}
{"url": "https://www.faktor.bg/bg/articles/utre-e-natsionalnoto-sabranie-na-gerb", "text": "Политическа партия ГЕРБ ще проведе Национално събрание на 7 юли 2019 г. (неделя). Форумът ще се състои в Зала 3 на НДК от 12.00 часа. На събранието ще присъстват 1200 делегати от цялата страна, съобщиха от пресцентъра на ГЕРБ. В рамките на Националното събрание ще бъдат предложени и гласувани промени в Устава на ПП ГЕРБ и Изпълнителната комисия на партията.", "date": "2019.07.06", "title": "Утре е Националното събрание на ГЕРБ"}
{"url": "https://www.faktor.bg/bg/articles/zaharieva-vika-srabskiya-poslanik-zaradi-komentarite-na-dachich-po-adres-na-balgarskiya-premier", "text": "По  разпореждане на вицепремиера и министър на външните работи Екатерина Захариева посланикът на Република Сърбия в София ще бъде извикан в понеделник в Министерството на външните работи. Повод за срещата е изказване на сръбския първи вицепремиер и външен министър Ивица Дачич по адрес на думи на премиера Бойко Борисов в Познан. Външното министерство съобщава, че по време на пресконференцията на правителствените ръководители на Германия, Полша, България и Северна Македония Бойко Борисов бе попитан от журналист как ще се отрази на евроинтеграцията на Западните Балкани номинирането на испанския външен министър Жозеп Борел за Върховен представител на ЕС по външната политика и политиката за сигурност, след като неговата страна не признава Косово. Българският премиер отговори: \"По отношение на Върховния представител – когато се заеме такъв важен пост, последното, което трябва да правиш, е да защитаваш националния си интерес, а трябва да защитаваш интереса на целия Съюз. Ако Борел бъде избран, това не значи, че мнението на Испания ще бъде меродавно за другите държави, които сме признали Косово.\" По време на разговора със сръбския посланик ще бъде припомнена подкрепата до момента от страна на България за европейската интеграция на Сърбия. От българска страна ще бъде повдигнат въпросът как такива изказвания от партньорите ни в Белград се отразяват на добрите българо-сръбски отношения. Сръбски медии по-рано днес цитираха Дачич да казва, че позицията на Европейския съюз не е, че Косово е независимо, и българският премиер Бойко Борисов, който твърди, че е, трябва да се съобразява с това.", "date": "2019.07.06", "title": "Захариева вика сръбския посланик заради коментарите на Дачич по адрес на българския премиер"}
{"url": "https://www.faktor.bg/bg/articles/sasht-zapochvat-programa-sreshtu-pagubnoto-vliyanie-na-kremal-v-iztochna-evropa", "text": "Американската Агенция за международно развитие (USAID) обяви започването на специална програма \"Противодействие на пагубното влияние на Кремъл\" в помощ на вярващите в демокрацията руснаци и подкрепа на борещите се срещу корупцията, за свообдни медии, стабилност на икономиката и демокрацията и за върховенство на закона в бивши съветски републики и държави от бившия Варшавски договор. Документът Countering Malign Kremlin Influence (CMKI), публикуван на сайта на агенцията и цитиран от \"Дневник\", споменава Русия, Украйна, Молдова и страните от Западните Балкани. Програмата е \"в съответствие със стратегията за национална сигурност\" и мисията на USAID \"да помага на правителства, гражданското общество и частни лица\". \"САЩ отдавна смятат, че силна, процъфтяваща и свободна Европа е жизнено важна за американските стратегически интереси. Правителството на Русия и доверениците му се стремят да отслабят влианието на САЩ по света и да откъснат от нас нашите съюзници и партньори\", се казва още в CMKI. \"Те използват подривни мерки за отслабване на доверието към ангажиментите на Америка към Европа, подронване на трансатлантическото единство и отслабване на европейските институции и правителства.\" \"Ще продължим да подкрепяме руснаците в търсенето на истината. Ще направим трудно за олигарсите на Путин да трупат в нашите финансови институции спечеленото с незаконни средства богатство, както и да се наслаждават на свободите и откритостта на Запада, докато отказват същото на обикновения руски гражданин в Русия\", заяви в отделна публикация Брок Биърман, зам.-директор на Бюрото на USAID за Европа и Евразия. \"Руснаците трябва да знаят, че САЩ и съюзниците ни не са врагове на Русия. Поддържането на открит поток от информация и продължаване изграждането на мостове с нашите руски приятели е толкова важно, колкото преди 30 години. Ще контрираме пагубното влияние на Кремъл като подкрепим демокрацията и свободата в пространството на бившия СССР и Варшавския договор. Ще подкрепяме нашите приятели, когато се изправят срещу брутално поведение. И няма да изоставяме руснаците. Вярвам, че един ден те ще видят една демократична Русия, която помага на хората си.\" В съобщението за програмата не се посочват конкретни проекти или суми. Но се изреждат секторите, в които тя ще работи: Рамката за развитие на CMKI е изградена около идеята да се помогне за засилване на организациите от гражданското общество, провеждане на избори, в които гражданите имат доверие, инстиуционализиране на прозрачността и отговорността на правителствените институции и подкрепа за върховенството на закона. Това ще включва създаване на инструменти в помощ на реформаторски настроени лидери и активни представители на гражданското общество за борба с корупцията, която агенти на Кремъл често използват в полза на стратегическите интереси на Москва. Сред изброените мерки са засилване на контрола върху разделението на властите и съпротивата на гражданското общество срещу опитите на властта да ограничава, затормозява и опетнява независимите неправителствени институции. Ще се работи за намаляване податливостта на политическия и изборния процес към въшна намеса и поляризиране. Свободни и независими от властта медии, както и възможността за репортажи, основани на факти, са ключови за защита на гражданите от руските усилия да се манипулира информацията. Финансирането от USAID ще подпомага програми за медийна грамотност, за да могат гражданите да разпознават движени от Кремъл опити за дезинформация. Мерките тук са засилване капацитета на местни медии да предоставят професионално подкотвени новини и информация, на която може да се има доверие. Увеличаването на медийната грамотност трябва да засили и изискванията на обществото за високо качество и независими репортажи. Ще бъде подобрена и регулаторната и правна среда в полза на свободата на медиите. За намаляване зависимостта на Европа и Евразия от Русия помощта на USAID ще включва работа с конкретни държави за създаване на ефективни и стимулиращи растежа правни и регулаторни рамки и ще им помага да се включат в добре функциониращи местни и регионални енергийни пазари. USAID ще подкрепя ефективни и независими регулаторни власти и ще подсили кибер сигурността на регионалните енергийни обекти. Освен намаляване на зависимостта от руски енергоизточници порграмата предвижда подобряване на вътрешния и външния надзор и управление на енергийния сектор на страните. USAID е готова да помогне на партньорите в Европа и Евразия да премахнат непродуктивните ограничения върху частния сектор и действията на свободния пазар, да се борят с корупцията, да увеличат интегрирането си със западни икономики и да отворят нови пазари за американския бизнес. Ще подпомагаме частния сектор да разнообрази страните, в които изнася, да се конкурира по-успешно на западните пазари и да отговаря на високите стандарти на международните пазари. Една от мерките е засилване способността на финансовите пазари в тези страни да съответстват на международните стандарти и практики.", "date": "2019.07.06", "title": "САЩ започват програма \"Противодействие на пагубното влияние на Кремъл\""}
{"url": "https://www.faktor.bg/bg/articles/chetvorkata-li-e-noviyat-ikonomicheski-motor-na-evropa-zasega-ne", "text": "Възможно ли е държавите от т. нар. Вишеградска четворка скоро да конкурират други регионални блокове в ЕС и да се борят за надмощие в Брюксел? Отговорът засега е отрицателен, смятат европейските дипломати. Полша, Чехия, Словакия и Унгария обаче много биха искали това да се промени.  Във връзка с осъществяването на европейските цели, свързани с изменението на климата и произтичащите от тях икономически промени, неотдавна три от държавите от Вишеградската група поискаха по-големи финансови компенсации, които да бъдат предвидени в следващия седемгодишен бюджет на ЕС, известен като Многогодишна финансова рамка (МФР). Европейските наблюдатели обаче често споменават Вишеградската четворка като “две плюс две”, визирайки по този начин различното им отношение към европейската интеграция. Словакия и Чешката република са относително проевропейски настроени, докато Унгария и Полша са много по-евроскептични. Словакия е единствената страна, която принадлежи към еврозоната. Колко голяма е икономическата мощ на Четворката? Ако се разглеждаше като единна национална държава, Вишеградската четворка би била петата по големина икономика в Европа и 12-тата в световен мащаб. С 64 милионна население тя би заемала 22-ро място в света и 4-то място в Европа. Общата икономиката на Европейския съюз се очаква да отбележи ръст от 1.4% през 2019 г. , а за страните от еврозоната той се очаква да достигне 1.2%. Докато забавеният икономически растеж на Германия остава основната причина за безпокойство, перспективите на други европейски държави също не изглеждат особено обещаващи. На фона на тези прогнози страните от централна Европа се оказват с най-бързо развиващи се икономики в съюза. Полша определено догонва Западна Европа - между 1992 и 2019 г. икономическото развитие на страната е в непрекъснат подем и понастоящем възлиза на $ 525 (€ 475) милиарда. Полската икономика е вече седмата по големина в ЕС. С население от 38 милиона души, страната престава да бъде определяна като нововъзникващ пазар за инвеститорите през 2018 г.. Една от най-важните характеристики на полската икономика е големият ѝ вътрешен потребителски пазар, който съставлява 61% от Брутния вътрешен продукт (БВП) и надвишава средните стойности за ЕС. Това означава, че зависимостта от германската икономика намалява, въпреки че по-голямата западна съседка е все още най-значителният търговски партньор на Полша. По отношение на инвестициите в инфраструктура Полша е най-големият получател на средства от ЕС - 102 милиарда евро за периода от 2007 г. до 2013 г. и 106 милиарда евро от 2014 г. до 2020 г. Рейтинговата агенция Moody's наскоро отбеляза, че въпреки икономическия подем, Полша управлява един от най-големите фискални дефицити в Източна Европа, който намалява ефектите от икономическите цикли с 2% от БВП. Съществува и риск от по-ниски финансови постъпления от бюджета на ЕС, които могат да бъдат намалени допълнително във фискалния план за периода след 2020 г., ако блокът реши да постави условия за отпускането на средства въз основа на зачитането на демократичните ценности. Агенцията съобщава, че недостигът на работна ръка вече се усеща сред повечето полски компании. Съществуват и демографски тенденции, които включват изселването на работоспособни граждани към по-богатите страни от ЕС, както и ниската раждаемост в страната. Страната, в която живеят  10, 6 милиона души, показва най-разочароващи резултати сред икономиките на Вишеградската група - ръстът достига едва 2,6% през 2019 г. и 2,4% през 2020 година. Чешката република, която е член на Европейския съюз от 1 май 2004 г., е и част от Шенгенската зона за свободно придвижване, но се противопоставя на въвеждането на еврото за сметка на собствената си крона. Силно зависима от производството на автомобили и износа за еврозоната, чешката икономика се възстанови от дълга криза през 2013 г. и сега се гордее с най-ниската безработица в ЕС - 2,2%. Кристин Лагард посочи Чехия като пример, когато предупреди за опасностите от американските тарифи за европейските продукти. Според нея, въпреки че прекият износ на автомобилни части от Чешката република към САЩ е много нисък, това не означава, че Чехия ще бъде имунизирана срещу последиците от подобно събитие. Въпреки че Организацията за икономическо сътрудничество и развитие (ОИСР) класира Словакия като най-бързо растящата развита икономика в света, страната се нарежда непосредствено след Полша, с прогнозен ръст на БВП от 3.8% през 2019 г. и 3.4% през следващата година - в сравнение с 4.1% през 2018 година. Безработицата също се очаква да спадне до 5,9% през 2019 г. в сравнение с 6,5% през миналата година. Конкуренцията от по-евтините пазари в Югоизточна Европа, преминаването към електрически превозни средства и напрежението в световната търговия са сред водещите предизвикателства, които имат отражение върху Словакия. Автомобилната индустрия представлява 44% от промишленото производство и 40% от износа. В края на 2017 г. словашкият клон на Фолксваген нае 13 700 души, за да произвеждат Touareg SUV, Audi Q7 и Porsche Cayenne за американския пазар. Тази година Фолксваген намали производството в Братислава и върна работниците, взети назаем от унгарското предприятие Audi през 2016 година. Междувременно германският автомобилен концерн предвижда изграждането на нов завод в Източна Европа, като засега най-вероятните локации остават България, Сърбия и Турция. С ръст от 3,7% през 2019 г., според прогнозите на Европейската комисия, Унгария се нарежда на пето място сред най-бързо развиващите се икономики в ЕС. Унгария е на второ място след Румъния по размер на инфлацията - 3,2%, която е два пъти по-голяма от средната за съюза. Очаква се безработицата да се стабилизира на около 3,5%. Страната би била значително засегната от световна търговска война, заради зависимостта ѝ от външната търговия. Въпреки проблемите, вишеградските държави продължават да играят основна роля поне за германските износители. Според Центъра за европейски реформи, Полша, Словакия, Чешката република и Унгария се превърнаха в най-важния търговски партньор на Германия през 2017 г., по-значим", "date": "2019.07.06", "title": "\"Четворката\" ли е новият икономически мотор на Европа?"}
{"url": "https://www.faktor.bg/bg/articles/pogrebaha-zaginalite-v-ruskata-podvodnitsa-moryatsi-v-strogo-sekreten-rezhim", "text": "Моряците, загинали в руската подводница в Баренцово море, бяха погребани днес на Серафимовското гробище в Санкт Петербург, предадоха световните агенции, цитирани от бТВ.  Траурната церемония, състояла се до паметника на загиналите през 2000 г. моряци с подводницата „Курск”, премина в закрит режим.  Достъпът до гробището беше ограничен. На медиите не бе позволено нито да присъстват на опелото в близката църква, нито на погребението.  На гробището днес освен роднините на моряците бяха официални лица, сред които главнокомандващият ВМФ Николай Евменов, заместник-министърът на отбраната Андрей Картаполов, представители на местните власти.  Пожарът в подводницата, избухнал на 1 юли, е тръгнал от акумулаторния отсек, но подробности за случилото се не бяха съобщени.  Загинаха 14 души, отровили се с дима от огъня. Има оцелели, но не се съобщава колко.  Според руски медии авариралата подводница е една от най-секретните, от типа „Лошарик”.  С указ на президента Владимир Путин загиналите бяха наградени посмъртно с високи държавни отличия.", "date": "2019.07.06", "title": "Наложиха \"закрит режим\" за траурната церемония на загиналите в руската подводница моряци"}
{"url": "https://www.faktor.bg/bg/articles/georgi-markov-imame-dve-stoletnitsi-bsp-ninova-i-bsp-stanishev", "text": "Не съм изненадан от изборите в ЕК. За мен, големият скандал е завоят на Ангела Меркел при номинацията на Урсула фон дер Лайен. Тя направи нещо недопустимо - предаде ЕНП, издигайки Тимерманс, предаде и сънародника си Вебер. Това каза бившият конституционен съдия и настоящ депутат от ГЕРБ Георги Марков в предаването \"Офанзива\" по Канал 3. „Нечувано в историята на ЕС е, че Франция и Германия бяха спрени. Те няма да могат да командват в Европа. Победата на вишеградските страни е колосална“, смята той. Той даде мнението си за кандидатът за председател на ЕП Урсула фон дер Лайен. „Това е добро решение, защото няма как досегашен чиновник на Брюксел да оглави ЕК и да има промяна. Тя държи на традиционното семейство. Тя е от благородническо семейство. Меркел гласува \"въздържал се\" и това е учудващо“, заяви Марков. Бившият конституционен съдия предупреди, че тепърва в Германия ще търпят последствията от миграцията, която е започнала след поканата на Меркел. „Има голямо разделение в БСП. То е между Станишев и Нинова. Станишев е много интелигентен, познавам го отдавна. Кой ще бъде председател на ЕК, за България е все тая. Важно е коя комисия ще оглавим.  Българското правителство не може да получава шамари от никого, само от избирателите“, каза още Георги Марков.", "date": "2019.07.06", "title": "Георги Марков: Имаме си две Столетници"}
{"url": "https://www.faktor.bg/bg/articles/svetoslav-malinov-izhodat-ot-glasuvaneto-na-nay-vazhnata-pozitsiya-v-ep-ne-e-yasen", "text": "Най-важната позиция - председател на ЕК, трябва да бъде гласувана в ЕП следващата седмица и изходът от това гласуване по никакъв начин не е ясен. Това каза в интервю за „Фокус“ Светослав Малинов, бивш евродепутат, сега университетски преподавател, във връзка с разпределението на лидерските позиции в ЕС. Той посочи, че единственото сигурно е кой ще бъде председател на ЕП в първите две години и половина. „Това е Давид-Мария Сасоли. Този пост се заема от компетентен човек и няма напрежение около неговата фигура, независимо че имаше и други кандидатури“, каза Светослав Малинов.  По думите му напрежението около избора на председател на ЕК нараства. В момента има опознаване на фигурата на Урсула фон дер Лайен, тъй като тя няма европейски профил. „Споменаха се и бяха отхвърлени фигури, които от месеци са в европейското публично пространство. Докато Урсула фон дер Лайен се появи без въобще да е споменавана и това създава усещане за нередност, за недостатъчно силна кандидатура. Нейното име излезе след като бяха превъртяни останалите силни фигури. Когато един кандидат за такъв висок пост се появи след като са се блокирали взаимно фракциите и са изключили другите по-силни и известни кандидати, този кандидат не може да събере инерция, освен ако не е безспорен. Тя може да се окаже добър президент на комисията, но просто се появи след като другите се неутрализираха едни други“, обясни Светослав Малинов.  По думите му когато няма ясни правила за избор на председател на ЕК, винаги ще има усещане за пазарлък. Ако няма усещане за пазарлък, има усещане за решения на тъмно. „Очевидно опитът да се въведе традиция на водещ кандидат, който да участва в изборите и след това той да бъде избран въз основа на победилата на европейските избори партия, няма да се превърне в традиция. Традицията не се осъществи, не започна да се изгражда и ЕС се върна на практиката на този тип договаряния, които са протичали години наред“, коментира той. Светослав Малинов коментира и името на Кристалина Георгиева, което бе споменато като предложение за външен министър на ЕС. „Това е пропусната възможност, дори начина, по който това беше обяснено от премиера, ме притеснява. Не е срамно да не получиш позиция, срамно е да се обяви готовност на България са бъде дадена подобна позиция и след това да се окаже, че България не иска тази позиция“, добави Светослав Малинов.", "date": "2019.07.06", "title": "Светослав Малинов: Напрежението около избора на председател на ЕК нараства"}
{"url": "https://www.faktor.bg/bg/articles/kakvi-shte-badat-amerikanskite-sanktsii-sreshtu-turtsiya-zaradi-ruskite-sistemi-s-400", "text": "Утре в Русия започва товаренето на първата пратка с руски ракети С-400, закупени от Турция. Според турски медии, тя ще стигне дестинацията си през следващата седмица. Ако се вярва на Ахмед Чонкар - вицепрезидента на турската група в Парламентарната асамблея на НАТО - новозакупените противоракетни батареи могат да бъдат разположени не само по границата със Сирия, но и в Северен Кипър - средоточието на най-новия конфликт на Турция с Европейския съюз за местните газови залежи. И така, две години след оръжейната сделка с руснаците, за турския президент Реджеп Ердоган вече наистина няма да има връщане назад, а руската дипломация, подкрепена от руската военна индустрия, ще удържи една безспорна победа над НАТО. Защото, както сочи вицепрезидентът на института \"Германски Фонд Маршал\" Йън Лесър в интервю за БНР, независимо от двусмислените изказвания на Ердоган и Тръмп на срещата в Осака преди седмица, американските санкции срещу Анкара са сигурна последица от разполагането на руските ракети. \"Турция със сигурност получава смесени сигнали от Съединените щати. Много е трудно да се обясни какво точно каза Тръмп на Ердоган в Осака. Ясно е, че ако Турция продължи със сделката с Русия за противоракетните системи С-400, ще има санкции. Те вече са доста ясни, а най-тежките от тях, разбира се, са, че Турция няма да получи изтребителите Ф-35, които иска от Вашингтон. Но това, което е под въпрос и което вероятно Доналд Тръмп имаше предвид, е дали ще има допълнителни санкции с мандат от Конгреса - в този случай може да има политически спор между администрацията и Конгреса. Желанието на конгресмените е да наложат санкции, които може и да са символични. Но това е различен въпрос от изтребителите Ф-35, а в това отношение няма съмнение - ако вземат С-400, няма да имат Ф-35“, коментира Йън Лесър. На въпрос защо Анкара се нуждае толкова много именно от руските противоракетни системи, той посочи: \"Турция е в много трудни отношения със съседите си що се отнася до сигурността. Заплахи за ракетни нападения има от Сирия, от Иран, та дори и от Русия, тук става въпрос и за баланс с Гърция и Кипър в Източното Средиземноморие. Няма недостиг на необходимост от противовъздушна отбрана за Турция и е напълно разбираемо тя да се опитва да се сдобие с много модерна система. За тази цел има много производители - европейски, руски, китайски и американски. Преди години имаше предварителна сделка между Китай и Турция, така че тя от дълго време е на пазара в търсене на модерна система за противовъздушна отбрана. Проблемът идва от възможността на Турция като членка на НАТО да интегрира своите отбранителни системи в противовъздушната архитектура на Алианса като цяло. Ако за Турция това ще е самостоятелна, отделена система, тя не би била толкова полезна.Това е дилемата, пред която Турция е изправена.“ Вицепрезидентът на института \"Германски Фонд Маршал\" обясни и какъв риск крият руските системи за противовъздушната отбрана на НАТО. \"От техническа гледна точка начинът, по който тази модерна система работи, е да се учи през времето как да идентифицира заплахи за въздушното пространство, радарите могат да проследяват, а системата да се сдобива с информация за летателните апарати в района. Разбира се, ако се опитате да сложите руската система и прелитащите Ф-35 на Турция и на други държави-съюзници в един и същи район, то тогава С-400 с времето ще се научи как да идентифицира и локализира Ф-35.Но това е техническият и операционен аспект. Чуват се и аргументи, че тези две системи могат да функционират напълно отделно в едно и също пространство, Турция много държи тези аргументи да бъдат чувани. Но истината е, че в основата си това не е технически, а политически проблем. Съюзниците имат проблем със сделка от Русия в момент, в който тя е считана за вражеска страна. Това е в сърцето на проблема.“ Какво ще се случи след разполагането на руските системи в Турция? \"Не вярвам, че ще има отговор на НАТО, по-скоро Съединените щати почти незабавно ще отговорят, като прекратят програмата за Ф-35, ще върнат обратно турските пилоти, които са на обучение в Съединените щати, очевидно ще прекратят съвместното производство на елементи, които сега се осъществява в Турция, това всъщност вече се случи. Това би било огромна загуба за Анкара - финансово, операционно и политически.\" Според Лесър, Гърция преди всичко в региона е най-заинтересована Турция да не се сдобие с руска противоракетна система, защото тя много лесно може да бъде разположена близо до Егейско море, също както може да бъде насочена към Близкия изток или Черно море. Така че това предизвиква тревоги, но истинският проблем е политически и стратегически, че Турция обръща поглед в друга посока по отношение на отбраната и може би с времето и по отношение на геополитическата ориентация.“ Той направи прогноза. \"Това може да има ефект върху Алианса като цяло. Турция има втората по големина армия в НАТО след Съединените щати, има много капацитет. Би било от полза за НАТО Турция да е предвидим партньор. Всичко, което поставя това под въпрос, поражда тревога. Смятам, че може да има и други последствия, които основно засягат двустранните отношения между Съединените щати и Турция, а именно - Вашингтон да започне все по-засилено да търси алтернативи в региона, за да компенсира по-трудните отношения с Турция, които могат да доведат дори до липса на достъп да военновъздушната база Инджирлик. Това вече се усеща с установяването на по-силни връзки с Гърция, с Румъния, смятам, че важи и за България. Вероятно ще има ускорено търсене на алтернативи, ако отношенията с Турция не оздравеят.\"", "date": "2019.07.06", "title": "Какво ще се случи след разполагането на руските системи в Турция?"}
{"url": "https://www.faktor.bg/bg/articles/dve-12-godishni-balgarcheta-sa-uchastvali-v-grupovo-iznasilvane-v-germaniya", "text": "Германската полиция разследва група тийнейджъри, сред които и две деца с българско гражданство за участие в сериозно сексуално посегателство срещу млада жена в Германия, предаде ДПА. Жената е откарана в болница и й се оказва лечение заради получените наранявания, съобщи полицията в германския град Мюлхайм. Снощи жители на стария град на Мюлхайм били привлечени от непрекъснатия лай на кучето на жертвата. Жената била открита в безпомощно състояние в зелено пространство зад градината си с две момчета от тийнейджърите, които избягали от мястото. Полицията заяви, че разследва група от три 14-годишни и две 12-годишни деца с българско гражданство. Те са смятани за основните заподозряни за зверството. От полицията не разясниха повече подробности за инцидента. Припомняме, че в края на 2018 година четирима български тийнейджъри бяха осъдени на затвор за участие в груповото изнасилване на 13-годишно момиче в югозападния германски град Фелберт. Осем момчета на възраст между 14 и 17 години бяха обвинени, че са нападнали девойката, докато се прибирала вкъщи от плувен басейн, завлекли я в близка гора и я насилвали, докато не се намесила минаваща през гората жена. Други двама младежи избягаха със семействата си в България, където бяха задържани и съдени отделно.", "date": "2019.07.06", "title": "Две 12-годишни българчета са участвали в групово изнасилване в Германия"}
{"url": "https://www.faktor.bg/bg/articles/angliyskiyat-varhoven-sad-othvarli-iska-na-ofshorni-kompanii-da-osporyat-sobstvenostta-na-vivacom", "text": "Английският върховен съд отхвърли опита на офшорни компании да оспорят собствеността на Vivacom. Жалбата от LIC Telecommunications SARL, Люксембург и Empreno Ventures Limited, Британски Вирджински острови целеше да оспори сделката, с която Vivacom бе продадена на сегашните собственици чрез търг, след като предишните собствениците нарушиха условията на заема си. След множество загубени съдебни дела в Люксембург и България ищците се обърнаха към английския съд, твърдейки, че продажбата е незаконна, подценена и следва да се преразгледа. След шест дни изслушвания английският съдия Моулдър отхвърли изцяло и последните подадени искове, предаде offnews.bg. Спас Русев, най-големият акционер във Vivacom, приветства решението на съда и го коментира по следния начин: „Компанията бе придобита след изцяло легитимна и конкурентна процедура по продажба. Ищците многократно и чрез различни способи се опитваха да оспорят процеса по придобиване на собствеността, но безуспешно. Целта им беше да накърнят публично имиджа на компанията чрез медиите и множество съдебни дела, чрез които да придобият контрол над компанията, но всеки път те се проваляха.”", "date": "2019.07.06", "title": "Английски върховен съдия отхвърли иска на офшорни компании да оспорят собствеността на Vivacom"}
{"url": "https://www.faktor.bg/bg/articles/ikonomika/biznes/ipi-prodalzhavashtiyat-rast-na-byudzhetniya-izlishak-mozhe-da-se-prevarne-v-problem-za-upravlyavashtite", "text": "Парадоксално или не, но продължаващият ръст на бюджетния излишък може да се превърне в проблем за управляващите. Трупането на излишъци в условия на сравнително висок икономически растеж е чудесна политика, тъй като могат да осигурят необходимия „буфер“ по време на период с нисък икономически растеж или рецесия, каквато е ситуацията в периода 2009-2010 г. Те обаче лесно могат да се превърнат в проблем, когато правителството планира да приключи 2019 г. с дефицит от 600 млн. лв., а към средата на годината се очаква излишък от 3,2 млрд. лв, предупреждава в анализа си Калоян Стайков от екипа на Института за пазарна икономика, пише investor.bg. Проблемът е още по-голям, ако това се е превърнало в постоянна практика през последните три години. Превишението на приходите над разходите за първите пет месеца на годината е над 3 млрд. лв., а очакванията са към края на юни да се увеличи с още близо 200 млн. лв. Причините не са изненадващи, но се задълбочават, а заедно с това се задълбочава и проблемът. Той се изразява в това, че наличието на бюджетен излишък в средата на годината създава грешното впечатление, че излишъкът или ще се запази, или ще продължи да расте до края на годината. След това много бързо започват да се появяват идеи както за допълнителни разходи, като попълването на зърнените запаси, допълнителни разходи за болници и др., така и за намаляване на данъци, като диференциране на ДДС или промяна в подоходното облагане. Дори и на експертно ниво подобни предложения да могат сравнително лесно да се оборят, политическият дебат и натиск са нещо съвсем различно. Така например през последните години лесно се отпускат непредвидени средства за какво ли не с оправданието, че има излишък. Фискалният резултат, който се наблюдава в момента, много бързо ще се стопи до края на годината, както това се случи и през 2018 г., тъй като се наблюдава традиционното изоставане при разходите. Те се отлагат за втората половина на годината, когато има и местни избори. Натрупаният излишък по консолидираната фискална програма за първите пет месеца на годината се дължи почти изцяло на излишъка по националния бюджет, за разлика от предходни години, например 2015 г., когато причината са европейските средства. Същата ситуация се наблюдава и през 2018 г., но тази година превишението е по-голямо, което се дължи на по-висок излишък по държавния бюджет и по бюджетите на Българската академия на науките, държавните висши училища, Българската телеграфна агенция, Българската национална телевизия и Българското национално радио и бюджети по чл.13, ал 4 от Закона за публичните финанси. Излишъкът по държавния бюджет може да се обясни основно с изоставащите в сравнение с предходната година разходи и трансфери. Така например за първите пет месеца изпълнението на приходите, като дял от годишния план, е около нивата си от 2018 г. – около 43%, докато изпълнението на разходите е около 31% в сравнение с 33% през предходната година. Това се дължи в най-голяма степен на капиталовите разходи – при планирани за годината около 2,7 млрд. лв. по държавния бюджет за първите пет месеца за изхарчени едва 88 млн. лв. Изоставяне се наблюдава още при издръжката, както и при трансферите за социално- и здравноосигурителните фондове. Това „забавяне“ е повече от умишлено, съдейки по бюджетното изпълнение от предходните години, и бързо ще бъде наваксано в края на годината. Големият въпрос остава дали правителството ще успее да удържи на натиска за допълнителни разходи дотогава. Другият „виновник“ е Фонд „Сигурност на електроенергийната система” (ФСЕС), в който се събират приходите от т.нар. цена за задължения към обществото, която е част от сметките за ток и който е част от бюджети по чл.13, ал 4 от Закона за публичните финанси. Досега те се превеждаха към Националната електрическа компания (НЕК) и не бяха част от консолидираната фискална рамка. Заедно с това се прехвърлят и задълженията за плащания от НЕК към ФСЕС, т.е. приходите и разходите в бюджета на годишна основа би трябвало да се увеличават с един и същи размер. Да, обаче за първите пет месеца на годината фондът отчита излишък от близо 633 млн. лв. в сравнение с около 53 млн. лв. за същия период на предходната година. И докато приходите му се увеличават с около 700 млн. лв. (включително 135 млн. лв. по-високи приходи от продажба на квоти CO2), ръстът на разходите е едва 119 млн. лв. Това е „излишък“, който дори и да не изчезне до края на годината, е с точно предназначение, но в същото време създава политически натиск за увеличаване на други разходи, понеже на консолидирано ниво това не застрашава фискалната цел. Всичко това може сравнително лесно да бъде решено, като се въведе планиране и отчитане на консолидираната фискална рамка на начислена основа. Това автоматично ще намали политическия натиск за допълнителни, непрозрачни и необосновани разходи, тъй като предполагаемият бюджетен излишък ще е значително по-малък. Следващата важна стъпка е да се подобри бюджетното планиране, така че да не се планира дефицит, а да се постига голям излишък. Следващото е да се подобри бюджетното изпълнение, така че да не се струпват разходите в края на годината. Така например през 2018 г. месечните разходи за периода януари-ноември средно са около 2,9 млрд. лв., докато през декември те са 6,5 млрд. лв. След като се намали политическия натиск, може реално да се пристъпи", "date": "2019.07.06", "title": "ИПИ: Продължаващият ръст на бюджетния излишък може да се превърне в проблем за управляващите"}
{"url": "https://www.faktor.bg/bg/articles/slovakiya-iskate-golyam-avtozavod-vnimavayte-kakvo-si-pozhelavate", "text": "Когато Давид получил място на конвейра в завода на Volkswagen в Братислава, колегите му го поздравявали, че си е осигурил добре платена работа, на която може да кара до пенсия. Две години по-късно той е сред 3000 служители, които предприятието съкращава. Решението на завода, произвеждащ Volkswagen Touareg и Porsche Cayenne, стресна мнозина в Словакия, страната, в която се произвеждат най-много автомобили на глава от населението. \"Всичките ми колеги казваха да не се притеснявам от нищо. Стига да свикна с натоварването и работното място, заплатата ми постепенно ще расте и ще имам стабилна работа докато се пенсионирам. И изведнъж ми се обаждат от \"Човешки ресурси\" и научавам, че съм освободен\", споделя Давид, който не желае да се посочва фамилното му име. Заводът е най-големият частен работодател в Словакия. Загубата на толкова работни места в него е пример за предизвикателствата пред страната, с които тя трябва да се справи, за да не спира тази индустрия, създаваща 12% от годишния брутен продукт и осигуряваща повече от 10% от работните места. Конкуренцията от изискващите по-ниски разходи пазари в Югоизточна Европа, завоят към електромобили и напрежението в глобалната търговия са част от причинителите на проблеми за малкато централноевропйска държава. Това се случва в момент, когато големи автопроизводители обмислят къде да изградят нови линии за производство. Volkswagen планира да изгради нов завод в Източна Европа и медиите посочват като най-вероятни места България, Турция или Сърбия. Докато Давид си намери работа при друг автопроизводител, съкращенията в предприятието в Братислава, произвеждащо Audi Q7 и Q8, предизвика тревога в правителството. \"Да използваме метафора от света на автомобилите - виждаме, че мига предупредителна светлина. Това означава, че колата все още не се нуждае от основен ремонт\", казва за \"Ройтерс\" министърът на икономиката Петер Зига. \"Имаме 300 000 души, заети пряко или косвено в автосектора. Ако нещо се случи с тях, положението ще стане доста сериозно.\" Несигурността принуди профсъюзите, които досега настояваха за повишаване на заплатите, да сменят тона. \"В момента не се фокусираме върху заплащането, приоритетът ни е стабилността на работните места. Трябва да изчакаме да отминат лошите времена и да настъпят по-добри\", обяснява Зорослав Смолински, ръководител на синдиката във Volkswagen. Автоиндустрията осигурява 44% от индустриалното производство и 40% от износа на Словакия. Опитвйки се да подкрепи сектора, правителството одобри субсидии за продажбата на електромобили и обяви данъчни облекчения, достигащи 200% от сумите, инвестирани в изследвания и разработки. Но в същото време повишаването на минималната работна заплата и увеличаването на доплащането за нощни смени от миналата година намаляват конкурентите предимства на страната, казва Ян Пржибула, генерален секретар на Асоциацията на словашката автомобилна индустрия. \"Това става в момент, когато компаниите решават кой ще получи новите модели в следващите 7 години\", обяснява той. Пржибула оглавява организация, обединяваща четирите производели в Словакия: Volkswagen, PSA Group, Kia Motors и Jaguar Land Rover, както и техните подизпълнители, доставчици, изследователски институти и вносители. \"Важно е да се изпрати сигнал, че действаме отговорно, защото сега постепенно губим конкурентно предимство.\" Словакия не е единствената централноевропейска държава, изправена пред тези предизвикателства. Силно зависими от инвестициите от чуждестранни автопроизводители са Чехия с Skoda (собственост на Volkswagen) и Унгария със заводи на BMW и Daimler. За такива страни особено притеснителни са сигналите за задаваща се световна търговска война, тъй като са силно зависими от износа, обяви в началото на месеца Марио Драги, управител на Европейската централна банка. Давид Марек, старши икономист на Deloitte, казва, че евентуално 25% наказателно мито на САЩ срещу европейските коли ще намали печалбите на чешкия автосектор с 12 млрд. крони (почти 474 млн. евро) годишно. Полша, най-голямата икономика в района, разчита на електромобилите и си поставя за цел до 2025 г. да има 1 милион подобни коли по пътищата си. Това също така разкрива и битката за инвестиции, докато автосекторът въвежда нови технологии. В същото време забавящият се глобален икономически растеж принуди някои автокомпании да замразят плановете си за експанзия. Такъв пример е обявата от май за отлагане на проекта за увеличаване на капацитета на завода на Daimler в унгарския град Кечкемет. \"Смяташе се за даденост, че заводи като този в Братислава само ще си продължават напред и ще преминат към производството на модели от следващо поколение. Но вече не можем да разчитаме на подобно допускане. Заводите не само трябва да се борят за нови модели. Те са под конкурентен натиск да запазят новото поколение модели, които вече произвеждат\", коментира Карол Томас, анализатор на сектора за компанията LMC Automotive. Досега през 2019 г. Volkswagen съкрати производството на конвейрите в Братислава и върна работниците, които взе през 2016 г. назаем от завода на Audi в Унгария. \"Това е ключова година, която ще реши съдбата на словашкото предприятие\", обяснява изпълнителният директор на VW в страната Оливер Грюнберг. Според него окончателното решение се очаква към края на 2019 г. \"Подобряването на бизнес климата в Словакия би помогнало да се увеличи привлекателността на завода в Братислава\", допълва той. (\"Дневник\")", "date": "2019.07.06", "title": "Поуката на Словакия: Искате голям автозавод? Внимавайте какво си пожелавате"}
{"url": "https://www.faktor.bg/bg/articles/25-godishen-shofyor-pregazi-peshehodets", "text": "Пешеходец е загинал при пътно произшествие на международния булевард \"България\" в Русе. Това съобщи регионалният говорител на МВР Даниела Малчева. Сигналът е подаден в 21.40 часа снощи. Пристигналият на място екип на Спешна помощ само е констатирал смъртта на 47-годишния мъж. Изяснено е, че той е пресичал забранения за пешеходци булевард и е бил блъснат от лек автомобил, управляван от 25-годишен младеж. Причините за инцидента се изясняват, образувано е дознание. Пробата на шофьора за алкохол е отрицателна.", "date": "2019.07.06", "title": "25-годишен шофьор уби на пешеходна пътека 47-годишен мъж"}
{"url": "https://www.faktor.bg/bg/articles/vas-tsatsarov-da-ne-krie-danni-za-komandirovki-v-rusiya", "text": "Прокуратурата не може да крие информация за това кога и на чии разноски български прокурори са посещавали Русия. Това става известно от решение на Административния съд София, с което се отменя мълчалив отказ на държавното обвинение по заявление за достъп до обществена информация на \"Дневник\". В него медията иска данни за посещенията на български обвинители в Русия в периода 2012 -2019 година - дати, участници, тема и на чии разноски е била командировката. Заявлението е било изпратено на 12 март. В законоустановения 14 дневен срок не е получен отговор от държавното обвинение, което е мълчалив отказ. При запитване, от информационния център на прокуратурата уточнявали, че заявлението е в правната дирекция, но оттам няма движение. Заявление с подобно питане е било отправено и от \"Капитал\" в началото на годината, но и на него прокуратурата не е отговорила. На сайта на държавното обвинение няма информация за това кога български прокурори са били на посещение в Русия. Подобни данни няма и на сайта на Висшия съдебен съвет (ВСС). Интернет страницата на руската прокуратура обаче показва, че през май тази година заместник-главният прокурор Иван Гешев е бил в Русия и е водил делегация с български обвинители. Темата на визитата според съобщението на Москва е била противодействие на финансирането на тероризма. В края на 2014 година руския генерален прокурор Юрий Чайка и Сотир Цацаров подписаха програма за сътрудничество. От нея става известно, че само за 2015 и 2016 г. е имало поне четири посещения - две на български прокурори в Москва и две - на руски прокурори в София. Юрий Чайка беше на посещение в България през септември 2017 г., а Цацаров му гостува през пролетта на същата година. Решението на Административния съд София, с което се отменя мълчаливият отказ, е окончателно. Съдия Антоанета Аргирова отбелязва, че \"информацията относно професионалната дейност на прокурорите в България, включително данните във връзка с техни служебни посещения в чужбина, представляват обществена информация. Касае се за данни, свързани с работата на прокурорите, а дейността на съдебната власт като цяло е обект на повишено обществено внимание\". Единствената реакция от страна на прокуратурата във връзка с поисканата информация е едва след образуването на делото. В писмен отговор на жалбата на \"Дневник\" от прокуратурата твърдят, че исканата информация не е предоставена, защото такава не се съхранява. По този повод съдът отбелязва, че \"писменият отговор по жалбата не представлява изпълнение на задължението му за произнасяне с изричен писмен акт по заявлението за достъп до обществена информация. Дължимият писмен акт не може да бъде заместен с писменото становище на ответника по жалбата до съда. Това становище е специално създадено за нуждите на процеса, не е нито официален документ, нито е част от административната преписка по заявлението за достъп до обществена информация , изпратена от ответника на съда\". Освен това, според съда \"ако писменият отговор по жалбата представляваше допустима форма на произнасяне по заявление за достъп до обществена информация... то предложените в него мотиви са общи и бланкетни\". Посочено е само \"не е налична справка и не се води нарочен регистър, който да съдържа информация по посочените от заявителя критерии\". \"Липсва посочване на реда за извършване на посещения от български прокурори в чужбина (без значение коя е страната на посещение - Русия в случая или друга държава), актовете, с които това се разрешава и компетентният да ги издаде орган; начина и срока на съхраняване на тези актове. Едва ли органът твърди, че служебните пътувания на прокурори в чужбина са ставали без да са издавани изискуемите от нормативните актове документи\", пише съдия Аргирова.", "date": "2019.07.06", "title": "Защо главният прокурор на България крие данни за командировки в Русия"}
{"url": "https://www.faktor.bg/bg/articles/sega-e-momentat-da-mahnem-pametnika-na-savetskata-armiya", "text": "Въпрос на елементарно демократично приличие е да премахнем паметника на Съветската армия в София. Защото това е отлята в бронз и камък пропаганда на наложения ни отвън комунистически режим. Крайно време е паметникът на Съветската армия в София да бъде демонтиран. Защото такава е волята на демократичната общност в страната. И защото такова е решението на органа, който има легитимното право да се разпорежда с паметниците в града - Столичният общински съвет. То е взето още през 1992 година и не е отменено и до днес, но Руската федерация възпрепятства изпълнението му. Прави го директно - чрез свои емисари. И индиректно - чрез мощното си лоби в нашия политически и обществен живот. Фактът, че вече три десетилетия тя успява да запази паметника, е по-важен и от самия паметник - защото демонстрира неотменената власт на бившия Съветски съюз. Каквото, впрочем, е и внушението на съветския шмайзер, високо вдигнат от върха на паметника в софийското небе. Напоследък Руската федерация се готви да прибави към политическия и правен натиск - „с цел да предотврати нарастващия брой случаи на унищожаване или увреждане на символите на военната ѝ слава”, включително в чужбина. Тези случаи се криминализират с поправка в Наказателния кодекс, която трябва да влезе в сила от декември, като наказанията са солени глоби и дори затвор. Поправката очевидно идва в отговор на стремежа на държавите от някогашния съветски блок да се очистят от символите на комунистическото си минало в съответствие с приети от тях съвременни закони, които обявяват комунистическия режим за престъпен и забраняват пропагандата му. Във Варшава например през 2018 година бе премахнат и последният съветски монумент. При нас, уви, това е немислимо, макар че и ние си имаме такъв закон. Въпрос на елементарно демократично приличие е обаче да бъде премахнат поне паметникът на Съветската армия - и то именно като форма на комунистическа пропаганда, а не като естетически факт (фигурите му си заслужава да бъдат съхранени, защото, макар и в канона на задължителния за периода социалистически реализъм, са правени от най-изявени наши скулптори - Васка Емануилова, Мара Георгиева, Любомир Далчев, Иван Фунев). Правен нонсенс е руската държава да се разпорежда с чужда собственост, каквато са паметниците в други държави. Независимо на каква тема са посветени. Има основание Русия да не допуска поругаване на телата на умрели или местата, където са погребани нейни граждани, както е посочено в законопроекта. В София обаче под такава защита попада по-скоро паметникът-костница на съветските воини в квартал „Лозенец”. Докато паметникът на Съветската армия в центъра на града не е място на преклонение пред паметта на жертвите (тук оставяме настрана дебата дали съветската армия е дала жертви в България), а място, което възхвалява победата. Но чия победа и над какво? Традиционната версия, че в случая става дума за победата над фашизма, трудно издържа - дори само заради факта, че ролята на антифашистката коалиция, която постига тази победа със съвместни усилия, е изключена по условие. През 1954 година, когато паметникът е открит в присъствието на съветския маршал Сергей Бирюзов, съюзниците в тази коалиция отдавна вече са идеологически врагове. Така че софийският паметник на Съветската армия възхвалява съвсем друга победа - на перманентната революция, започнала в Русия през 1917 и в резултат от войната разширила териториите си чак до България. И това не е интерпретация, а съществена част от „текста” на монумента - неговият източен орелеф представлява композицията „Октомври 1917“. С други думи: паметникът е отлята в бронз и камък пропаганда на наложения в страната комунистически режим. Същият този режим, който след падането на Берлинската стена е обявен за престъпен, заедно с пропагандирането му. Така че престъпление няма да е демонтирането на паметника, както иска да го изкара руският проектозакон, а съхраняването му, както е според нашия закон. Това демонтиране трябва да включва най-малкото разрушаване на 37-метровата пресечена пирамида, която, търсено или не, превръща стъпилия върху нея съветски войник в символичен образ на завоевателя - високо над пъплещото в краката му местно население. Компанията му - български работник и майка с дете, не омекотява въздействието. Точно обратното: по оста въоръжен-цивилни издайнически напомня за окупационния характер на онзи режим. Нека да оставим паметниците да говорят за своето време - несъстоятелността на подобни доводи става кристално ясна, ако си представим какво би било, ако докато сме били съюзници на Германия, бяхме издигнали паметник на Хитлер. Щеше ли да „радва\" и до днес скейтбордистите в някоя градинка? Любител съм на софистицираните позиции, които отчитат доводи от различен порядък, но този паметник в този вид не може да има място в центъра на столицата на некомунистическа държава. Освен ако тази държава е неизлечимо зависима от комунистическото си минало. А що се отнася до готвения от Русия закон - той е добър повод демонтирането на паметника да стане до декември, защото дотогава дори за нея това няма да се счита за криминално деяние.", "date": "2019.07.06", "title": "Сега е моментът да махнем паметника на Съветската армия"}
{"url": "https://www.faktor.bg/bg/articles/personalat-na-pitsariya-v-sofiya-predotvrati-vzriv-v-zavedenieto", "text": "Пламъци изпепелиха заведението \"Мистър Пица\" на столичния булевард \"Черни връх\". Огънят е тръгнал около 11 часа от миялните на пицарията. Засега не е ясна конкретната причина, довела до огъня. Няма пострадали клиенти и хора от персонала, съобщи репортер на TrafficNews. Въпреки че три пожарни коли са пристигнали много бързо, половината от заведението е напълно изгоряло. Бързата реакция на служителите в заведението е предотвратила по-голяма беда, защото незабавно са били изнесени газовите бутилки от кухнята.", "date": "2019.07.06", "title": "Персоналът на пицария в София предотврати взрив в заведението"}
{"url": "https://www.faktor.bg/bg/articles/mladost-ostava-bez-topla-voda-zaradi-remont", "text": "От 0 ч. на 8 юли до 24 ч. на 20 юли ще бъде спряна топлата вода в ж.к. „Младост“ 3 за профилактика, съобщават от „Топлофикация – София”. Засегнати ще са блокове № 301, 302, 303, 304, 305, 306, 307, 308, 309, 310, 313, 314, 316, 317, 318, 319, 320, 321 А, 321 Б, 389, 390, 81 СУ „Виктор Юго“, 144 СУ „Народни будители“, ОДЗ 70 „Пролет“ и ул. „Йордан Касабов“ №2. От 0 ч. 11 юли 24 ч. на 20 юли 2019 г. пък ще бъде спряно подаването на топла вода към всички сгради в ж.к. „Младост“ 2, Школа „МВР“, Кореком „Принцес“ и бул. „Александър Малинов“ № 51. За извършване на неотложен ремонт в периода от 0 ч. на 8 юли до 24 ч. на 10 юли 2019 г. ще бъде спряна топлата вода в ж.к. „Младост“ 1, ж.к. „Мусагеница“, ж.к. „Дървеница“, ж.к. „Студентски град“, кв. „Витоша“ и всички резиденции на бул. „Симеоновско шосе“.", "date": "2019.07.06", "title": "„Младост” остава без топла вода заради ремонт"}
{"url": "https://www.faktor.bg/bg/articles/volya-varna-nadvzetite-sredstva-ot-partiynata-subsidiya", "text": "ПП „Воля“ върна субсидията, наддадена от Министерство на финансите, веднага след като получи официалното писмо за това от ведомството на Владислав Горанов, съобщиха от пресцентъра на партията. Партията на Веселин Марешки попълни в държавния бюджет 655 938 лева, като преводът е направен в петък (5 юли). От партията посочват, че и на първо, и на второ четене в пленарна зала, депутатите от ВОЛЯ са гласували държавната субсидия за политическите партии да стане от 11 лева на 1 лев. „С тези изменения в Закона за държавния бюджет ще излязат на светло всички „дарения“, които бизнесът даваше на партиите в куфарчета, в чантички и по всякакъв друг начин. С промените ще се следи дали се лобира за една или друга фирма, относно спечелването на обществени поръчки, например“, коментира лидерът на „Воля“ Веселин Марешки. Той каза още, че ако президентът наложи вето върху тези поправки, ще срещне отпора на партията.", "date": "2019.07.06", "title": "„Воля“ върна надвзетите средства от партийната субсидия"}
{"url": "https://www.faktor.bg/bg/articles/chetirima-belezhiti-balgari-shte-poluchat-ordeni-v-ponedelnik", "text": "На 8 юли, понеделник, от 11.00 часа на „Дондуков“ 2 президентът Румен Радев ще връчи висши държавни отличия на четирима изтъкнати българи, съобщиха от прессекретариата на президентството. Изявеният спортен деятел Христо Меранзов ще бъде удостоен с орден „Стара планина“ първа степен за заслугите му в областта на физическото възпитание и спорта. Президентът Румен Радев ще награди журналиста и мореплавател Дончо Папазов с орден „Стара планина“ първа степен за принос в областта на спорта, науката и журналистиката. На церемонията проф. д-р Цекомир Воденичаров ще бъде отличен с орден „Св. св. Кирил и Методий“ огърлие за заслугите му за развитието на медицинската наука и за утвърждаването на факултетите по обществено здраве в системата на висшето образование. Държавният глава ще връчи орден „За военна заслуга“ първа степен на о. р. генерал-майор Александър Александров. Легендарният ни космонавт ще бъде отличен за развитието и укрепването на въоръжените сили и за приноса му за националната сигурност на страната.", "date": "2019.07.06", "title": "Четирима бележити българи ще получат ордени в понеделник"}
{"url": "https://www.faktor.bg/bg/articles/obshtestvo/ulitsata/borisov-poluchi-esemes-ot-badeshtiya-shef-na-evropeyskiya-savet", "text": "Белгийският премиер Шарл Мишел, който от 1 ноември ще бъде председател на Европейския съвет, е пратил късно снощи есемес на министър-председателя Бойко Борисов, съобщи „24 часа“. Ето какво пише той: Скъпи Бойко, искам още веднъж да ти благодаря за твоята подкрепа! Очаквам с радост да продължим да си сътрудничим и в бъдеще и да работим заедно за продължаване на европейската идея! До скоро!", "date": "2019.07.06", "title": "Борисов получи есемес от бъдещия шеф на Европейския съвет"}
{"url": "https://www.faktor.bg/bg/articles/erdogan-uvolni-shefa-na-turskata-tsentralna-banka", "text": "Турският президент Реджеп Ердоган уволни управителя на централната банка Мурат Четинкая, пише БГНЕС. Постът на Четинкая ще бъде зает от негов заместник. Президентският указ е публикуван в „Държавния вестник” на страната. Мурат Четинкая управлява централната банка от април 2016 година. Подробности за решението не се дават, но напоследък имаше слухове, че Четинкая може да бъде сменен заради разногласия с правителството за основния лихвен процент. Ердоган се обявяваше срещу високия лихвен процент и призоваваше за спадането му, за да се стимулира икономическият растеж.", "date": "2019.07.06", "title": "Ердоган уволни управителя на Турската централна банка"}
{"url": "https://www.faktor.bg/bg/articles/novini/balgariya/posolstvo-na-ukrayna-pritesnitelno-e-che-balgarski-medii-opravdavat-ruskata-agresiya-sreshtu-nashata-darzhava", "text": "Посолството на Украйна в София разпространи своя позиция до медиите, в която изразява безпокойство, че някои български информационни издания си позволяват да разпространяват фалшиви новини, насаждат неоснователни антиукраниски настроения и  оправдават руската агресия в Крим, Донбас и други окупирани територии. Визирани са леви медии, близки до БСП, които през поледните седмици тиражират манипулации и кремълска пропаганда.  Ето и пълния текст на позицията: Напоследък в някои български издания все по-често се срещат случаи на публикации с откровено антиукраинско съдържание, които имат признаци на тенденциозно изкривяване на историческите факти, с цел оправдаване на въоръжената агресия на РФ срещу Украинската държава. Във връзка с това Посолството на Украйна в Република България се обръща към уважаваните български медии с призив да прилагат премерени подходи в информационната политика на редакциите при осветляването на руската агресия срещу Украйна и окупацията на украинския Кримски полуостров. С оглед на опитите на някои журналисти да ретранслират фалшиви новини и ключови тези на руската пропаганда, смятаме за необходимо да подчертаем, че: - Автономна република Крим не е била „подарена“ на Украйна. Прехвърлянето на „Кримската област от РСФСР в УССР“ е осъществено на 19 февруари 1954 г. Основната причина за такова решение е необходимостта от икономическо възстановяване на Крим след неуспешната сталинска политика, депортирането на кримските татари през 1944 година от Крим в Сибир. Отделно трябва да се подчертае, че жертвите на сталинския терор през 1944 година в Крим са станали хиляди етнически българи. Обосновката за приемането на такъв Указ беше формулирана като „териториалната гравитация на Кримската област към Украинската ССР, общата икономика и тесни стопански и културни връзки между Кримската област и Украинската ССР“. Украйна е превърнала разрушен от световната война, депортации и лошо управление на новите колонизатори Крим в процъфтяващ туристически регион. - Т.нар „референдум“ в Автономна република Крим на 16 март 2014 г. не беше „волеизявлението на гражданите“, а военна специална операция, планирана предварително. Потвърждение за това е издаването на руски медал „За освобождението на Крим“ – 20 февруари 2014 г. - От началото на въоръжената агресия срещу Украйна през март 2014 година Руската федерация е нарушила 407 международни двустранни договора и 80 международни многостранни договора, преди всичко това е нарушение на Устава на ООН. - В подкрепа на държавния суверенитет и териториалната цялост на Украйна е приета Резолюция на Общото събрание на ООН „Териториална цялост на Украйна“ A/Res/68/262 от 27 март 2014 г. - Брутално нарушение на международните норми, систематични нарушения на правата на човека, дискриминация на кримските татари и етнически украинци в окупирания Крим са осъдени от Общото събрание на ООН с приемането на резолюциите „Положението с правата на човека в Автономна република Крим и град Севастопол (Украйна)“ от 19 декември 2016 година, и „Положението с правата на човека в Автономна република Крим и гр. Севастопол (Украйна)“ от 19 декември 2017 година, и „Положението с правата на човека в Автономна република Крим и гр. Севастопол (Украйна)“ от 22 декември 2018 година. - През декември 2018 година канцеларията на Прокурора на Международния съд в Хага квалифицира въоръжената агресия на Руската федерация като  между Украйна и Руската федерация, който възникна не по-късно от 26 февруари 2014 година“. До ситуацията в Крим остава прилагано право на международните въоръжени конфликти и след 18 март 2014 г., защото в Крим и Севастопол всъщност е запазено състояние на окупация. - Украйна има международно признати държавни граници, а също така е една от страните-основатели на ООН, от 1945 година УССР е представена в ООН отделно от СССР. - В Украйна няма дискриминация на „рускоезични“. Приетия Закон на Украйна за държавния език през април 2019 г. не дискриминира езиците на националните малцинства и чуждите езици на територията на Украйна. В същото време задачата на Закона е да премахне остатъците от дискриминационния подход към украинския език, който е ехо от епохата на Руската империя и СССР. Защото украинският език по време на Руската империя и СССР е бил забраняван многократно. Най-показателен е указът на Екатерина II за забраната да се преподава на украински език в Киево-Могилянската академия (1763 г.), –Валуевският циркуляр за забрана да се дава цензурно разрешително за отпечатване на украинскоезичната духовна и популярна образователна литература (1863 г.), – Емският указ на Александър II за забрана на печата и внос от чужбина на всякакъв вид украинска литература, както и забрана на украински сценични изпълнения и отпечатване на украински текстове под ноти, т.е. народни песни (1876 г.), – забраната от Александър III на украинските театрални постановки във всички малоруски губернии (1884 г.), указът на Александър III за забрана на употребата на украински език в официалните институции и кръщението с украински имена (1888 г.), забраната за превод на книги от руски на украински език (1892 г.), постановлението на СНК на СССР и ЦК на ВКП (б) „За задължително изучаване на руски език в училищата на националните републики и области“ (1938 г.), – постановлението на ЦК на КПСС и на Министерския съвет на СССР „За мерки относно по-нататъшното усъвършенстване на изучаването и преподаването на руския език в съюзните републики\" (1978 г.). Възползвайки се от тази възможност, Посолството на Украйна в България би искало да подчертае благодарността на украинския народ към Република България за последователната подкрепа на държавния суверенитет и териториалната цялост на Украинската държава, непризнаването и осъждането на престъпната руска окупация на Автономна република Крим, както и отделни райони на Донецка и Луганска област.", "date": "2019.07.06", "title": "Посолството на Украйна: Притеснително е, че български медии оправдават руската агресия срещу нашата държава"}
{"url": "https://www.faktor.bg/bg/articles/stryaskashti-danni-za-detskata-smartnost-i-bednost-v-rusiya", "text": "Русия изостава от САЩ и от Европейския съюз не само в икономиката, но и в развитието на духовните ценности. Това обяви шефът на руската Сметна палата Алексей Кудрин на заседанието на Съвета при президента на Руската федерация за реализация на държавната политика за защита на семейството и децата. \"По отношение на духовните ценности, запазването на семейните традиции ние все още не сме лидери, трябва да се стремим да станем такива, да станем пример... Цифрите са тревожни: детската смъртност в Русия е пет деца на 1000 родени, но в Европейския съюз са три на 1000, а във Финландия - 1.7 на 1000. За съжаление обаче станахме лидери в друго печално явление: на 100 брака – 63 развода, в Швеция са 48, а в Германия са 38 например. Неблагоприятна е ситуацията и при абортите на 1000 родени деца – ние изпреварваме САЩ два пъти, а Германия повече от два пъти“, каза още той. Кудрин съобщи, че детската бедност в страната от 2013 до 2016 г. се е увеличила от 19 на 26%. Според него сред населението трябва да се провежда не само патриотично възпитание, но дълбоко да се изучи историята на репресиите в Русия. \"Трябва да се разбере защо в страна с високи идеали е било възможно стотици хиляди, милиони хора да пострадат, имайки нашите ценности и традиции. За да не се повтори това“, каза още ръководителят на Сметната палата Алексей Кудрин.", "date": "2019.07.06", "title": "Стряскащи данни за Русия обяви шефът на Сметната палата Алексей Кудрин"}
{"url": "https://www.faktor.bg/bg/articles/novini/balgariya/kalina-androlova-krushovitsa-se-izpravi-sreshtu-evropa-na-pozitano-sa-dalboki-kreteni", "text": "„Корнела е разбирачката по Сергей Станишев, тя дава оценки, тя сваля, тя маха, фасони прави и т.н. Крушовица се изправи срещу Европа...” коментира с ирония Калина Андролова последните скандали в столетницата, заради опитите Сергей Станишев да бъде предложен за шеф на Европейския парламент и подкрепата, която получи от премиера Борисов. Андролова е сред журналистите, които познават отлично проблемите в лявото политическо пространство, а до скоро беше и част от кръга А-спекто, който промотира Румен Радев като кандидат за президент на БСП. Андролова коментира и факта, че членове на БСП си хвърлят партийните книжки и напускат, заради налагания от Корнелия Нинова стил. Такъв е случаят с Николай Николаев, който в началото на юли обяви, че напуска БСП, защото „върви по пътя на идеен, организационен, кадрови и финансов крах”. „Тръгват си от посредствеността и безперспективността, която витае на \"Позитано\". Няма място за умни хора. Има място за далавераджии и дебили, както и за инфилтрирани персонажи на някои богати хора. Срещу кинти слагаме този или онзи на позиция. Дълбоки кретени! Начело с ръководителката на касата! Те ще се погрижат и в гражданската квота никога да не попаднат кадърни! Няма място за мислещи, има място за подмазвачи и посредствени”, признава Андролова.", "date": "2019.07.06", "title": "Калина Андролова: Крушовица се изправи срещу Европа, на „Позитано” са дълбоки кретени"}
{"url": "https://www.faktor.bg/bg/articles/daniela-daritkova-ne-e-subsidiyata-tova-koeto-darzhi-partiite-zhivi", "text": "\"Политическите партии би следвало да чуват гласа на хората, защото ние се позоваваме на този глас. В референдума 2 милиона и половина българи прецениха, че партиите би следвало да се справят и да предлагат политики с такава субсидия. Ние чухме гласа на народа още през 2017 г.\", заяви председателят на ПГ на ГЕРБ Даниела Дариткова пред Би Ти Ви.   \"Трябва да се следи настроението на обществото към партиите. Ниската избирателна активност на последния европейски вот беше един такъв знак за нас. Този дебат е важен, но той не се осъществи по същество, защото всички спориха за размера – лев, 11 лева, никой не изложи конкретно какво означава нормален живот на една партия\", заяви Дариткова. Категорично не смятам, че субсидията е основното, което държи политическите партии живи и съм убедена, че големите политически партии би следвало да се справят с всяко предизвикателство.  \"Избрахме 1 лв., защото това беше решението на българските граждани. Очакваше се да се чуе в този дебат необходимостта от това партиите да финансират определени свои дейности – да имат офиси, да поддържат контакти с хората по места, затова ние приехме допълнителни решения да се улеснят тези неща, например предоставянето на офиси безплатно от общините и държавата. Дебатът може да продължи. Трябва сериозно да се прегледа и Закона за политическите партии\", каза още Дариткова.", "date": "2019.07.06", "title": "Даниела Дариткова: Не е субсидията това, което държи партиите живи"}
{"url": "https://www.faktor.bg/bg/articles/rusko-turistichesko-korabche-se-obarna-v-cherno-more-dvama-zaginaha", "text": "Двама души загинаха при преобръщане вчера вечерта в Черно море на руски катер, използван за разходки на летовници, съобщиха ТАСС и РИА Новости. Злополуката е станала в района на село Джубга на Краснодарския край. По уточнени данни от тази сутрин на кораба е имало 55 души. Оцелелите нямат нужда от медицинска помощ. Първоначалната информация беше, че на борда е имало 43 души. 37 от тях са били доставени на брега, според очевидци шестима били спасени от съседни плавателни съдове. Собственикът и капитанът са задържани. Образувано е наказателно дело, предаде БТА. Според източник, цитиран от Интерфакс, катамаранът \"Атол\" е бил претоварен. Той е бил проектиран за 12 души, а при преобръщането на него е имало почти четири пъти повече. Бил е регистриран в пристанището на Туапсе, разрешително е получил през 2017 г. като маломерен плавателен съд и най-вероятно е бил преработен, за да се увеличи вместимостта му, отбелязва Интерфакс. Според руски медии новият собственик на катамарана е направил втора палуба, но не е взел предвид, че това е възможно, ако ширината на съда е минимум 6 метра. А плавателният съд е бил с дължина 10,7 метра и ширина 3,7 метра. Заради допълнителната палуба се намалява ъгълът на устойчивост и затова корабчето се е преобърнало, обяснява експерт.", "date": "2019.07.06", "title": "Руско туристическо корабче се обърна в Черно море, двама загинаха"}
{"url": "https://www.faktor.bg/bg/articles/aleksandar-andreev-tsik-nyama-kapatsitet-da-se-spravi-s-mashinnoto-glasuvane", "text": "За отмяна на машинното гласуване се заговори в края на работната седмица. По закон тази есен на местния вот трябва да се гласува с 6000 устройства или два пъти повече от европейските избори през май. Обаче не малко все повече обръщат внимание на несъвършенствата в системата. „Дали ще бъде елиминирано машинното гласуване или не, е въпрос на законодателя. Той трябва да го реши чрез евентуална промяна на Избирателния кодекс. Това, което ЦИК обаче счете, че е длъжна да направи, е да даде своя анализ, в който да даде грешките и проблемите, които са възникнали на избова телевизия. Той допълни, че в 26 секции в страната машините за гласуване не са работили. В голям брой СИК-ове има грешки при отчитането на преференциите при машиното гласуване. Говорителят на ЦИК обясни още, че комисията е дала предложение за облекчаване на протокола. Според членовете й трябва да има единен държавен орган, който да сертифицира и одитира машините. „ЦИК трудно ще може да се справи с тази задача, тъй като ние нямаме необходимия капацитет, както и като помещение, така и като администрация. Затова сме предложили този въпрос да бъде уреден и администрацията на Министерски съвет да поеме тази функция”, коментира Александър Андреев.", "date": "2019.07.06", "title": "Александър Андреев: ЦИК няма капацитет да се справи с машинното гласуване"}
{"url": "https://www.faktor.bg/bg/articles/mareshki-maya-manolova-she-specheli-sofiya-samo-ako-e-s-boyko-borisov", "text": ",,Замислям се дали да не направя собствено шоу, само че още не съм решил как да се казва - ''Шоуто на Веско'' или ''Шоуто на Марешки'', обяви в ефира на БНТ лидерът на партия ''Воля'' и зам.-председател на Народното събрание Веселин Марешки. Той добави, че обмисля в края на месеца да създаде собствено шоу в часовия пояс от 22:30 до 23:30 ч. \"Обмислям го за края на месеца и може би ще бъде доста по-интересно от това, което е в момента и което приключва именно в края на юли (''Шоуто на Слави'')'', поясни Марешки и не изключи някой ден да създаде и своя телевизия, ако успее да намери добър екип. По повод избирането на новия генерален директор на БНТ, като гост на телевизията тий призова Емил Кошлуков да върне в ефира предаването на Валя Ахчиева. Лидерът на ''Воля'' коментира и намаляването на партийните субсидии на 1 лев на глас. ,,На практика една голяма част от българския народ го поиска този закон, затова се съобразихме с техните желания'', посочи Марешки и допълни, че първият въпрос от референдума, касаещ промяна на избирателната система, е бил доста по-важен от размера на партийната субсидия. ,,Всички фирми ще дават пари. На практика това финансиране се осветлява, защото и досега го е имало, но е ставало в куфарчета, чантички, торбички, пликчета и т.н. Така ще се види и тайният лобизъм, обясни той. Марешки коментира и вероятността президентът Румен Радев да наложи поредното вето на закона за субсидията. \"Не вярвам президентът да се противопостави на волята на българския народ за субсидия от 1 лев\", посочи той. Веселин Марешки опроверга информациите, че ще се кандидатира за кмет на София. ,,Разбира се, че няма да се кандидатирам за кмет на София. Това би било много голяма стъпка надолу за мен. Обявих новината единствено с иронична цел'', разясни зам.-председателят на парламента и изказа мнението, че Мая Манолова би имала успех да спечели местния вот в столицата, но само ако е с Бойко Борисов. Председателят на ''Воля'' още веднъж възрази срещу сделката за закупуването на изтребителите Ф-16. ,,Лекарствата на всички българи могат да станат безплатни с част от парите, които ще бъдат дадени за самолетите. Ако ги купим, най-добре би било да ги замразим в някой хангар и никога да не ги използваме'', завърши Марешки.", "date": "2019.07.06", "title": "Марешки експериментира в ефир: Мая Манолова ще спечели София само ако е с Бойко Борисов"}
{"url": "https://www.faktor.bg/bg/articles/ninova-se-zhalva-do-mezhdunarodni-institutsii-i-poslanitsi-za-partiynite-subsidii", "text": "Председателят на БСП Корнелия Нинова изпрати писмо до Европейската комисия, ОССЕ, ПАСЕ, Групата на Прогресивния алианс на социалистите и демократите в ЕП, ПЕС и посланиците на държавите от ЕС и САЩ в България във връзка с приетите промени в Закона за държавния бюджет, свързани с радикална промяна във финансирането на политическите партии. Това съобщиха от пресцентъра на БСП.  В писмото се обяснява, че приетата промяна предвижда намаляването на държавната субсидия за партиите и коалициите, като един получен действителен глас от тях се приравнява на 1 лев, вместо на досегашните 11 лева.  „Тези промени засягат базови принципи на функционирането на политическите партии, прозрачното им финансиране и необвързването им с корпоративни и лобистки интереси. Измененията се правят внезапно, без подготовка и обсъждане, три месеца преди местните избори, което лишава опозицията от ресурс за равнопоставено участие в изборния процес“, пише още в писмото.  Според Нинова приетото предложение от управляващата партия за субсидия от 1 лев на глас е далеч от адекватното му решение, като най-добро доказателство за това са думите на министър-председателя Бойко Борисов, казани при внасянето на законопроекта в Народното събрание: „Ще стане накрая като … в много страни милиардерите и олигарсите да са и премиери - няма да мине много време и партиите ще станат собственост на бизнесмените.“  Лидерът на левицата подчертава, че намаляването на партийните субсидии и допускането на финансиране от юридически лица фундаментално променя условията на функциониране на демократичната политическа система в България.  „Политиката се превръща във функция на частни интереси, за които няма гаранции, че ще представляват обществения интерес. В крайна сметка политическите партии ще бъдат задължени да изпълняват услуги на своите донори“, пише в писмото.  От БСП припомнят, че са потърсили диалог по темата с парламентарно представените партии, но до такъв не се е стигнало. Според левицата решението за драстичното намаляването на субсидиите в страна от Европейския съюз противоречи на европейските демократични практики, които гарантират политическия плурализъм.  „Считаме за свой дълг да уведомим европейските институции за тези антидемократични действия с надеждата за отговор и позиция по този въпрос“, се казва в писмото.", "date": "2019.07.06", "title": "Нинова поиска позицията на международни институции и посланици за партийните субсидии"}
{"url": "https://www.faktor.bg/bg/articles/tsipras-gubi-predsrochnite-izbori-sochat-predvaritelni-rezultati", "text": "Гърция се готви за предсрочни парламентарни избори. Вотът е утре, а последните проучвания сочат, че партията ''Сириза'' на премиера Алексис Ципрас ще понесе тежко поражение.  На последния си предизборен митинг Ципрас призова гърците да му дадат още един шанс да управлява страната, което обаче едва ли ще се случи. Опозиционната партия \"Нова демокрация\" се очаква да спечели вота с около 8% преднина пред ''Сириза''. Управляващата формация вече понесе тежки поражения на състоялите се избори за Европарламент и местни власти, припомни bTV.", "date": "2019.07.06", "title": "Ципрас призова гърците да му дадат още един шанс"}
{"url": "https://www.faktor.bg/bg/articles/prof-verner-pattselt-pokerat-v-es-beshe-spechelen-ot-frenskiya-prezident", "text": "Политологът проф. Вернер Патцелт от университета в Дрезден прогнозира в интервю за БНР, че правителството на Германия няма да падне, въпреки протестите на малкия партньор в управляващата коалиция - социалдемократите, срещу номинацията на Урсула фон дер Лайен за председател на Европейската комисия. Канцлерът Меркел беше остро критикувана в Германия, че вече не е онзи влиятелен политик, който може да налага решения в Европа, отбеляза проф. Патцелт. \"Номинацията на Урсула фон дер Лайен е по-скоро късмет, отколкото резултат от политическите умения на Меркел, защото в крайна сметка покерът беше спечелен от френския президент Еманюел Макрон. Той предотврати германския шпиценкандидат, наложи французойка за шеф на Европейската централна банка и не на последно място - направи услуга на Меркел, като я извади от неудобното положение да не подкрепя искрено Вебер\". Що се отнася до задкулисието, трябва да признаем, че в политиката е така. Просто така се прави политика. Проблемът обаче е, че на избиратели се пробута идеята, че с гласа си ще изберат председателя на ЕК. Обществото беше заблудено и евроскептиците несъмнено ще напомнят при всяка отдала им се възможност, че европейските лидери излъгаха избирателите. На въпрос колко разстроени са отношенията между Берлин и Париж, проф. Патцелт отговори: „Отношенията между Берлин и Париж действително не са отлични, но драмата около водещите кандидати има и друг аспект. Големият въпрос е, дали политическата система в ЕС трябва и може да се парламентаризира. Т.е. дали в бъдеще европейските избори ще излъчват парламентарно мнозинство, което от своя страна да излъчи председателя на комисията. В една такава система комисията би била европейското правителство, а европейският съвет, т.е. лидерите на страните-членки - нещо като една от двете камари на парламента в един федерален европейски съюз. От тази гледна точка е естествено, че именно Германия предложи системата на шпитценкандидатите, защото тя е предвестник на федералното устройство. А то е добре познато на германците от собствената им история, и винаги са се стремили към федерализацията на Европа. Тази идея обаче съвсем не се харесва на французите и на други страни в Европа, които искат да запазят националния си облик. Така този основен спор за бъдещето пролича и в мъчителните преговори за ръководните постове в съюза. Според мен Меркел е с отслабени позиции не като личност, а като канцлер на Германия, защото европейските ѝ партньори не харесват германската идея за федерализация“, казва проф. Патцелт. Тази идея обаче се споделя от Урсула фон дер Лайен. И тъй като Макрон подкрепи нейната номинация, може би ще се съгласи и с федерализацията. „От постигнатия компромис пролича, колко несериозен е дебатът за бъдещето на ЕС. Не чуваме нищо състоятелно, освен обичайните плоски послания, че Европа е в беда и трябва да сме единни. Към тях причислявам и идеята за обща европейска армия, която се споделя от Фон дер Лайен. Но какво от това? Не виждам конкретни решения. За Макрон съвсем не е важно дали Фон дер Лайен се застъпва за европейската федерализация. За него най-важното е, че тя говори свободно френски“, допълва проф. Патцелт.", "date": "2019.07.06", "title": "Проф. Вернер Патцелт: Покерът беше спечелен от френския президент"}
{"url": "https://www.faktor.bg/bg/articles/dnes-e-idealno-za-plazh-i-za-piknik", "text": "Днес ще бъде слънчево. Временни увеличения на облачността ще има над Източна България, но само на отделни места там ще превали. Ще духа слаб до умерен северозападен вятър. Максималните температури ще са между 29° и 34°, в София 29°. Атмосферното налягане е много близко до средното за месеца, след обяд слабо ще се понижи. Над Черноморието също ще бъде слънчево, с временни увеличения на облачността. На отделни места след обяд е възможно краткотрайно да превали. Ще духа бриз. Максимални температури на въздуха 28-31°, температурата на морската вода е 25-27°. Вълнението на морето ще бъде 2 бала.  Над планините ще бъде предимно слънчево. Около и след обяд над масивите от Източна България ще се развие купеста облачност и на отделни места там краткотрайно ще превали. Вятърът ще е до умерен от север-северозапад. Максималната температура на височина 1200 метра ще е около 24°, на 2000 метра – около 16°.", "date": "2019.07.06", "title": "Идеално време за плаж и пикник"}
{"url": "https://www.faktor.bg/bg/articles/zapochva-prinuditelnoto-umartvyavane-na-domashni-svine-zasegnati-ot-afrikanska-chuma", "text": "Започва принудителното умъртвяване и обезвреждането на всички домашни свине, засегнати от огнището на африканска чума в плевенското село Новачене. Това съобщиха от пресцентъра на БАБХ. В рамките на епизоотичното проучване, което се провежда във връзка с огнището в село Жернов (област Плевен) от 4 юли 2019 г., на 5 юли Българската агенция по безопасност на храните (БАБХ) констатира ново огнище в животновъден обект от тип лично стопанство в село Новачене. Взетите проби от прасетата са потвърдени като положителни за вируса на африканска чума по свинете (АЧС) от Националната референтна лаборатория в Националния диагностичен научноизследователски ветеринарномедицински институт в София. БАБХ предприема необходимите мерки за контрол и ликвидиране на заболяването съгласно правилата на европейското и националното законодателство и Плана за спешни действия при контрол на АЧС. Принудителното умъртвяване по хуманен начин и обезвреждането на всички домашни свине ще стартира днес при спазване на изискванията на Наредба № 22 за намаляване до минимум страданията на животните по време на клане или умъртвяване.  Създадени са зони на рестрикция (3 км предпазна и 10 км надзорна зони), в които са наложени мерки за контрол и ликвидиране на АЧС.  БАБХ предупреждава, че се забранява влизането и излизането на хора и автомобили без разрешение на БАБХ в района на обектите по време на изпълнение на мерките, разпредени със заповед на изпълнителния директор на Агенцията, с изключение на служители на МВР, медицински лица, в това число и Спешна медицинска помощ, представители на централната и местната власт, и Областната администрация и лица, имащи адресна регистрация в съответното населено място. Актуална информация за местата с потвърдени случаи на африканска чума по свинете в страната и движението на заболяването може да намерите в интерактивната карта, публикувана на сайта на БАБХ.", "date": "2019.07.06", "title": "Започва принудителното умъртвяване на домашни свине, засегнати от африканска чума"}
{"url": "https://www.faktor.bg/bg/articles/kilometrichni-opashki-v-posoka-gartsiya", "text": "Километрични опашки се образуваха тази сутрин при ГКПП \"Маказа\" на границата с Гърция. Отворени са три платна за движение на коли в посока към Гърция, но опашката е около един километър. На ГКПП \"Кулата\" също има около един километър опашка от чакащи автомобили към Гърция. Преминаването на пункта отнема между 30 и 45 минути. От \"Гранична полиция\" съветват родителите, които пътуват с дете без единия родител, задължително да подготвят нотариално заверена декларация от липсващия родител, както и копие от нея. В неделя вечер, когато отново се очакват задръствания, ще бъдат отворени три платна в посока към България. Очаква се по-късно днес от \"Гранична полиция\" да оповестят подробности за трафика от и към Гърция.", "date": "2019.07.06", "title": "Километрични опашки към Гърция, пунктът отнема между 30 и 45 минути"}
{"url": "https://www.faktor.bg/bg/articles/nelegalnata-fabrika-za-tsigari-proizvezhdala-osobeno-opasni-za-zdraveto-falshifikati-na-izvestni-marki", "text": "Специализираната прокуратура ще поиска днес постоянен арест за задържаните в четвъртък 12 души от разбитата нелегална фабрика за цигари в пловдивското село Труд. Очаква се да им бъдат повдигнати обвинения за участие в престъпна група за незаконно разпространяване на акцизни стоки. Издирват се още четирима души, свързани с нелегалната фабрика край Пловдив. Изяснява се кой е организаторът на групата. Фабриката е започнала да работи в началото на годината, а антимафиотите влизат в следите на групата преди няколко месеца. Нелегалната фабрика край пловдивското село Труд е произвеждала по 2000 цигари в минута. Те са били особено опасни за здравето фалшификати на известни марки. Готовата продукция, намерена от разследващите, е за над 6 млн. лв.", "date": "2019.07.06", "title": "Нелегалната фабрика за цигари произвеждала особено опасни за здравето фалшификати на известни марки"}
