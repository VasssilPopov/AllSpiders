{"url": "https://www.faktor.bg/bg/articles/bezsrochna-stachka-zaplashva-portugaliya-s-kriza-za-gorivo", "text": "Под заплахата от безсрочна стачка на превозвачите на гориво от понеделник, португалското правителство и редица шофьори взеха предпазни мерки още тази седмица, за да посрещнат евентуалния недостиг в разгара на лятото, съобщи Франс прес, на която се позова БТА. Изпатило си от предишната стачка на Великден, социалистическото правителство в Лисабон обяви превантивно в сряда вечерта \"кризисна енергийна ситуация\", ако стачката наистина започне на 12 август и не бъде постигнато споразумение между работодателите и шофьорите на камиони. Правителството постанови, че превозвачите трябва да осигурят на всички потребители минимално обслужване от поне 50 процента от доставките на гориво. Компаниите за обществен транспорт и доставчиците на хранителни стоки, вода, енергия, както и телекомуникационните оператори трябва да бъдат снабдени със 75 процента от необходимото гориво. Аварийните служби, летищата и полицейските сили трябва да получат изцяло доставките си на гориво, както и мрежа от 386 бензиностанции, определена от правителството. Петдесет от тези бензиностанции са предназначени изцяло за превозни средства с приоритет като линейки, пожарни, полицейски автомобили и други. Властите са решили също така да мобилизират 500 военни и полицаи, които биха могли да карат камионите цистерни, ако не бъде осигурено минимално обслужване. Много водачи в Португалия са се втурнали към бензиностанциите, за да напълнят резервоарите преди да потеглят за или да се върнат от отпуск преди началото на седмицата, през която се отбелязва празникът Успение Богородично на 15 август. Шофьорите на тежкотоварни камиони, водени от синдикат, основан през ноември 2018 година и независим от големите конфедерации в страната, прекратиха великденската си стачка, след като се споразумяха за исканото от тях увеличение на заплатите. Тогава те се договориха за заплата от 1400 евро - с включени бонуси - от януари 2020 година, но сега искат работодателите им да се ангажират с нови увеличения през 2021 и 2022 година.", "date": "2019.08.08", "title": "Безсрочна стачка заплашва Португалия с криза за гориво"}
{"url": "https://www.faktor.bg/bg/articles/za-po-dobriya-svyat-se-voyuva-osobeno-kogato-agresorat-rusiya-ti-e-sased", "text": "На този ден преди 10 години Русия нападна независима Грузия. Нападна я официално, защото преди това вече бе я нападнала неофициално. От \"неофициалното\" нападение се родиха менте държавиците Абхазия и Южна Осетия, които никой на света не признава. Но дали официално или не, истината е, че бе заграбена грузинска земя и осъществена репетиция за агресията срещу Украйна няколко години по-късно. Но защо Русия нападна Грузия на 8 август 2008 г.? Малко ѝ е територията ли? Планини ли си няма, та и трябват кавказките баири? От носталгия по грузинеца Сталин ли я нападна? Нападна я, защото тази малка, но горда страна пожела същото като нас, българите – да бъде заедно с нас в нашия Европейски съюз, в нашия отбранителен съюз НАТО. Нищо повече. Най-обикновено народно желание. Но нима държава агресор като Русия някога е уважавала желанията на други народи? Кога е било това? Русия винаги е гледала на другите държави и на техните народи, като на врагове. Разбира се, това не пречи на най-крадливите руснаци – все бивши ченгета и комунисти, да се вреждат и уреждат за живот в мразените от Русия държави – като се започне от САЩ, мине се през Великобритания и Франция, та се стигне чак до нашата, дразнеща ги с членството си в НАТО, България. Такива са си руснаците – мразят другите народи. Да ги питаш защо - не могат да кажат. В такива случаи ползват опорна точка на Кремъл, но така човешки да кажат, не могат. Знаем отношението им към нас – с кокошка ни сравняват. Да,наистина сравняват нашата древна и велика България, която им е дала при това четмо и писмо, с кокошка. И смятат, че за тях ние не сме чужбина, не сме извън техните граници. Смятат си те България за тяхна. Знаете руската поговорка нали: „Кокошката не е птица и България не е чужбина”. Никой не е обиждал така българския народ, както това са го правили и правят и днес руснаците. Това че са ни грабили, убивали и крали като за последно, си е едно на ръка. Че ни натресоха тъпата си комунистическа система е световноизвестно. Но същото е отношението им и към Грузия – наш съсед в Черно море. Това е земята на древното Колхидско царство, тук християнската вяра намира прием още през IV век. Но пак тук Русия многократно е отнемала свободата и независимостта на този малък, но горд и достоен народ. Опита се да го направи и през 2008 година. Маса народ загина тогава. Само колко много майки загубиха синовете си, колко деца – бащите си. И тази трагедия стана възможна само защото в руснаците е жива още имперско-комунистическата мегаломания, гадният им мерак да командват и налагат своето на други народи и държави. Завидяха те на Грузия, че иска да се оправи като влезе в ЕС и НАТО. Завидяха на народ, който по численост е по-малко и от половината Москва. Тогава именно управниците в Кремъл измудриха тезата, че НАТО не трябва да се приближава до руските граници, защото това било опасност. Защо да е опасност? Нима Швейцария, която е заобиколена от натовски държави, да се чувства в опасност? Русия вече граничи с натовски държави – Латвия и Естония, а на черноморската ѝ граница днес има три натовски държави –Турция, България и Румъния. На север – Финландия иска да стане член на НАТО. На юг –Украйна и Грузия също желаят това. Защото политиците им мислят за доброто на своите народи. И това е нормално. Ненормално би било, ако Сибир поиска да стане член на НАТО. Но и това може да стане, ако Кремъл продължава своята агресивна и глупава политика. Но защо се разширява НАТО, а старата руска империя се свива непрестанно? Ще отговоря с контра въпрос: а защо толкова много, милиони, руснаци се натискат да живеят в натовски държави? Тук е отговорът: защото в натовските държави се живее по-добре, по-човешки, по-заможно, по-достойно от Русия. Затова дори българите, които уж твърдели, че обичат Русия, не отиват в Русия нито да работят, нито да живеят. Тегли ги нашенците все към натовските държави. Защото нашенецът знае къде е хубавото. Та нали затова и България стана натовска държава! Ето сега научавам, се провеждало голямо натовско военно учение в България. Разбира се, че ще се провежда. Трябва да се готвят нашите бранители. Защото примерът с нападението на агресивната Русия срещу Грузия през 2008 г. и Украйна през 2014 г. е пред очите ни. И когато искаш мир, трябва да се стягаш и за война. Няма друг начин. Трябва да си пазим нашия европейски и натовски свят, да го пазим от тези, които винаги са ни сторвали зло. И от техните злини си патим и до днес. Та затова нека да тренират българските натовски момчета. Не е лесно в тая горещина да си на „бойното” поле. И на грузинците не им е било лесно на 8 август 2008 г. Но достоен народ, устояха на агресията. И продължават да следват своя път – да бъдат заедно с нас в по-добрия свят.", "date": "2019.08.08", "title": "За по-добрия свят се воюва, особено когато агресорът Русия ти е съсед"}
{"url": "https://www.faktor.bg/bg/articles/politicheskata-kriza-v-italiya-sa-zadalbochava", "text": "Политическата криза в Италия са задълбочава, предаде ANSA. Вицепремиерът заяви, че борбата в правителството е за идеи, не  за министерски кресла. \"Неговата пратия \"Лига\" подчерта, че не иска кадрови промени в кабинета ,като  извади\r\nсписък със сфери от държавното управление, по които има различна визия с\r\n \"Пет звезди\", като например данъчната политика, правосъдието и \r\nотношенията с Европейския съюз. Партия \"Лига\" заяви, че избори са единствената алтернатива на сегашното правителство.    Крайнодясната партия изтъкна, че ако различията с коалиционния партньор Движение \"Пет звезди\" доведат до падане на правителството, единствената алтернатива ще са нови избори.        \"Всеки изминал ден е изгубен ден. За нас единствената алтернатива на това правителство са нови избори, на които италианците отново да направят своя избор\", заяви Лига.", "date": "2019.08.08", "title": "Политическата криза в Италия са задълбочава"}
{"url": "https://www.faktor.bg/bg/articles/frans-pres-sled-20-godini-v-kremal-krayat-na-putin-ne-se-vizhda", "text": "Когато Владимир Путин бе назначен за премиер, мнозина си мислеха, че почти неизвестният шеф на разузнавателните служби ще продължи демократичните реформи от 90-те години, като в същото време ще възстанови реда в Русия.  Двадесет години покъсно Путин е още в управлението, властта е съсредоточена в неговите ръце и той изглежда решен да продължи да управлява, отбелязва Франс прес, цитирана от БТА. Борис Елцин обяви на 9 август 1999 г., че назначава директора на Федералната служба за сигурност Владимир Путин за министър-председател.  Експертите съзряха в Путин представител на службите за сигурност, способен да сложи край на политическата нестабилност и на проблемите в Кавказ, а също така и ефективен държавник, започнал кариерата си под крилото на кмета на Санкт Петербург Анатолий Собчак и избран от Елцин да продължи да води Русия по пътя към пазарната икономика.  Елцин впоследствие обяви, че подава оставка по време на новогодишното си обръщение по телевизията на 31 декември 1999 г. и каза, че на Путин ще се падне задачата да сплоти обществото и да гарантира, че реформите ще продължат. \"В началото на управлението му Русия беше, въпреки бедността и престъпността, една либерална и демократична държава\", казва журналистът Николай Сванидзе, който си спомня, че през първите си години в Кремъл Путин е бил приятен и непринуден събеседник с чувство за хумор.  \"След 20 години на неограничена власт, през които бе обграден от ласкатели, което е неизбежно при нашия относително авторитарен режим, той безспорно се промени и то не в добра посока\", изразява мнението си Сванидзе пред Франс прес.  В началото на управлението си премиерът Путин демонстрира относителна толерантност и склонност за добри отношения със Запада.  В същото време обаче изгради и образа си на непоколебим лидер и започна втората война в Чечения, която засили популярността му и му позволи да спечели с 53 процента на президентските избори през 2000 г.  Благодарение на успехите в петролната търговия първото десетилетие на Путин във властта бе белязано от подобряване на жизнения стандарт на руснаците и от засилването на държавата, отслабена след разпадането на Съветския съюз. Властта си възстанови контрола върху медиите, които допреди това бяха в ръцете на амбициозни олигарси. \"Сегашният Путин не е Путин от 1999-2000 г.: от либерал той стана консерватор\", твърди политологът Константин Калачов, според когото причината за тази промяна е разочарованието от Запада.  Повратен момент бе \"Оранжевата революция\" в Украйна през 2004 г., която доведе до избирането на прозападен президент. Кремъл изтълкува това като навлизане на Запада в неговата сфера на влияние.  През 2007 г. Путин произнесе знаменитата си реч в Мюнхен, която съдържаше сериозни критики срещу Съединените щати. Оттогава насетне кризите следват една след друга: войната в Грузия през 2008 г., интервенцията на Запада в Либия през 2011 г., която Москва възприе като предателство, украинската криза от 2014 г. с анексията на Крим и началото на конфликта в Източна Украйна между Киев и проруските сепаратисти. \"Конфликтът със Запада превърна Путин в реакционер\", смята журналистът Георгий Бовт.  Вътре в Русия признаците за това са защитата на традиционните консервативни ценности на православната църква, които влизат в противоречие с \"декадентството\" на Запада, и постоянното ограничаване на публичните свободи в името на реда и стабилността.  Наближаването на края на мандата на Путин поставя въпроса пред руската политическа класа за неговите намерения. Дали той отново ще стане премиер, както през 2008-2012 г.?  Или ще определи свой приемник, както направи Борис Елцин през 1999? Или пък ще се обяви за почетен президент, което ще му позволи да продължи да дърпа конците, както направи президентът на Казахстан?  Макар Путин да е вече 20 години във властта, той остава далеч зад рекордите на други управлявали дълго време лидери като Фидел Кастро, Ким Ир-сен и Теодоро Обианг Нгуема, който наскоро отпразнува 40 години начело на Екваториална Гвинея.  В тази класация, разбира се, не участват монарсите, които по дефиниция прекарват целия си живот на трона: на първо място сред тях е 93-годишната британска кралица Елизабет Втора, която е на трона от 67 години. Рекордът сред лидерите, управлявали най-дълго, е на Фидел Кастро, който беше начело на Куба 49 години.  На второ място е китайският лидер Чан Кайши, който беше на власт 47 години в Китай, а след това в Тайван. Следва го севернокорейският лидер Ким Ир-сен, който беше на власт 46 години. Муамар Кадафи бе начело на Либия близо 42 години преди да бъде убит през октомври 2011 г. след началото на въоръжения конфликт в Либия. Лидерът на Габон Омар Бонго Ондимба бе на власт 41 години преди да почине през 2009 г. В Европа най-дълго управлявалият лидер е починалият през 1985 г. Енвер Ходжа, който управлява Албания в продължение на 40 години, отбелязва Франс прес.", "date": "2019.08.08", "title": "Франс прес: След 20 години в Кремъл краят на Путин не се вижда"}
{"url": "https://www.faktor.bg/bg/articles/novini/balgariya/it-spetsialisti-startiraha-petitsiya-iskat-promyana-v-zakona-za-elektronno-upravlenie", "text": "IT специалисти стартират петиция, в която настояват, че държавата се нуждае от повече честност и прозрачност при софтуерните разработки, които касаят работата с граждани и фирми на държавните институции (НАП, НОИ, Здравната каса, Агенция „Митници“ и много други). Петиция до българските политици Ние, долуподписаните професионалисти, работещи в сферата на IТ технологиите, водени от убеждението, че държавата се нуждае от повече честност и прозрачност при софтуерните разработки, които касаят работата с граждани и фирми на държавните институции (НАП, НОИ, Здравната каса, Агенция „Митници“ и много други), Да бъде отворен програмният код и на вече съществуващите софтуерни системи, разработени за нуждите на българските институции, както го направиха Великобритания[2], Германия[3], Израел[4], Естония[5] и десетки други държави [6]. Така специалистите, които биха могли да допринесат за подобряване качеството на софтуерните разработки, ще могат да дадат своя принос, като това ще се отрази положително и върху сигурността на продуктите. Мнозина от нас са готови да помогнат на доброволни начала, водени единствено от патриотични подбуди. По данни на БСК, всяка година от 2002 дo днес, България дава средно пo около 150 милиoнa лeвa гoдишнo национални и европейски средства зa въвeждaнe нa електронно управление [7]. По всяка вероятност досега са похарчени около два и половина милиарда лева. Искаме да знаем къде са отишли парите ни! за да можем да гарантираме сигурността му; за да можем да контролираме качеството му; за да можем да го подобрим. Защото думите „честност“ и „прозрачност“ не са празни приказки.  според Закона за електронното управление (чл. 58а, ал. 1), компютърните програми трябва да отговарят на критериите за софтуер с отворен код, вижте   Настоящата петиция призовава за спазването на закона и за разширяване на обхвата му.", "date": "2019.08.08", "title": "IT специалисти стартираха петиция, искат промяна в Закона за електронно управление"}
{"url": "https://www.faktor.bg/bg/articles/novini/balgariya/savetnik-na-prezidenta-partiite-u-nas-sa-zagubili-sposobnostta-da-izlachvat-ubeditelni-kandidati", "text": "„Потвърждава се една печална констатация, че институциите в България не работят нормално, а се разбързват и разработват, когато нещо стане публично достояние. Обикновено нещата се свеждат до приглушаване и до омаловажаване, и до извода, че никой не е виновен“. Това каза пред БНР политологът и съветник на президента Румен Радев Александър Маринов. Повод за коментара му е започналата от прокуратурата проверка на Българската агенция по безопасност на храните за евентуални длъжностни престъпления и неизгодни договори за инсинератори, в които се обезвреждат животински отпадъци. Маринов изрази отношение и по темата за уволнението на медицинската сестра Мая Илиева, която е един от организаторите на протестите на медсестрите. Според него няма лошо в това някой да става популярен, ако защитава справедливи каузи. „Съпротивата срещу желанието на властта да бъде безконтролна се смачква и се сплашват хората, които се осмеляват да изразяват и да дават гласност на нередностите. Тази тактика е погрешна и ще доведе до обратни резултати“. По думите на Маринов, партиите у нас са загубили способността да излъчват убедителни кандидати. \"Играят своя кадрова игра в много тесни среди. И в двете големи партии има видими остри вътрешни конфликти“.", "date": "2019.08.08", "title": "Съветник на президента: Партиите у нас са загубили способността да излъчват убедителни кандидати"}
{"url": "https://www.faktor.bg/bg/articles/germanskiyat-prezident-mnogo-trudnosti-ochakvat-ursula", "text": "'Следващата председателка на Европейската комисия Урсула фон дер Лайен ще бъде изправена пред много трудности.'' Това заяви президентът на Германия Франк-Валтер Щайнмайер по време на среща в Берлин с португалския държавен глава Марселу Ребелу де Соуза, предадoха ДПА и БТА. \"Обединена Европа стои пред предизвикателства отвътре и отвън\", каза Щайнмайер и подчерта, че няма признаци за безоблачно бъдеще. Според него излизането на Великобритания от ЕС ще коства много енергия на всички засегнати, а има и приоритетни въпроси като промените в климата, миграцията и сигурността. Германският президент изрази задоволството на Германия от това, че Португалия е \"надежден партньор\" в тези тежки времена за ЕС. Той заключи, че двете страни са ангажирани с европейския проект и желаят да решават проблемите конструктивно и конкретно.", "date": "2019.08.08", "title": "Германският президент: Много трудности очакват Урсула"}
{"url": "https://www.faktor.bg/bg/articles/rusiya-chastichno-zatvori-dvinskiya-zaliv-za-mesets-sled-eksploziyata-pri-raketen-test", "text": "Участък от Двинския залив в Северозападна Русия е затворен за корабоплаване след експлозията по време на изпитания на реактивен двигател, съобщи \"Интерфакс\". Най-малко двама са загиналите при инцидента в Архангелска област, най-малко шестима са ранени. Източник на агенцията от силовите структури твърди, че пострадалите може да са повече, както и че при някои от ранените няма признаци на живот - може \"да са загинали или да са изпаднали в клинична смърт\", казва той. Като място на експлозията е описан полигон на Руските военноморски сили, който се намира край град Северодвинск на брега на Бяло море. Управлението на морските пристанища в западна Арктика публикува предупреждение за забрана на плаването в акваторията на залива. Инцидентът - третият сериозен, свързан с руски военен обект за месец - бе последван от информации в руски издания за повишена радиация в близкия град Северодвинск. Петербургското издание \"Фонтанка\" пък писа, че е възможно в затворения за гражданско плаване залив да е потънал съд - носител на ядрени ракети. Източник на \"Ведомости\" твърди, че е тестван двигател на противокорабна ракета на полигон в село Ньонокса по крайбрежието, на 40 км от града. Според кмета на Ньонокса Валерий Машенков, цитиран от РБК, обаче не е имало експлозии и пожар, но населеното място е близо до мястото на взрива. Първоначално руското министерство на отбраната настояваше, че радиационният фон е останал в норма. По-късно кметството на Северодвинск съобщи, че след инцидента се е повишил радиационният фон в града, но ситуацията се нормализира и се наблюдава постоянно. Преди пожара в склад за боеприпаси в Красноярск миналата седмица 14 души загинаха при сходен инцидент на борда на подводница. (източник: Дневник)", "date": "2019.08.08", "title": "Русия частично затвори Двинския залив за месец след експлозията при ракетен тест"}
{"url": "https://www.faktor.bg/bg/articles/ognyan-minchev-1-16", "text": "В една демокрация - дори и фасадна - представителството е най-важния процес... В определен момент процесът става необратим, с което се слага край и на самата демокрация - дори само фасадна. Това пише в свой пост на страницата си във Фейсбук политологът Огнен Минчев, а конкретният повод - новината, че шоуменът Слави Трифонов ще прави телевизия и нов политически проект. Вижте краткият коментар на политолога:  \"Кратко и ясно. Най-вече - вярно. Има две новини - добра и лоша. Добрата новина е, че шефът на шоуто влиза в политиката. В една демокрация - дори и фасадна - представителството е най-важния процес. Ако в страната има определен брой простаци - те имат право на политическо представителство. Те трябва да бъдат представлявани - за предпочитане чрез различни и конкуриращи се просташки политически платформи. Груби, грозни, ниско интелигентни, примитивно манипулативни. Нека най-добрият спечели. След него вторият, третият и ... т.н.  Лошата новина е, че освен процес на представителство - \"отдолу нагоре\", политиката е и процес на формиране и структуриране на обществената публичност от страна на политическите институции - партийни и държавни - \"отгоре надолу\". Колкото по-просташки политически платформи успяват, толкова по-силен е процесът на систематично по-нататъшно опростачване на гласоподавателите чрез институциите, превръщането им в озлобено стадо, готово да тръгне да прегризва нечии гърла на \"врагове\" и/или просто на хора с по-различен манталитет.  В определен момент процесът става необратим, с което се слага край и на самата демокрация - дори само фасадна. Защото един от основните критерии за демократично управление е винаги наличната възможност за обратимост на настоящето управление и резултатите от него чрез свободно (информирано) упражняване волята на гражданите.  И още една новина - който както ще да я определя, дали добра или лоша. Шоуто продължава - в кабеларка, която ще се бори за много широка гледаемост. Няма да се учудя, ако я достигне.", "date": "2019.08.08", "title": "Огнян Минчев: Колкото по-просташки политически платформи успяват, толкова по-силен е процесът на опростачване на избирателите"}
{"url": "https://www.faktor.bg/bg/articles/junge-welt-sasht-otkriha-alternativa-na-severen-potok-2", "text": "Правителството в Атина може и да е ново след изборите на 7 юли, но външната политика, която Гърция следва през последните години, остава без промяна, коментират в редакцията на германския вестник Junge Welt в статия, посветена на развитието на формата \"3+1\" в Източното Средиземноморие като алтернатива на „Северен поток-2“.  Срещата на министрите на енергетиката на Гърция, Кипър, Израел и САЩ, проведена в Атина в сряда, имаше за цел да допринесе за развитието на проекта за газопровода Eastmed, който да доставя гориво от богатите находища в Източното Средиземноморие през Кипър и Гърция към Италия. Новото гръцко правителство потвърждава сближаването си с Израел и предлага на Вашингтон възможността да представи алтернатива на горещо оспорвания газопровод „Северен поток-2\" през Балтийско море.  Миналата седмица комисията по външни отношения на Сената на САЩ прие законопроект, който ще държи САЩ отговорен за „Защита на европейската енергийна сигурност“.  Ключовият въпрос е заплахата от санкции срещу компании от Европа, които полагат тръби за газопроводите „Северен поток-2“ и „Турски поток“. Така правителството на САЩ няма да може просто да забрани вноса на газ от Русия, без да осигури жизнеспособна алтернатива, поне в бъдеще. Вносът на втечнен природен газ от САЩ през планираните терминали във Вилхелмсхафен и Брунсбютел трябваше да осигури тази алтернатива, въпреки че е доказано, че той е много по-скъп от природното гориво, доставяно по газопровода. Eastmed предлага точно тази алтернатива - но едва след 2025 г. На първата конференция присъстваха гръцкият министър на енергетиката Костис Хацидакис, както и неговите колеги от Кипър и Израел Йоргиос Лакотрипис и Ювал Щайниц. Поканен беше и Франсис Фанън, помощник-секретар в Бюрото за енергийни ресурси на Държавния департамент на САЩ, който проведе отделна среща с Хацидакис преди конференцията. Според гръцкия всекидневник   конференцията е „послание към Турция“ за незабавно прекратяване на „незаконните сондажи за газ“ край бреговете на Кипър. Вероятно съобщението не е пристигнало. Едновременно с конференцията Анкара продължи с провокативната си тактика и изпрати трети турски изследователски кораб край бреговете на Кипър. „Явуз\", придружен от турски военни кораби, вече достигна на дълбочина 710 метра в проучванията си, съобщиха в сряда държавната информационна агенция   и CNN Türk. Турция има край Кипър още два кораба.  Остава да разберем дали Вашингтон ще отговори на заплахата на Анкара. С конкуренцията от Eastmed, САЩ вече планират да приложат санкции срещу участващите в „Северен поток-2“. Те са насочени по-специално към операторите на корабите, които полагат тръбите в Балтийско море. Може да бъде наложена забрана за влизане в САЩ на техните мениджъри и основни акционери, а активите им в страната може да бъдат замразени. Корпорациите, участващи в проекта, може до голяма степен да бъдат изключени от американските финансови пазари.", "date": "2019.08.08", "title": "Junge Welt: САЩ откриха алтернатива на \"Северен поток-2\""}
{"url": "https://www.faktor.bg/bg/articles/12-godini-zatvor-za-dumite-georgi-dimitrov-e-tikvenik-a-ministrite-kavkazki-katili", "text": "За това, че Държавна сигурност е докладвала, че католическият свещеник Дамян Гюлов наричал лидерът на БКП и министър-председател Георги Димитров „тиквеник”, „серсемин” и „идиот”, министрите – \"кавказки катили”, а известната комунистическа функционерка Цола Драгойчева – „кобила” режимът нарежда той да бъде арестуван, а по-късно и осъден на 12 години затвор. Това става ясно от документ на Държавна сигурност, който публикува. Той е включен в сборника „Държавна сигурност и вероизповеданията – част 2. Мюсюлманско изповедание и Католическа църква в България 1944-1991”, издание на Комисията по досиетата, 2017 година. По своето съдържание това е строго секретен рапорт-заключение за откриване на отчетно наблюдателно досие на католическия монах Дамян Гюлов от април 1949 г. В него ДС определя католическият духовник като „непримирим враг на комунистите” и „при всеки повод се старае да охули днешната власт, към която питае животинска омраза”. С утвърждаването на този документ се поставя началото на активното разработване на отец Гюлов, който малко по-късно (1950 г.) е и първият представител на католическата църква у нас, който е арестуван от Държавна сигурност. Подложен на изтезания той е държан в ареста една година и половина, докато репресивният апарат на БКП „стъкми” делото срещу него. На изфабрикувания политически процес Дамян Гюлов е осъден на 12 години затвор, от които излежава 8 години. Преди да се превърне в мишена на комунистическия режим свещеникът преподава в семинарията в Пловдив, служи в множество църкви в страната, като през 1947 г. е назначен в католическата църква „Св. Йосиф” в София.", "date": "2019.08.08", "title": "12 години затвор за католически свещеник, нарекъл Георги Димитров \"тиквеник\", а министрите \"кавказки катили\""}
{"url": "https://www.faktor.bg/bg/articles/otkriha-tyaloto-na-deteto-izcheznalo-vav-vodite-na-iskar", "text": "Намериха тялото на детето, което изчезна във водите на река Искър край ВЕЦ „Варуна“. Инцидентът е станал на 7-и август. Две момчета се се разхождали край река Искър, когато едното от тях се подхлъзнало и паднало във водата. Тялото на детето беше открито върху скарите на водно-електрическата централа, информира БНТ. Бащата на момчето разказа, че става въпрос за нещастен случай, а не за нерегламентирано къпане в реката в близост до канала за централата. Припомняме, че докато се къпело в района на бента, момчето е било повлечено от водата в канал, захранващ ВЕЦ „Варуна“. По време на инцидента детето е било заедно с вуйчо си, а сигналът за изчезването му, е подаден от майка му.", "date": "2019.08.08", "title": "Откриха тялото на детето, изчезнало във водите на Искър"}
{"url": "https://www.faktor.bg/bg/articles/britanski-stoki-shte-zaleyat-pazara-u-nas-zaradi-sriva-na-paunda", "text": "Британската валута се срина след като правителството в Лондон втвърди курса към Brexit. Към момента по курса на БНБ - един паунд се разменя за 2.13 лв. Според търговците – това ще улесни достъпа на българските потребители до качествени стоки на ниски цени – внос от Острова. Сред най-търсените остават детски храни и памперси, черна и бяла техника, дрехи и автомобили с десен волан, показа проверка на Нова телевизия. Сред стоките в топ 3 на износа от Острова към България за последната година влизат: автомобили, медикаменти и етилов алкохол. Още преди паундът да тръгне надолу, за Ралица Данчова стоките от Острова са предпочитани при пазаруването. Купува предимно дрехи, детски стоки и храни - внос от Великобритания. „Съотношението цена-качество е много по-добро от това, което се предлага на българския пазар. Например 3 чифта детски  панталонки ми струват колкото в България бих дала за един или максимум два чифта”, казва Ралица Данчова. Най-изгодно излизат покупките на детски стоки – адаптирано мляко, памперси и дрешки, показват сметките на Ралица. „Едно клинче, например, ми излиза 8 лв. за бройка, докато тук в масовите вериги – ми излиза минимум 15 лв. Почти двойно, даже някой път и тройно. 7 бодита ми бяха за 21 лв., а тук 2 ми излизат за 15 лв. – дори на промоция. Когато беше по-малък - адаптираните млека съм ги купувала за 20 лв. – тук са около 32 лв. за кутия”, казва още тя. Предложения за детски пелени и адаптирано мляко, внос от Англия, откриваме и в десетки обяви в групите за пазаруване в социалните мрежи, както и в платформите за безплатни обяви. А цените често са с 30 % по-ниски от тези в родните магазини, показва бързо сравняване на офертите.", "date": "2019.08.08", "title": "Британски стоки ще залеят пазара у нас заради срива на паунда"}
{"url": "https://www.faktor.bg/bg/articles/razkriha-tsarkva-ot-shesti-vek-kray-gabrovo", "text": "При спасителни археологически разкопки на обходния път за Габрово е разкрита църква от шести век. Това съобщи за БТА ръководителят на експедицията проф. Хитко Вачев. Той и неговият помощник Филип Петрунов от Националния археологически институт с музей към БАН са проучвали терена през юни и юли във връзка с изграждането на подхода към тунела под Шипка. Разкритата еднокорабна ранновизантийска църква е с размери 20 на 10 метра, изградена от бигорни блокове, с редове от тухли, а подът е настлан с керамични плочи. Имала е два входа от южната и от западната страна. Интересно е оформлението на олтарната част, тъй като към апсидата е бил изграден синтрон - стъпаловидно оформени скамейки, на които са сядали духовните лица, а на централното място е имало епископски трон, посочи проф. Вачев. Той уточни, че под олтара е разкрита малка камера, в която вероятно са се съхранявали мощи на светец, които за съжаление не са запазени. Според проф. Вачев от цялостната архитектура на храма става ясно, че това е епископска църква. Датировката на църквата се базира на откритите при разкопките на мястото монети от шести век. Археологът отбеляза, че на този етап липсват сведения в Габровския регион през тази епоха да е имало епископия, затова вероятно става дума за епископска резиденция, разположена в тази част на епархията. Според Епифаниевия списък на територията на днешна Северна България е имало няколко епископии, подчинени на централната епископия в Марцианопол. Те са били в Доростол, Трансмариска, Нове, Апиария и Зикедеспа. По думите на проф. Хитко Вачев до шести век няма никакви сведения коя е епископията Зикедеспа, но според някои исторически извори би могло да се предположи, че нейният център е бил в Търново, на крепостта \"Царевец\". В труда си \"За строежите\" Прокопий Кесарийски отбелязва, че непосредствено след Никополис се намира градът Зикедева. Същият град е упоменат и от Теофилакт Симоката през 597 година. Близостта на имената Зикедеспа и Зикедева е дало основание на покойния вече професор Велизар Велков да изкаже мнение, че споменатият град е разположен на хълма \"Царевец\". Според проф. Вачев името има тракийски произход и е запазено до наши дни в топонима \"Девинград\", с който са наричали преди векове днешният хълм \"Момина крепост\". Историкът предполага, че преместването на епископския център от Никополис до Зекедева е станало около средата на шести век. Обособяването на епископията е свързано с формирането на новия град, който според решенията на Халкидонския събор трябва да получи и епископска катедра. Проф. Вачев посочи, че всички тези сведения и резултатите от археологическите проучвания дават основание да се счита, че в новооткритата епископска църква са служили духовници от ранновизантийския град, разположен на хълма \"Царевец\", а сегашната Габровска област е била под тяхната юрисдикция. Резултатите от проучването са изключително ценни за историческата наука, защото са доказателство, че когато избухва въстанието на Петър и Асен през 1185 година, провъзгласеният за архиепископ Василий стъпва върху съществувала още през шести век църковна епархия с център Търново, отбеляза проф. Вачев. Той уточни, че в църковната история на ранна Византия е извършено първоначалното райониране, а доказателство е, че на базата на запазените сведения Константинополската патриаршия никога не е протестирала срещу издигането на Търново като църковен град. Археологът посочи, че новооткритата църква се намира в габровския квартал \"Радецки\". Обектът е документиран от учените и няма да попречи на изграждането на пътното трасе.", "date": "2019.08.08", "title": "Разкриха епископска църква от шести век край Габрово"}
{"url": "https://www.faktor.bg/bg/articles/glavniyat-arhitekt-sprya-protsedurata-za-vatreshniya-remont-na-stolichnata-biblioteka", "text": "Главният архитект на София Здравко Здравков на 6 август прекрати обществената поръчка за основен ремонт и въвеждане на мерки за енергийна ефективност на сгради в центъра на София, на площад \"Славейков\", в които се помещава и Столичната библиотека. Решението е от 6 август и е следствие на сигнал, подаден до кмета на Столична община от общинския съветник от БСП Альоша Даков, съобщава \"Дневник\". Преди две седмици той настоя процедурата да бъде спряна заради използвани данни с изтекъл преди 8 години срок на давност. Според Закона за енергийната ефективност данните, изготвени след обследване на сградата, могат да се ползват до 3 години. \"В документите по процедурата беше приложен Техническият паспорт на Столичната библиотека, издаден през 2008 г. Към него, като неразделна част, е приложен и Енергийният паспорт, издаден на 27 октомври 2008 г. Съгласно чл. 38, ал. 3 от Закона за енергийната ефективност, собствениците на сгради за обществено обслужване са длъжни да изпълнят предписаните мерки в тригодишен срок от датата на приемане на резултатите от обследването. Видно от приложените документи този 3-годишен срок е изтекъл през октомври 2011 година. От това следва, че е необходимо да се извърши ново, актуално енергийно обследване на обект \"Столична библиотека\". И съгласно предписаните в него мерки за енергийна ефективност да бъдат заложени в обществената поръчка\", пише общинският съветник. Главният архитект се е съобразил с довода на общинския съветник и прекрати процедурата на основание чл. 110, ал. 1 от Закона за обществените поръчки. В мотивите си той изтъква, че са необходими съществени промени в условията на поръчката, които биха променили и кръга на заинтересованите лица.", "date": "2019.08.08", "title": "Главният архитект спря процедурата за вътрешния ремонт на Столичната библиотека"}
{"url": "https://www.faktor.bg/bg/articles/ikonomika/turizam/rumen-draganov-ne-razbiram-zashto-tryabva-da-se-pochiva-v-chuzhbina-tuk-kachestvoto-i-tsenite-sa-sashtite", "text": "\"Със сигурност най-добрите туристи за българите. Те са и най-платежоспособни. Чуждите туристи са на ол инклузив и предпочитат да си пазаруват от магазинчетата. Има негативна реклама на туризма в България и това също пречи, но като цяло браншът е стабилен\". Това каза пред БТВ Румен Драганов от Института за анализи и оценки в Туризма.  \"Не можем да говорим за криза в туризма. Статистиката сочи, че имаме ръст на чуждите туристи. Със сигурност има стабилизиране на летния туристически сезон. Средната заетост на легловата база за месец август по морето, която очакваме, е 68%. Миналата година тя е била 71%. Има спад с три пункта, но това се дължи на намаляването на полетит\", каза още Драганов. \"Цените в България и Турция са почти еднакви. Говоря и за по-скъпите хотели, и за по-евтините. Не разбирам защо трябва да се ходи в чужбина, като тук ще бъдеш обслужен на роден език и ще получиш същото качество на същите цени. Този месец очакваме около 2 млн. чужденци да посетят България. Също толкова българи ще пътуват. Всяка година имаме 38% възвращаемост на турситите. Няма никакви оплаквания от туроператорите. Нещата вървят добре\", каза още експертът.", "date": "2019.08.08", "title": "Румен Драганов: Не разбирам защо трябва да се почива в чужбина, тук качеството и цените са същите"}
{"url": "https://www.faktor.bg/bg/articles/ikonomika/imoti/tsenite-na-zhilishtata-v-tsyalata-strana-otnovo-poskapnaha", "text": "Цените на жилищата в цялата страна отново ускоряват ръста си. Според данните на НСИ София е лидер по поскъпване на жилищата от началото на тази година с повишение на цените от 9,6% на годишна основа, като това се дължи главно на ръста на новите жилища с 18,6%.  “Ако погледнем в рамките на по-кратък период за предходното тримесечие. Имаме данни за първото тримесечие на 2019-а. година. Ръстът е в рамките средно на около 2% в цялата страна. Около 3% и половина за София, 2% във Варна. Т.е., прогнозите, че подобен ще бъде ръстът в рамките на цяла година, не се осъществи. Виждате, че още първото тримесечие показва подобен ръст. Прогнозирахме такъв ръст за цялата година поради очакванията за увеличение на лихвените проценти от Европейската централна банка най-вече и очакванията на макроикономистите в Европа и в България за по-слаба икономика, за старт на нисходящия тренд, но първото тримесечие показва оптимизъм“, коментира пред БНР председателят на Националното сдружение \"Недвижими имоти\" Добромир Ганев “Данните за второто тримесечие излязоха преди няколко дни и пак от Националната статистика – по отношение на започнатото ново строителство, по отношение на издадените разрешения за строеж и там този ръст, значително по-голям вече като проценти“, каза още експертът.", "date": "2019.08.08", "title": "Жилищата в цялата страна отново поскъпнаха"}
{"url": "https://www.faktor.bg/bg/articles/amerikantsi-shte-stroyat-luksozen-turisticheski-kompleks-v-svilengrad", "text": "Голям американски инвеститор ще вложи близо 300 млн. лева в голям туристически развлекателен комплекс, съобщиха от Община Свиленград. Той ще е разположен на терен от 143 дка, непосредствено след ГКПП \"Капитан Андреево\", до автомагистрала \"Марица\". Луксозният комплекс ще включва голям хотел, игрални зали, SPA център, басейн, два ресторанта, търговски площи. Българският представител на американския фонд - \"БиСи Индъстрис\" ЕООД, тази седмица получи строително разрешение от общината и започна строителството. Дружеството внесе в общинския бюджет 396 000 лева данък за придобиване на имущество и още 36 000 лева такса за одобрение на инвестиционен проект, допълниха от пресслужбата на кметството. Комплексът е с разгъната застроена площ от 61 000 кв.м. Хотелът ще бъде вторият по големина в България с 624 стаи и леглова база от 1248 места. Ще се състои от два 9-етажни корпуса, високи по 28 метра. Планираните работни места са минимум 780 броя, обясниха още от кметството. Свиленград е избран от американските инвеститори след обстойно икономическо проучване от независима английска консултантска фирма, съобщи главният архитект на общината Анастас Карчев. Анализаторите са посочили Свиленград като най-доброто място за инвестиции. Отчетени са добрата инфраструктура, действащите общи устройствени планове на града и общината и близостта с 20-милионния мегаполис Истанбул.", "date": "2019.08.08", "title": "Голям американски инвеститор ще строи луксозен туристически комплекс до ГКПП \"Капитан Андреево\""}
{"url": "https://www.faktor.bg/bg/articles/ikonomika/ponizhenie-na-gratskata-bezrabotitsa-do-8-godishno-dano-ot-17-2", "text": "Нивото на безработица в Гърция се понижи през май до 8-годишно дъно от 17,2% спрямо 17,4% през април и далеч под ниво от 19,4% година по-рано (май 2018-а година). Въпреки че това е най-ниската безработица от май 2011-а година насам, тя продължава да бъде повече от два пъти по-висока, отколкото средно ѝ ниво в рамките на еврозоната, показват данни на официалната гръцка статистика Elstat. Спрямо година по-рано броят на гърците, останали без работа, се понижи със 108 124 (спад с цели 11,7%) спрямо май 2018-а година и с 10 902 (понижение с 1,3%) спрямо април тази година, достигайки общо 815 166 безработни. Въпреки понижаването на гръцката безработица до най-ниско ниво от осем години насам и под нейния рекорден връх от 27,9%, достигнат през септември 2013 година, тя продължава да бъде най-висока в целия ЕС, надвишавайки повече от двукратно нейното средно ниво в еврозоната през май от 7,6% (близо 11-годишно дъно).", "date": "2019.08.08", "title": "Понижение на гръцката безработица до 8-годишно дъно от 17,2%"}
{"url": "https://www.faktor.bg/bg/articles/ikonomika/turizam/vapreki-svalyaneto-na-tsenite-morskite-kurorti-shte-priklyuchat-sezona-na-zaguba", "text": "Сезонът по Южното Черноморие закъсня тази година, но август със сигурност ще компенсира част от по-слабите месеци до момента.  Хотелиери твърдят, че заетостта на базата в Слънчев бряг сега е достигнала 95-100%. Намалените цени на туристическите пакети са една от причините за ръста на туристи, който се наблюдава. Защо се стигна до този парадокс – собственици на хотели масово да свалят цените през август, когато е най-силният месец на сезона, обясни председателят на сдружението “Клуб на хотелиера“ Диана Колчева: “Една голяма част от колегите дадоха намаления. Това се наложи, защото сезонът закъсня, а и изоставането беше около 30 %. Давайки намаления, компенсирахме част от загубите, но в крайна сметка колегите споделят, че ще завършат сезона с минус 10 – 15 %“. Председателят на Регионалната туристическа камара Иван Иванов: “Моите изчисления показват, че ще имаме около 220-250 хил. по-малко чуждестранни граждани. Няма да реализираме между 220 и 250 млн. евро“. Според него намаляването на цените на хотелите е “фатална грешка“: “Това е фатална грешка - на 15-и юли да намалиш цената на пакета с 15, 20, 25-30%. Фаталната грешка се крие в следващото договаряне на сезон 2020 г. Ще можем ли да договорим цените на 2019, ще можем ли да покрием инфлацията от 3 до 5%?!“. Според Иванов “преди всичко паниката, че хотелът е празен“ е принудила хотелиерите да намалят цените. Даниела Стоева, председател на Асоциацията на българските туроператори, коментира пред БНР дали е грешка намаляването на цените на хотелите: “Аз също считам, че намаляването на цените особено на такъв етап не е решение на въпроса и на проблема. Трябва по-задълбочено да търсим причините и откъде идва този спад. Основното нещо, което е проблем, е, че ние нямаме ясно дефиниран туристически продукт на общия ни туризъм. Продуктът ни е смесен – има локации, в които има семеен вид туризъм, има парти туризъм. Всеки от тези видове туризъм има своята клиентела и своето място на нашето Черноморие, но трябва да има по-добра дефинираност на продукта. Именно затова търсенето на морския туристически продукт изключително силно се влияе от международната пазарна конюнктура, което в момента не е в наша полза“.", "date": "2019.08.08", "title": "Въпреки свалянето на цените морските курорти ще приключат сезона на загуба"}
{"url": "https://www.faktor.bg/bg/articles/obshtestvo/ulitsata/nap-prodava-sgradata-na-bivshata-stomatologichna-poliklinika-v-pernik", "text": "Търгът, който е с тайно наддаване, е насрочен на 22 август при първоначална цена 3 206 278 лв. Предложения ще се приемат до 14 август. Сградата на бившата поликлиника е разположена в разширения център на Перник, в съседство с възлово кръстовище. В годините на социализма тук са работили всички зъболекари в града, сега едва петима ползват кабинети в нея. Шестетажното здание е сред най-модерните в Перник преди преходния период. Към сградата има и две масивни помощни постройки. Обектът бе обявен за продажба преди няколко месеца и от община Перник.", "date": "2019.08.08", "title": "НАП продава сградата на бившата стоматологична поликлиника в Перник"}
{"url": "https://www.faktor.bg/bg/articles/socheniyat-za-haker-na-nap-kristiyan-boykov-se-poyavi-v-sada", "text": "Неочаквано преди гледане на мярката за неотклонение на шефа на „ТАД груп“ Иван Тодоров в спецсъда пристигна обвиняемият за хакерската атака срещу НАП Кристиян Бойков. Той запази пълно мълчание и не е ясно в ролята на какъв ще участва в съдебното заседание. Преди дни прокуратурата се закани, че Бойков може да стане свидетел на обвинението. Адвокатът му Любен Казанлиев каза, че няма доказателства за вината на Бойков. Той също не пожела да обясни каква ще е ролята на Кристиян в гледането на мярката за неотклонение на Тодоров от Апелативния специализиран съд. По думите на адвоката Бойков е дошъл „от професионален интерес“. Адвокатът на Тодоров Ина Лулчева каза, че ще иска той да бъде без мярка за неотклонение, защото в решението на първата инстанция се казва, че няма обосновано предположение, че той е извършил престъпление, няма опасност да се укрие и да извърши ново престъпление.", "date": "2019.08.08", "title": "Обвиненият за хакерските атаки срещу НАП Кристиян Бойков се появи в съда"}
{"url": "https://www.faktor.bg/bg/articles/pozharnikari-spasiha-trima-v-bezsaznanie-v-tryuma-na-katamaran", "text": "Пожарникари спасиха трима работници, изпаднали в безпомощно състояние в трюма на катамаран в река Дунав, съобщиха от пресцентъра на МВР.  Днес, към 10:50 часа, чрез тел. 112 в РДПБЗН - Русе е съобщено за трима пострадали работници в трюма на плавателен съд - катамаран, акостирал на Пристанище Русе - Изток. Веднага към мястото са изпратени служители и техника. Според първоначалната информация, пострадалите мъже извършвали почистване и лако-бояджийска дейност в трюма. Единият от тях отначало бил извън трюма, но като разбрал, че на двамата му колеги им е прилошало и не могат да излязат, слязъл при тях, за да се опита да ги спаси, но също загубил съзнание при вдишване на изпаренията. При пристигането на местопроизшествието пожарникарите установили в трюма на катамарана трима мъже в безсъзнание, със слабо дишане и без никакви реакции. Спасителната операция протекла в рамките на десетина минути. В първите минути приоритет за служителите било поставянето на спасителни качулки от въздушните дихателни апарати, след това, един по един, вързани със специални колани пострадалите да бъдат изтеглени на палубата. Последният от работниците, който е бил в най-вътрешната част на помещението и във видимо най-тежко състояние, след подаване на чист въздух, също е успял да възвърне жизнените си функции и с помощ от страна на служителите, да бъде изваден и спасен. Пострадалите мъже са били откарани от екипи на ЦСМП в УМБАЛ \"Канев\" Русе, където им се оказва необходимата медицинска помощ.", "date": "2019.08.08", "title": "Пожарникари спасиха трима работници в безсъзнание, открити в трюма на катамаран"}
{"url": "https://www.faktor.bg/bg/articles/novini/svyat/moshten-tayfun-se-nasochva-kam-tayvan-i-yaponiya", "text": "Жителите на Тайван и Япония се подготвят за тайфуна Лекима, който може да се превърне в супертайфун, когато достигне крайбрежието на островите, съобщава CNN, цитирана от Нова телевизия. В момента Лекима се движи в северозападна посока в Тихия океан с ветрове със скорост от 205 километра в час. Очаква се да се стихията да се усили до супертайфун с ветрове със скорост от 240 километра в час. Японските южни острови Рюкю, които се простират северно от Тайван до японския остров Кюшу, се очаква да понесат най-тежкия удар на стихията. На архипелага, който включва и Окинава, живеят около 1,4 милиона души. Стихията се очаква да достигне до Тайван в петък, след което да се насочи към Китай и да удари южно от Шанхай в събота. До тогава силата на Лекима вероятно ще е намаляла до тайфун от втора категория с ветрове със скорост от 160 километра в час.", "date": "2019.08.08", "title": "Мощен тайфун се насочва към Тайван и Япония"}
{"url": "https://www.faktor.bg/bg/articles/boris-dzhonsan-prizova-deputatite-da-podkrepyat-brekzit-na-31-oktomvri", "text": "Британският министър-председател Борис Джонсън призова депутатите да подкрепят Брекзит на 31 октомври и каза, че те са обещали да уважават резултата от референдума през 2016 г. за излизане на Великобритания от Европейския съюз, предаде Ройтерс,цитиранаот БТА. \"Мисля, че депутатите би трябвало да се заемат и да осъществят това, което обещават отново и отново на хората в тази страна - че ще изпълнят решението от 2016 г. и ще осъществят излизане от ЕС на 31 октомври\", заяви Джонсън пред репортери. Попитан за перспективата да загуби вот на доверие в Парламента и дали тогава би отложил произвеждането на избори за след Брекзит, той каза: \"Ние ще напуснем ЕС на 31 октомври, именно за това гласуваха хората в тази страна.\"", "date": "2019.08.08", "title": "Борис Джонсън призова депутатите да подкрепят Брекзит на 31 октомври"}
{"url": "https://www.faktor.bg/bg/articles/novini/svyat/v-turtsiya-prevrashtat-svetski-uchilishta-v-religiozni-bez-da-pitat-detsata-i-roditelite", "text": "В Турция образователната система е в криза. Превръщат светски училища в религиозни, без да питат децата и родителите. А от религиозните училища излизат неподготвени кандидат-студенти. В турското общество вече от седмици се води дебат за слабостите на образователната система. Тласък на тази дискусия даде един доклад на Министерството на националното образование, който може да се сравни с известните европейски програми за оценяване на ученици PISA. Турското проучване стига до извода, че много турски ученици имат огромни празноти в образованието си, особено по математика и турски език. Редица опозиционери и експерти твърдят, че виновни за това положение са училищата, известни под общото наименование „Имам Хатип\", в които се изучават главно религиозни предмети – Коранът и учението на пророка Мохамед. Първоначално тези училища възникват, за да подготвят имами (оттам и името им), но ислямско-консервативната управляваща Партия на справедливостта и развитието проведе реформа, за да ги отвори за цялото общество, коментира за Дойче веле Бурджу Каракаш. В резултат - училищата „Имам Хатип\" започнаха да никнат като гъби из цялата страна. По данни на Министерството на националното образование, за пет години броят им се е утроил – от 1099 на 3286. Утроил се е и броят на гимназиите от същия тип и в момента 620 000 гимназисти вече учат по програмите на „Имам Хатип\". Този ръст се дължи на ускореното преобразуване на държавните училища в религиозни – в повечето случаи, без съгласието на родителите и учениците. Перихан Йозгюн е една измежду многобройните майки, които протестират срещу това внезапно преструктуриране. Тя е особено възмутена от факта, че в истанбулското училище на нейното дете нерелигиозните ученици биват ощетявани. След реформата половината от гимназията останала светска, а другата половина станала религиозна, като в религиозната част класовете били по-малки, помещенията – по-чисти, а таксите - по-ниски, разказва жената. Според критичните наблюдатели, определено съществува връзка между нарастващия брой религиозни училища и влошените постижения на учениците. Показателен е фактът, че учениците в религиозните училища се представят особено слабо на така наречения „централен изпит\" – нещо като кандидат-студентски изпит в края на гимназията, осигуряващ достъп до висше учебно заведение. Статистиката на Министерството на националното образование потвърждава този извод. Дори самото турско правителство осъзнава, че са необходими подобрения. През 2016 година Министерството на националното образование стартира проект „Природни и социални науки\". „Целта е да се повишат шансовете за успех на централния изпит на абитуриентите от „Имам Хатип\" и в същото време в учебните планове да се интегрират повече предмети от областта на природните и социалните науки\", обяснява Йозгенур Корлу от Инициативата за реформа в образованието. За съжаление, успеваемостта още не се е повишила, констатира с огорчение експертът. „Начело в рейтингите продължават да са гимназиите „Anadolu Lisesi\" (елитни турски гимназии, сравними с езиковите гимназии в България – бел. ред.), както и природо-научните гимназии\", казва Йозгенур Корлу. Али Айдън, генерален секретар на Синдиката за свободно образование недоволства срещу факта, че дискусията  се съсредоточава прекалено върху религиозните училища. „Преди да говорим за недостатъците на училищата „Имам Хатип\", по-важно е да решим структурните проблеми на цялата ни образователна система\", казва той. Като дете и сегашният турски президент Ердоган е учил в истанбулско училище от типа „Имам Хатип\". По онова време такива училища са били рядкост. Откакто е на власт обаче, Ердоган целенасочено ги масовизира – тази идея му лежи на сърцето. Президентът многократно е повтарял, че иска да види израстването на едно „религиозно поколение\". Чрез намесите си в образователната и възпитателната система Ердоган се опитва да вкорени у младите поколения консервативно-ислямски ценности. А това говори, че за него религиозното образование на учениците е поне толкова важно, колкото и светското.", "date": "2019.08.08", "title": "В Турция превръщат светски училища в религиозни, без да питат децата и родителите"}
{"url": "https://www.faktor.bg/bg/articles/el-paso-posreshtna-tramp-s-ogromen-plakat-s-nadpis-rasist-otivay-si-vkashti", "text": "Посещенията на Доналд Тръмп в Дейтън, Охайо, и Ел Пасо, Тексас, трябваше да обединят страната, да покажат състрадание към градовете, травматизирани от масовите убийства, които отнеха живота на най-малко 31 души. Вместо това денят бързо се превърна в демонстрация на разделение и яростни нападки от и срещу демократите.  Искам да остана извън политическата свада, каза Тръмп преди да пристигне в Дейтън, Охайо. Посрешнаха го негови привърженици и паралелен протест от около 100 негови противници. Срещна се с пострадалите при масовото убийство, което отне живота на 9 души заедно с кмета на Дейтън Нан Уейли и сенаторът демократ от Охайо Шерууд Браун. След визитата двамата критикуваха Вашингтон за затягане на контрола върху оръжията:  „Мисля ли, че ще станем свидетели на още едно масово убийство утре? Вероятно, да, защото Вашингтон няма да действа.“ Изказването на кмета на Дейтън вбеси Доналд Тръмп и в самолета на път от Охайо към Тексас той започна тирада в Туитър. Това не му попречи при пристигането си в Ел Пасо да каже: „Имахме чудесен ден. Бяхме в Охайо и любовта, уважението към президентския пост, беше…. Иска ми се да бяхте там и да видите.“ Особено горчиво беше посрещането в Ел Пасо, където беше организиран целодневен протест, който посрещна Доналд Тръмп с огромен плакат с надпис „Расист, отивай си вкъщи!“ \"Толкова е сюрреалистично и ме боли, като осъзнавам, че това чувство, тази травма, е напълно свързана, директно свързана с думите, които президентът лее. Тъжно е.“ Кандидатът за президентска номинация на Демократическата партия Бето О`Рурк не пропусна момента, особено, след като преди посещението Тръмп написа по негов адрес в Туитър да пази тишина. \"В момент, когато сме под атака, ни се казва да мълчим, но ние се изправяме, шумно и гордо, за да се превърнем заедно с останалите американци в най-добрия пример за тази страна след едно от най-големите бедствия, които са ни сполетявали.“ И в Ел Пасо имаше хора, които приветстваха Тръмп: \"Тук съм, защото съм консерватор и вярвам, че президентът Тръмп върши чудесна работа. Вярвам, че се опитва да излекува тази общност като говори с хората, казва им, че съжалява, че хората умряха безцелно, само защото някакъв лунатик е решил да дойде тук от друг град и да убива.“ В края на деня Тръмп атакува отново. Гневен на телевизионното отразяване на двете посещения, Тръмп написа в Туитър, че медиите на фалшивите новини са работили извънредно, за да го омаловажат. ", "date": "2019.08.08", "title": "Ел Пасо посрещна  Тръмп с огромен плакат с надпис „Расист, отивай си вкъщи!“"}
{"url": "https://www.faktor.bg/bg/articles/sobstvenikat-na-tad-grup-ivan-todorov-se-vrashta-zad-reshetkite", "text": "Собственикът на \"ТАД Груп\" Иван Тодоров остава в ареста, реши Апелативният специализиран наказателен съд. Решението на съда е окончателно. Припомняме, че на първа инстанция на Тодоров, който е обвинен в подбудителство на хакерската атака срещу НАП, беше пуснат на свобода срещу 100 000 лева парична гаранция.   Съдът оцени всички доказателства по делото в тяхната съвкупност и счете, че обвиняемият е обществено опасна личност и е извършител на престъплението, в което е обвинен, заяви пред журналисти след обявяване на решението на съда прокурор Даниела Ангелова. На днешното заседание бяха представени нови материали по делото. По неофициална информация става въпрос за разпити на нови свидетели и за данни за сделки между търговски дружества.  Обвиненият за хакерската атака Кристиян Бойков също дойде в съда днес.", "date": "2019.08.08", "title": "Собственикът на \"ТАД Груп\" Иван Тодоров се връща зад решетките"}
{"url": "https://www.faktor.bg/bg/articles/rumen-petkov-udari-ramo-na-prezidenta-iztsyalo-zastavam-zad-vetoto-mu-varhu-zakona-za-voennoto-razuznavane", "text": "Изцяло заставам зад мотивите за президентското вето върху Закона за военното разузнаване.\" Това заяви за \"Фокус\" лидерът на АБВ и бивш вътрешен министър Румен Петков във връзка с президентското вето върху Закона за военното разузнаване. „Да се съгласи министърът на отбраната начело на военното разузнаване да бъде поставян цивилен човек, е тежко предателство към най-старата специална служба на България. Военното разузнаване е най-старата специална служба, първата създадена след освобождението от турско робство. Министър Каракачанов да извърши това предателство означава, че той практически няма място в Министерство на отбраната. Това е позорно“, каза Петков. Според него мотивите на президента са абсолютно правилни. „Казвал съм много пъти, че той попрекалява с налагането на вето. Както се казва, месец без вето е загубен месец. В този случай мотивите му са абсолютно изрядни. Аз и ние от АБВ изцяло заставаме зад тези мотиви, те са основани на Конституцията първо. Те са основани на принципите и уредбата във въоръжените ни сили, на Закона за въоръжените ни сили и на Закона за военното ни разузнаване, на служба „Военна информация“, подчерта още лидерът на АБВ. \"С допускането цивилно лице да оглави „Военна информация“ се създават гаранции за политическо вмешателство в работата на службата\", обясни Петков. По думите му това е абсурдно от гледна точка на конституционното устройство на отбраната и въоръжените ни сили. „Разбира се, по-нататък мотивите на президента за централизацията на информацията, на управлението на службата, на събирането на информационните и разузнавателни мотиви, планирането на операциите на военното ни разузнаване на наша територия и зад граница, както и гарантирането на териториалната цялост и суверенитета на страната се поставят под въпрос“, посочи още лидерът на АБВ. Румен Петков посочи, че този позорен акт със саучастието на министър Каракачанов, трябва да бъде премахнат веднага, ако искаме да запазим достойнството на служба „Военна информация“. Той припомни, че е имало такива напъни и начело на службата е било сложено цивилно лице. По думите му въпросното лице е било политически много силно ангажиране. „Това доведе до разтърсване на службата. Днес се прави същия позорящ опит и резултатът няма да е много по-различен. Не разбирам тази последователност на ГЕРБ да съсипват военноразузнавателната ни служба. Това е недопустимо, то е абсурдно. Предателството на министър Каракачанов в случая трябва за всички да е ясно. То става със съучастието на министър-председателя Борисов, който по презумпция би трябвало да има отношение като човек, който е професионално бил начело в МВР към информационно-разузнавателните служби на страната“, подчерта още бившият вътрешен министър.", "date": "2019.08.08", "title": "Румен Петков удари рамо на президента, обяви Каракачанов за предател"}
{"url": "https://www.faktor.bg/bg/articles/ea-daily-srabski-politik-predlozhi-kosovo-da-bade-predadeno-na-rusiya", "text": "Единственият начин Сърбия да запази Косово е да го даде чрез междудържавен договор за ползване от Русия. Това заяви председателят на партия „Здрава Сърбия“ Милан Стаматович, цитиран от агенция EA Daily, посочва \"Фокус\". По неговите думи, само така Сърбия може да запази териториалната си цялост в момент, когато Тирана „приема нов закон, според който всеки човек с албански корени може да получи албанско гражданство“. Политикът смята, че Албания вече не крие намерението си да присъедини Косово. „Заради тези нови заплахи и опасността от създаване на „Велика Албания“ на територията на Сърбия, не бива да отхвърляме различни варианти, включително такъв, при който в Косово и Метохия ще бъде установено руско управление, докато сръбската земя и народ не бъдат в безопасност отново“, се казва в съобщението на партия „Здрава Сърбия“. Според Стаматович, така сърбите, живеещи в Косово, биха получили руско гражданство. Руската агенция припомня, че по-рано ръководството на Албания и Косово заявиха, че имат намерение да съгласуват и провеждат обща външна политика, както и да обединят дипломатическите представителства на Тирана и Прищина.", "date": "2019.08.08", "title": "EA Daily: Сръбски политик предложи Косово да бъде предадено на Русия"}
{"url": "https://www.faktor.bg/bg/articles/politolog-islyamska-darzhava-dobre-targetira-verbovkata-si-sred-romite-v-balgariya", "text": "\"Ислямска държава\" (ИД) добре таргетира целите си на вербовка и работи по различен начин сред ромското население в България. Моделът е опасен с това, че веднъж задвижен, той става перпетуум-мобиле. Определени маргинализирани групи (каквито са ромите) получават от ИД такива „социални услуги“, каквито те не могат да получат от държавата. Това коментира за ТВ \"Блумбърг\"  проф. Татяна Дронзина, политолог, преподавател във Философския факултет на СУ „Св. Климент Охридски“. \"Това е моделът на носене на бурки в Пазарджик и Нова Загора – те са вид защита за момичетата и жените, защита, която се предоставя от радикалните елементи. Това е вид сигурност, която държавата не може да предостави заради отсъствието й в гетата. Тези радикални ислямисти осъществяват и незабавно възмездие за извършено престъпление, което държавата също не прави. Освен това, хората в тези гета получават и идентичност, което също е много важно за тях. За да се справим с радикализацията имаме нужда от много полеви изследвания тук в страната, за да изучим механизмите на действие на тези групи\", каза тя. \"Няма нищо учудващо в това, че дете от немюсюлманско семейство прегръща по такъв начин тази кауза\", коментира тя последния случай на радикализация в Пловдив. ИД доста подобри учебника на Ал Кайда за вербуването и не слага акцента на религиозния момент, а на чувството на героизация в потенциалните извършители\", заяви проф. Дронзина.", "date": "2019.08.08", "title": "Политолог: \"Ислямска държава\" добре таргетира вербовката си сред ромите в България"}
{"url": "https://www.faktor.bg/bg/articles/aleksandar-nenkov-kolegi-ot-bsp-se-vklyuchvat-v-sazdavaneto-i-organiziraneto-na-protesti-na-malki-stopani-na-praseta", "text": "В много области колеги от БСП се включват в създаването и организирането на протести на малки стопани на прасета. По места, представители на местната власт дори не се крият, съветват хората по селата да не колят животните си. Това коментира във Варна депутатът от ГЕРБ Александър Ненков във връзка с обвинение на колегите му от БСП, че мерките на държавата срещу Африканската чума по свинете не са адекватни, предаде Радио \"Фокус - Варна\".  Той заяви, че иска да даде знак на колегите си от местната власт, че в чл. 10 от Закона за ветеринарномедицинската дейност ясно е разписано, че всички органи на местната, държавната власт, трябва да подпомагат дейността и заповедите, които Българската агенция по безопасността на храните издава. „Длъжностни лица по смисъла на Закона са длъжни да подпомагат именно спазването на тези мерки, а не търсейки политически дивидент да си допринесат за повече гласове преди предстоящите местни избори. Съветвам да спазват закона такъв, какъвто е“, каза още Александър Ненков. Той благодари на всички стопани, които не се поддават на опитите на БСП за саботаж на държавата. „Не виждам как насъсквайки и опитвайки се да насаждат напрежение и да подклаждат изкуствено протести, помагат на държавата. В такава ситуация аз не мога да си обясня по какъв начин и те помагат държавата да се справи с проблема“, добави Ненков. Той допълни по темата за разследването на прокуратурата за екарисажите, че винаги човешкият фактор има значение и ако има действия, обект на обвинение, прокуратурата трябва да извърши проверки, а виновните да понесат отговорност. Според него ПП ГЕРБ е доказала, че държи на това. Според Александър Ненков, в този момент държавата трябва да бъде обединена и втората по големина политическа сила трябва да помага, а не да саботира действията.", "date": "2019.08.08", "title": "А.Ненков: Колеги от БСП се включват в създаването и организирането на протести на малки стопани на прасета"}
{"url": "https://www.faktor.bg/bg/articles/otkriha-martva-izdirvana-v-gartsiya-britanka", "text": "Гръцки следовател съобщи, че издирваната на остров Икария британка е била намерена мъртва вчера - два дни след нейното изчезване. Следовател Никос Каракукис, който е пристигнал на острова от Атина, съобщи, че 34-годишната Натали Кристофър е загинала на място, след като е получила наранявания в областта на главата при падане в клисура, предаде Асошиейтед прес, цитирана от БТА. Натали Кристофър е астрофизик от Лондон, която живеела в Кипър. Тя беше обявена за изчезнала от партньора си, след като не се прибрала след сутрешен крос в понеделник. Двамата били на почивка на о-в Икария. Издирвателната операция започна в понеделник следобед. Гръцките власти изпратиха специализирани полицейски части с оборудване за установяване на локация на егейски остров, за да помогнат за издирването на изчезнала британска учена, предаде Асошиейтед прес. Полицията отбеляза днес, че военен хеликоптер е транспортирал екипа на о-в Икария.", "date": "2019.08.08", "title": "Откриха мъртва издирвана в Гърция британка"}
{"url": "https://www.faktor.bg/bg/articles/knsb-i-kt-podkrepa-v-lyut-spor-zaradi-uvolnenata-meditsinska-sestra", "text": "КТ \"Подкрепа\" призовава работодателя на медицинската сестра Мая Илиева да оттегли заповедта си за дисциплинарно уволнение, ако все още има тази възможност, или да предложи нов трудов договор без изпитателен срок. Това се посочва в становище на синдиката във връзка с уволнението от \"Аджибадем Сити Клиник болница Токуда\" на Илиева. Мая Илиева беше дисциплинарното уволнена от болница \"Токуда\". Тя беше инициатор на протестите на медицинските специалисти. Илиева заяви, че ще потърси правата си в съда, защото по думите на медицинската сестра тя е уволнена неправомерна, заради протестите и синдикалната й дейност. Според Конфедерацията това би показало желание за подобряване на социалния диалог в компанията и откритост към обществото. \"Въпреки че Илиева не е член на нашия синдикат, ние считаме, че подобна стъпка би опровергала съмненията за отмъщение към един служител, който се бори за правата на специалистите по здравни грижи\", се посочва още в становището. КТ \"Подкрепа\" заявява, че синдикалната дейност се състои именно в това - да се бориш всекидневно срещу нарушенията на трудовото законодателство и за подобряване на условията на труд. Според Конфедерацията е очаквано работодателят да търси начин да се отърве от такъв служител, особено с оглед на огласените факти, че Илиева е предизвиквала неколкократно проверки в болницата, в която работи. Водила е съдебни дела и е печелила такива, допълват от КТ \"Подкрепа\". \"Когато в страната липсват над 30 000 медицински сестри, когато те масово емигрират, за да търсят достойно заплащане и уважение на труда си в чужди държави, всички заедно трябва да положим усилия да ги задържим в страната. Не като издигаме стени и налагаме забрани, не като уволняваме всеки, който се бори за подобряване на условията, а като ги мотивираме да останат тук и да се грижат за нашите болни деца и родители. В противен случай българските граждани ще продължат да напускат страната\", допълват от КТ \"Подкрепа\". Само преди дни от КНСБ отказаха подкрепа на Мая Илиева. Според синдиката медицинската сестра Мая Илиева е нарушила на няколко пъти устава на собствения си синдикат и затова той ясно се разграничи от нея. Освен това тя участва в регистрацията на организация с нестопанска цел с идеята на придобие право на представителна синдикална организация. А според устава на федерацията основен член не може да членува в други национални и регионални организации. По данни на синдиката медицинската сестра е член на ФСЗ към КНСБ от 2012 г. Всички дела, които тя води през това време, повечето от които лични, са със съдействието на юриста на федерацията. През целия период Илиева е получавала помощ от служителите на ФСЗ при срещите и преговорите с работодателя за сключване на колективен трудов договор. Днес на протеста на медицинските сестри пред болница Токуда бе омбудсманът Мая Манолова, която защити Илиева и обеща Закон за съсловните организации на медицинските сестри.", "date": "2019.08.08", "title": "КНСБ и КТ \"Подкрепа\" в лют спор заради уволнената медицинска сестра от \"Токуда\""}
{"url": "https://www.faktor.bg/bg/articles/the-jerusalem-post-evrein-li-e-dyadoto-na-hitler", "text": "Противоречивата теория за наличието на евреи в рода на Адолф Хитлер се обсъжда десетилетия наред от историците, но така и не бяха открити доказателства в подкрепа на твърдението. Сега обаче ново изследване на психолога и лекар Леонард Сакс хвърли нова светлина върху ситуацията – може да се окаже, че бащата на Хитлер е с еврейски корени, отбелязва израелският вестник The Jerusalem Post. Изследването, озаглавено „Aus den Gemeinden von Burgenland: Преразглеждане на въпроса за бащата на дядото на Адолф Хитлер“, публикувано в текущия брой на Journal of European Studies, разглежда твърденията на адвоката на Хитлер - Ханс Франк, който – според самия него – е изобличил истината. Фюрерът се е обърнал към Франк през 1930 г., след като племенникът му е заплашил, че ще разкрие публично, че дядото на нацисткия лидер е евреин. В мемоарите му от 1946 г., публикуван седем години след екзекуцията му по време на Нюрнбергските процеси, „Франк твърди, че е разкрил доказателства през 1930 г., че дядото на Хитлер е бил евреин, живеещ в Грац, Австрия, в домакинството, в което е била бабата на Хитлер… И през 1836 г. бабата на Хитлер - Мария Анна Шиклгрюбер, забременяла“, обясни Сакс. „Франк пише в мемоара си, че провежда разследване по искане на Хитлер и че открива наличието на кореспонденция между Мария Анна Шиклгрюбер - баба на Хитлер - и евреин на име Франкенбергер, живеещ в Грац. Според Франк писмата намекват, че 19-годишният син на Франкенбергер „е бил заченат при условия, които изисквали тя да получава издръжка\". Сакс пише в проучването, че според писмата „Франкенбергер-старши изпраща пари за издръжката на детето от ранна детска възраст до 14-ия му рожден ден“. „Според Франк мотивацията за плащането не е благотворителност, а преди всичко загриженост заради намеса на властите:„ Евреинът плати без съдебна заповед, защото беше загрижен за резултата от съдебното заседание и свързаната с него публичност“. ” Сакс обаче отбелязва, че точността на твърденията на Франк и мемоарите му „са поставени под въпрос“. Той добавя, че „съвременната наука до голяма степен отхвърля твърденията на Франк относно евентуалния еврейски дядо на Адолф Хитлер“. През 50-те години германският автор Николай фон Прерадович заяви, че е доказал, че „преди 1856 г. в Грац не е имало евреи“, отхвърляйки по този начин твърденията на Франк. В проучването обаче Сакс обясни, че е открил доказателства в австрийските архиви, че в австрийския град е имало еврейска общност преди 1850 г. и подчерта, че Прерадович е нацистки симпатизант, „който е обиден от предположението, че Адолф Хитлер е бил „Vierteljude (една четвърт евреин)“. Според документа на Сакс, „са представени доказателства, че в действителност е имало малка общност на евреи, живеещи в Грац и преди 1850 г.“ Сакс също припомня за Емануел Мендел Баумгартен, който е избран за председател на Виенския общински съвет през 1861 г., „един от първите евреи, удостоени с тази чест“. „През 1884 г. той написа книга, озаглавена ... Евреите в Щирия: историческа скица\", в която той заявява, че „през септември 1856 г. той и няколко еврейски колеги се срещнаха с Майкъл Граф фон Щрасолдо, който по това време държеше поста губернатор за провинция Щирия“. „Баумгартен и неговите колеги подадоха петиции за премахване на ограниченията за евреи, пребиваващи в Щирия“, обяснява Сакс. Баумгартен цитира писмо до местните кметове в Щирия, в което се отбелязва, че „евреите пребивават в местните квартали дълго време и живеят там отдавна“. Сакс продължава да твърди, че официалният регистър на евреите в Грац „изглежда е започнат да бъде воден след тази среща“. Така по всичко изглежда, че създаването през 1856 г. на регистър на евреите в Грац изглежда не е първа стъпка към основаването на еврейската общност в града, както предполага Николай фон Прерадович, а по-скоро признаването на общност, която вече съществува.  Според изявление, придружаващо изследването, „Сакс [също] представя огромни доказателства, че Прерадович е бил нацистки симпатизант. „Документът на Сакс показва, че настоящият консенсус се основава на лъжа“, посочва той. „Франк, а не Прерадович, казва истината. Дядото на Адолф Хитлер е евреин“.", "date": "2019.08.08", "title": "The Jerusalem Post:  Евреин ли е дядото на Хитлер ?"}
{"url": "https://www.faktor.bg/bg/articles/ivan-geshev-izdipvat-se", "text": "Издирват се още 20 лица, които предстои също да бъдат привлечени към наказателна отговорност по досъдебното производство при мащабната акция на спецпрокуратурата и ГДБОП срещу наркоразпространението в страната. Задържани 8 дилъри нависоко в йерархията на групата на Радмил Ранов, по-известен като Радо Ланеца, съобщи зам.-главният прокурор Иван Гешев, цитиран от Нова телевизия. Разбити са и двете големи нарколаборатории на наркобригадата - в София и в Русе. Престъпната организация е генерирала милиони левове печалба годишно от разпространението на дрогата.Стоманобетонният саркофаг, който бе изграден за защита от радиоактивността след ядрената авария в Чернобил от 1986 г., може да рухне съвсем скоро, пише електронното издание на косовския ежедневник Gazeta Express", "date": "2019.08.08", "title": "Иван Гешев: Издиpват се още 20 от наркобандата на Радо Ланеца"}
{"url": "https://www.faktor.bg/bg/articles/tragichen-intsident-v-akvapark-zagina-momche-pri-spuskane-po-uley", "text": "18-годишно момче е загинало при спускане от водна пързалка в аквапарка в Приморско, съобщиха пред Dir.bg от Областната дирекция на МВР в Бургас. Сигналът за трагедията е подаден в 15.09 часа. Загиналото момче се е спускало по улея, когато е било застигнато от свой връстник. Последвал сблъсък, при който 18-годишният получил тежка травма на главата. Момчето е починало. На място са изпратени екипи на полицията и Спешна помощ, но лекарите само са установили смъртта на младежа, който е от старозагорско село. Връстникът му, който неволно е предизвикал трагедията, е от Стара Загора. По първоначална информация двете момчета са били в една компания. Огледът от криминалисти все още продължава.", "date": "2019.08.08", "title": "Трагичен инцидент в аквапарк: Загина момче при спускане по улей"}
{"url": "https://www.faktor.bg/bg/articles/obshtestvo/ulitsata/tir-se-samozapali-na-am-trakiya-nyama-postradali", "text": "ТИР се е самозапалил в района на 88 км на автомагистрала \"Тракия\". Няма пострадали при инцидента, съобщават от Од на МВР в Пазарджик. Получен е сигнал за самозапалил се товарен автомобил в района на 88 км на автомагистрала \"Тракия\" в платното за София. В момента на мястото на инцидента има екипи на полицията и пожарната. Извършват се действия по гасенето на автомобила. Най-вероятната причина за самозапалването е техническа неизправност. При пожара няма пострадали хора.  Движението в района в посока София се извършва само в аварийна лента, тъй като другите две са заети от пожарникарите и товарния автомобил. От полицията съветват водачите да се движат с повишено внимание и съобразена скорост.", "date": "2019.08.08", "title": "ТИР се самозапали на АМ \"Тракия\", няма пострадали"}
{"url": "https://www.faktor.bg/bg/articles/silite-na-reda-nay-posle-uspyaha-da-proniknat-v-rezidentsiyata-na-atambaev-ranenite-veche-sa-80", "text": "Силите за сигурност успяха да проникнат на територията на резиденцията на бившия президент на Киргизстан Алмазбек Атамбаев, съобщи РИА Новости, цитирана от БГНЕС. Ранените вече са 80. Полицията и силите за сигурност в Киргизстан предприеха нова атака срещу резиденцията на бившия президент Алмазбек Атамбаев. Това се случва малко, след като официално беше съобщено за прекратяването на рейда, съобщи депутатът Ирина Карамушкина, която е един от поддръжниците на експрезидента, цитирана от АФП. По думите й около хиляди офицери са се включили в подновената атака. Около хиляда поддръжници на експрезидента пък отбраняват резиденцията в село Кай-Таш, разположено в близост до столицата Бишкек. „Те ще отбраняват бившия президент до края”, категорична е Карамушкина.", "date": "2019.08.08", "title": "Силите на реда най-после проникнаха в резиденцията на Атамбаев, ранените вече са 80"}
{"url": "https://www.faktor.bg/bg/articles/novini/balgariya/tarsyat-se-50-gvardeytsi", "text": "Националната гвардейска част е четвъртият държавен символ заедно със знамето, герба и химна, но въпреки това страната ни страда от недостиг на гвардейци. Заради над 50% некомплект със заповед на министъра на отбраната е обявен конкурс за 50 вакантни длъжности за гвардейци и още девет за шофьори. Агенцията по заетостта предлага на безработни младежи тази възможност за професионална реализация. „Не се явяват кандидати за всички длъжности. През 2014 година за всяка една длъжност се явяваха между 4-5 човека за една длъжност. Сега имаме обратното – за пет длъжности се явява един човек. Част от хората, подали документи, отпаднаха, защото бяха класирани в други конкурси във въоръжените сили и те предпочетоха да отидат на места, близки до родното им място“. Това каза в предаването „12+4“ полк. Тони Петков, началник на щаба на Националната гвардейска част. „За един млад мъж трябва да е гордост и чест да бъде в армията, защото това е най-доброто място, на което един мъж може да изгради ценностната си система, да получи морал, да се научи на дисциплина“, сподели ефрейтор Евлоги Веселинов, който е гвардеец и е в армията от 6 години.", "date": "2019.08.08", "title": "Търсят се 50 гвардейци"}
{"url": "https://www.faktor.bg/bg/articles/zemetresenie-ot-4-8-razlyulya-izmir", "text": "Силно земетресение разлюля югозападния турски окръг Денизли, съобщиха турски телевизии, като се позовават на турската правителствена Дирекция за управление при бедствия и извънредни ситуации (АФАД).  По данни на сеизмологичната обсерватория Кандилли в Истанбул трусът е бил с магнитуд 6,5 по Рихтер. Според информация на телевизия НТВ при труса са се срутили редица сгради, в които имало хора.  Спасителни екипи са предприели операция за спасяване на затрупаните под отломките. Те са извадили някои хора, които са хоспитализирани. Епицентърът на земетресението, станало в 14.25 ч., е бил в района на град Бозкурт. Трусът е бил на дълбочина 7,09 километра.  Шест минути по-рано в Бозкурт е било регистрирано земетресение с магнитуд 4,2 по Рихтер, информира АФАД. Трусът е бил на дълбочина 17,79 километра. Земетресенията са предизвикали силна паника сред населението.  Кметът на град Бозкурт Бирсен Челик посочи пред телевизия НТВ, че засега няма информация за загинали хора, но има ранени.  Трусовете са били усетени в южните окръзи Анталия, Бурдур и Ъспарта. По-рано днес земетресение разлюля Измир и областта. Първоначално бе съобщено, че трусът е с магнитуд 4,8 по Рихтер, но сеизмологичният център направи корекция и обяви, че силата на земетресението е била 5,8 по Рихтер. По-рано днес земетресение с магнитуд 4,8 по скалата на Рихтер разлюля Измир и областта днес преди обед, съобщава БНР. Епицентърът на труса е бил на дълбочина около 18,5 км край селището Сеферихисар, разположено в близост до залива на Кушадасъ, област Измир. Земетресението е било усетено силно в пристанищния град Измир и множество хора в паника са напуснали домовете и работните си места. От турската служба за борба с бедствията и извънредните ситуации АФАД съобщиха, че се проверява дали има пострадали и нанесени материални щети.", "date": "2019.08.08", "title": "Нов трус удари Турция, спасители вадят хора изпод руините на паднали сгради"}
{"url": "https://www.faktor.bg/bg/articles/asotsiatsiyata-na-evropeyskite-zhurnalisti", "text": "Асоциацията на европейските журналисти – България излезе в декларация по повод медийното отразяване на номинациите за нов главен прокурор. Конкретният повод очевидно е предстоящият избор на главен прокурор, който мнозина считат за предизвестен предвид обстоятелството, че има само една номинация за високия пост - тази на Иван Гешев. Асоциацията на европейските журналисти – България смята, че опитите на прокуратурата да ограничава свободата на словото, противоречат на Конституцията на Република България, на Европейската конвенция за правата на човека, българското и европейското законодателство. Всекидневните атаки от страна на Прокурорската колегия на Висшия съдебен съвет, Прокуратурата на Република България и Асоциацията на прокурорите към медии, които си позволяват да бъдат критични по отношение на течащата процедура за утвърждаване на Иван Гешев като главен прокурор, не просто будят недоумение, но са и опасен опит за налагане на цензура. Като оставим настрана факта, че подобен истеричен стил на комуникация не подхожда на сериозна институция, още по-малко на прокуратурата, искаме да обърнем внимание, че опитът да се накарат критичните медии да замълчат никак не е безобиден и представлява опасност за демокрацията в страната. В позиция от сряда, Прокурорската колегия на Висшия съдебен съвет заявява, че дебатът около избора на главен прокурор трябва да се води с “добронамерен тон” и “призовава обществото и медиите за повече толерантност и отговорност в провежданото обсъждане на номинираната кандидатура за главен прокурор”. Според прокурорите “това би дало възможност на гражданите сами да направят изводи за качествата на издигнатия кандидат, би запазило независимостта на магистратите, които подкрепиха номинацията, както и непредубедеността на останалата общественост, заявила подкрепа. По този начин се създават гаранции за законосъобразно протичане на независим и обоснован избор от Пленума на Висшия съдебен съвет”. Подобен призив показва дълбоко неразбиране на ролята на журналистиката и изобщо на философията на демократичното устройство на държавата. Медиите неслучайно се определят като “куче пазач” на демокрацията. Едно демократично общество е невъзможно, както без разделение на властите, така и без критични медии, които държат отговорни представителите и на трите власти. Подобно неразбиране не е допустимо за хора, призвани да защитават интересите на държавата и нейните граждани, но заблуждението на членовете на Прокурорската колегия може да бъде обяснено донякъде с представата, която им е създала изкривената медийна среда в страната. Това, че медийни групи, близки до властта, непрестанно величаят силните на деня, громят всички техни критици и единственият начин представител на управлението да попадне под критиката им, е ако загуби позиции, не означава, че ролята на медиите е да венцеславят хората с власт. Напротив, фактът, че една от най-важните позиции в държавата ще бъде заета без елемент на състезателност – след посочване на един-единствен кандидат, би трябвало да е силен стимул за всяка една уважаваща се медия за разследвания, коментари и анализи, във връзка с кадровата политика в прокуратурата. Категорично неприемливо е подобни напълно закономерни материали да предизвикват заплашителни реакции от страна на орган като прокуратурата. Тъй като това е политика, налагана от заместник-главния прокурор Иван Гешев, подписал една от въпросните позиции на Прокуратурата на Република България, Асоциацията на европейските журналисти – България призовава членовете на Прокурорската колегия на Висшия съдебен съвет да преразгледат решението си за номинация на Гешев и в духа на демокрацията да гарантират процедура, основана на състезателност. За да увери прокуратурата в своята добронамереност, АЕЖ – България предлага да организира специални обучения за прокурори по медийна грамотност. Асоциацията е разработила специални модули, чрез които участниците се запознават с ролята на медиите, проверка на достоверността на информацията, разбиране на начина на журналистическата работа с източници и т.н. Смятаме, че това знание ще бъдe полезно за представители на Прокуратурата на Република България и сме готови да го споделим с тях, в името на обществения интерес.", "date": "2019.08.08", "title": "Асоциацията на европейските журналисти: Прокуратурата се опитва да ограничава свободата на словото"}
{"url": "https://www.faktor.bg/bg/articles/washington-examiner-rusiya-e-utroila-voennoto-si-prisastvie-v-krim-za-provezhdaneto-na-nastapatelni-operatsii-sreshtu-ukrayna", "text": "Според данни на разузнаването, от момента на незаконното анексиране на Крим през 2014 година Русия е увеличила числеността на своя военен контингент на полуострова близо три пъти в подготовка за възможни настъпателни операции срещу Украйна, пише американското консервативно издание Washington Examiner в материал, представен от Агенция \"Фокус\" без редакторска намеса. Размерът на руския военен контингент е нараснал значително, твърди естонското външно разузнаване. Множество военнослужещи, единици бронетанкова техника, артилерия, самолети и кораби бяха прехвърлени в тази бивша автономна република, разположена в Южна Украйна. „Целта на укрепването на руските сили в Крим е разполагането на руски формирования и военна техника за провеждане на евентуални настъпателни операции във вътрешността на Украйна в случай на по-широка конфронтация и предотвратяване на пристигането на международна помощ в тази страна“, се казва в доклада „Международна сигурност и Естония“, цитиран от Агенция \"Фокус\". От 2014 г. до 2018 г. Русия увеличи броя на своя военен контингент в Крим от 12,5 хиляди на 31,5 хиляди войници, както отбелязват авторите на доклада, като се позовава на данни от отворения сайт Inform Napalm. Броят на бронираните машини се увеличи от 92 на 583, а броят на артилерийските оръдия се увеличи от 24 на 162. Броят на самолетите се увеличи почти шест пъти, от 22 на 122.Руският флот също увеличи значително присъствието си в Крим: броят на корабите се увеличи от 27 на 78. Дълго време Русия имаше собствена военноморска база в Крим и тя винаги го смяташе за ключов елемент за защита на своите интереси в Черно море. Първоначално Русия нахлу в Крим, като изпрати там своите „зелени човечета“, но с увеличаването на военния контингент в този регион, тя започна да се държи дръзко. През ноември руските военни и гранични служители откриха огън по три украински военни кораба, които се опитаха да се преминат през Керченския проток край бреговете на Крим, като плениха 24 украински моряци. През април руски военен самолет прелетя няколко пъти около американския военен кораб Доналд Кук, приближавайки се на опасно разстояние от този американски кораб. Международни наблюдатели записаха как миналата година цели колони руски военни и военна техника окупират Източна Украйна, а по-рано през тази година те намериха там руски системи за водене на електронна война. Естония, която е част от НАТО и се намира в Прибалтика, е сред най-потърпевшите от руската агресия. Естонските служители се оплакват от много години, че Русия провежда пропагандни и дезинформационни кампании в тяхната страна. Въпреки че Естония е доста малка страна, тя се съсредоточи върху противопоставянето на руската агресия, след като стана жертва на мащабна кибератака през 2007 г., когато работата на естонските банки, медиите и правителствените агенции беше парализирана. Естония обвини Русия в извършването на тези атаки, въпреки че участието на Кремъл в тях не е доказано. След анексията на Крим през 2014 г. САЩ предоставиха на Украйна военна помощ на стойност 1,5 милиарда долара, а Пентагонът планира да отпусне още 250 милиона долара за тази страна за закупуване на различно военно оборудване и оръжия. Междувременно Русия продължава да подкрепя сепаратистите в източна Украйна. Боевете между украинските правителствени сили и подкрепяните от Русия сепаратисти продължават няколко години, въпреки обявеното през 2015 г. примирие. Международните наблюдатели обаче съобщават за намаляване на интензивността на сблъсъците след 21 юли.", "date": "2019.08.08", "title": "Washington Examiner: Русия е утроила военното си присъствие в Крим, готви настъпателни операции срещу Украйна"}
{"url": "https://www.faktor.bg/bg/articles/tsik-globi-karakachanov-izpolzval-natsionalniya-flag-v-agitatsionni-materiali", "text": "Централната избирателна комисия глоби лидера на ВМРО Красимир Каракачанов с 2000 лева. Решението на ЦИК е въз основа на Акт № 4-ЕП от 5 май 2019 г. за установяване на административно нарушение (АУАН)  затова, че ВМРО е извършило нарушение на забраната за използване националното знаме в агитационни материали В Централната избирателна комисия е постъпило възражение  от 1 август 2019 г. от Красимир Дончев Каракачанов, в качеството му на председател на ПП „ВМРО – БНД“, чрез Иван Георгиев – адвокат от Софийска адвокатска колегия, надлежно упълномощен да представлява пред ЦИК Красимир Дончев Каракачанов, във връзка със съставения му акт за установяване на административно нарушение, наложено с Решение № 255-ЕП от 3 май 2019 г. на ЦИК. Във възражението се оспорва обосноваността и законосъобразността и се иска прекратяване на административнонаказателното производство. Решението подлежи на обжалване пред Софийски районен съд чрез Централната избирателна комисия в седемдневен срок от връчването му на нарушителя по реда на ЗАНН.", "date": "2019.08.08", "title": "ЦИК глоби Каракачанов, използвал националния флаг в агитационни материали"}
{"url": "https://www.faktor.bg/bg/articles/prokuraturata-s-potresavashti-podrobnosti-za-balgarcheto-ot-kashtata-na-uzhasite", "text": "Процедурата по осиновяване на двете деца е стартирала през м. май 2011 г. по реда на специалните мерки за осиновяване и е приключила през м. ноември 2011 г. с решение на Софийския градски съд. Става въпрос за две близначки, които към момента на осиновяването са били на 7-годишна възраст, като едното от децата е със специални нужди. Не са регистрирани сигнали преди появата на информацията, че осиновените българчета в САЩ са били малтретирани. Това обяви на пресконференция директорът на Дирекция ''Международна правна закрила на детето и международни осиновявания'' в Министерство на правосъдието Милена Първанова във връзка с казуса с двете осиновени българчета от американска двойка в градчето Съмървил, щата Мисури в САЩ, съобщават Novini.bg. ,,От раждането им до тяхното осиновяване децата са били отглеждани в специализирани институции в страната'', посочи тя. Първанова информира още, че мъжът е бил с висше образование и е работил в сферата на информационните технологии, докато майката е била домакиня.  По официална информация двойката от Съмървил е имала и четири биологични деца.  Всички деца са намерени в окаяно състояние - недохранени, с паразити и болни. Децата е трябвало да се молят, за да получат дори възглавница, като всички са спели в стая на гола бетонна плоча. \"Днес научихме информацията за децата, намерени в къща тип ферма. Това е ужасен случай. В рамките на работния ден се свързахме с местните власти. Шерифът ни информира подробно за състоянието на българчетата. Децата са на сигурно място, на около час път от град Съмърсвил\", заяви пред НоваТВ генералният консул на Република България за Средния Запад в САЩ, със седалище Чикаго – Иван Анчев. \"Лекарите не са установили сексуално посегателство или сериозни и тежки наранявания. За всички деца се полагат специални грижи. От източници разбрах, че родителите са искали те да се обучават у дома и са държали да изучават религиозни книги. Все още не се знае какво са работили родителите\", разкри консулът. Милена Първанова уточни, че според нашето законодателство и повечето законодателства в рамките на двугодишен период на всеки шест месеца Министерството на правосъдието изисква подробен доклад за състоянието и развитието на осиновените деца. Според този доклад децата са се вписвали добре в живота на семейството. Имало много прегръдки и усмивки,  допълни тя. ,,Социалният работник е установил привързаност от страна на родителите спрямо децата. Той е бил уверен, че те имат добро и сигурно бъдеще пред себе си с това семейство.  В момента момичетата са настанени на специално място и се намират в добро здравословно състояние'', сподели още Милена Първанова.", "date": "2019.08.08", "title": "Правосъдието със смущаващи подробности за българчетата от \"къщата на ужасите\""}
{"url": "https://www.faktor.bg/bg/articles/predsedatelyat-na-polskiya-parlament-podava-ostavka-zaradi-skanndal-s-s-darzhavni-samoleti-za-chastni-patuvaniya", "text": "Председателят на полския парламент Марек Кушчински заяви в четвъртък, че си подава оставката, след като бе разкрито, че е използвал държавни самолети за частни пътувания на членове на семейството му, предава Reuters, цитирана от \"Фокус\". Скандалът се разразява в навечерието на парламентарните избори в страната на 13 октомври и британската агенция очаква той да се отрази на резултата на управляващата партия „Право и справедливост“ (ПиС). „Възнамерявам да си подам оставката утре“, заяви Кушчински на пресконференция, три дни, след като се извини, че е използвам правителствения самолет „Гълфстрийм“ за 23 полета със своето семейство. Политическите анализатори заявиха, че до четвъртък от ПиС са възприели изчаквателен подход с надеждата скандалът да замре в разгара на летните ваканции. Но след като полските медии разкриха нови подробности за полетите и посочиха разликите в обясненията на Кушчински и правителството, потенциалните загуби са станали прекалено големи, за да бъдат пренебрегнати, коментира „Ройтерс“. Анкета, публикувана от вестник „Супер Експрес“ в четвъртък показва, че близо две трети от поляците искат Кушчински да подаде оставка. В проучване на общественото мнение, проведено от агенция IBRiS преди избухването на скандала, ПиС водят с 41,7% преди парламентарния вот през октомври. Основният опозиционен блок, центристката „Гражданска Платформа“, има 25%, а групата леви партии са с 10.2%.", "date": "2019.08.08", "title": "Председателят на полския парламент  подава оставка заради скандал с държавни самолети за частни пътувания"}
{"url": "https://www.faktor.bg/bg/articles/shefat-na-pentagona-stana-krastnik-na-mongolski-kon-simvolichno-ukrepva-voennite-vrazki-s-mongoliya", "text": "Поставил ръка върху гривата на силен монголски кон, американският министър на отбраната Марк Еспър му даде името на един от великите военни на Америка, опитвайки се да укрепи военните връзки между САЩ и тази нямаща излаз на море демокрация, притисната между Русия и Китай. \"Бих искал да кръстя този чудесно изглеждащ кон Маршал - на името на генерал Джордж Маршал\", каза днес Еспър, който получи като подарък 7-годишен кон с кожа с цвят на елен по време на отдавна съхранена традиционна церемония в монголското министерство на отбраната. Посещението на Еспър в Уланбатор - третата среща на САЩ с Монголия през последните седмици, подчерта ключовата ѝ роля в новата отбранителна стратегия на Америка, посочваща Китай и Русия като главни съперници. Монголия, която има население малко над 3 милиона души, пръснато на територия, два пъти по-голяма от площта на Тексас, се стреми да запази своята независимост от Пекин и Москва, като засилва връзките си с други световни сили, включително САЩ. Тя определя САЩ като \"трети съсед\". По време на едноседмичното си пътуване в Азиатско-тихоокеанския регион Еспър дава да се разбере, че противодействието на агресивните и дестабилизиращи дейности на Китай в региона е главен приоритет на американското правителство. Той каза, че тези дейности включват милитаризирането от Пекин на изкуствени острови в Южнокитайско море, усилия за използване на хищническа икономическа политика и дългове за сделки със суверенитет и кампания за насърчаване на подкрепяни от държавата кражби на интелектуална собственост на други страни. \"Трябва да бъдем предпазливи към техните опити за печелене на преимущества в много от тези страни\", заяви Еспър пред репортери, придружаващи го при пътуването в Австралия, Нова Зеландия, Япония, Южна Корея и Монголия тази седмица. Той каза, че САЩ се стремят да изградят отношения с ключови страни в Индо-тихоокеанския регион, които имат общи ценности и уважават суверенитета една на друга, \"независимо дали сега посещението е в Монголия, Виетнам, бъдещо пътуване, Индонезия, други страни, които според мен са ключови\". Посещението му в Монголия продължи по-малко от 24 часа, но Еспър каза на своя монголски колега Нямаа Енхболд, че то му дава \"възможност да проучи различни начини, по които може още повече да бъдат засилени връзките\" между двете държави. Застанал пред министерството, само на няколко крачки от голяма статуя на прочутия основател на Монголия Чингис хан, Еспър разказа история за това как Маршал наказал един от своите войници, ударил монголски кон, който бил инатлив. Еспър каза, че Маршал високо ценял конете. Докато той говореше, конят, току-що получил името Маршал, се прозяваше и стоеше търпеливо, а Еспър го потупваше по врата. \"Той е доволен\", каза Еспър. \"Обича името си.\" Еспър също така подари на човека, който се грижи за коня, одеяло за седло, върху което беше изрисувано името и емблемата на Старата гвардия на американските сухопътни сили. Конете, отглеждани за издръжливост, винаги остават в Монголия, а традицията повелява получателите да ги кръстят на нещо, което смятат за важно. Миналата седмица монголското правителство даде един на 13-годишния син на президента Доналд Тръмп - Барън, който го кръсти Виктъри (Победа). Бившият шеф на Пентагона Чък Хейгъл получи монголски кон, когато пристигна на посещение през 2014 г., а бившият министър на отбраната Доналд Ръмсфелд получи един, когато отиде през 2005 г. Хейгъл кръсти своя 9-годишен кастриран кон с кожа с цвят на елен Шамрок (Детелина) - на името на своя талисман от гимназията, а Ръмсфелд кръсти своя Монтана, защото пустият планински пейзаж около монголската столица му напомнял за този щат. Еспър е първият шеф на Пентагона, дошъл на посещение след Хейгъл. Това стана, след като миналата седмица монголският президент Халтмаагийн Батулга пристигна в Белия дом - първото подобно посещение от 2011 г. Освен това съветникът по националната сигурност Джон Болтън отиде в Монголия през юни. Еспър каза, че нямал конкретни цели при посещението, включващо търсене на начини как Пентагонът може да разшири военното си сътрудничество с Монголия. Вместо това той каза, че иска да изгради по-силни отношения на висше ниво в отбраната. Бюджетът за чуждестранни операции на Държавния департамент за 2019 г. ясно очерта важността на Монголия, заявявайки, че основните цели на американската подкрепа са да се \"гарантира, че Съединените щати остават предпочитан партньор пред географските съседи Русия и Китай\". А макар американски служители да настояват, че Америка не иска държавите да избират между Съединените щати и Китай, Еспър каза: \"Ние трябва да можем да се съревноваваме с тях.\" Висш американски служител каза, че САЩ се стремят да разширят сътрудничеството си с Монголия в отбраната и разузнаването, като отбеляза, че нейното местоположение я прави идеална за подслушвателни постове и наблюдателски станции за следене на двамата американски противници. Служителят не беше упълномощен открито да обсъжда подробности, затова пожела да остане анонимен. При войните в Ирак и Афганистан монголски войски последователно са били забележима сила, често гарантирайки сигурността в американски обекти. Страната все още има над 200 военни в Афганистан. Освен това американски войски често провеждат обучение в студено време в Монголия. А през юни американски и монголски сили участваха в годишното военно учение \"Хан Куест\", съсредоточено върху мироопазване и друго обучение за оперативна съвместимост. В по-широк план Монголия иска да увеличи търговията си със САЩ и това беше ключова тема, когато Батулга се срещна с президента Доналд Тръмп миналата седмица. Страната се стреми да разнообрази своите търговски потоци, тъй като Китай купува над 85 процента от монголския износ. САЩ се интересуват от икономическите ресурси на Монголия, включително редки земни метали и кашмир. По-голямата част от монголския суров кашмир се довършва в Китай, което поражда интерес от намиране на друг пазар, за да се засили конкуренцията. САЩ са готови да помогнат на Монголия да разшири достъпа си до Транссибирския тръбопровод, позволявайки по този начин маршрут за доставка на стоки за Запада, различен от този през Китай.  (източник: Новини.бг)", "date": "2019.08.08", "title": "Шефът на Пентагона стана кръстник на монголски кон, символично укрепва военните връзки с Монголия"}
{"url": "https://www.faktor.bg/bg/articles/entusiast-bivsh-sledovatel-po-osobeno-vazhni-dela-iziskva-da-se-obrazuvat-nakazatelno-proizvodstvo-sreshtu-stalint", "text": "Бившият следовател по особено важни дела на Генералната прокуратура Игор Степанов изисква от следователите да образуват наказателно производство срещу Йосиф Сталин. Така той планира да постигне правна оценка на масовите екзекуции и заточения, извършени със заповед, подписана от вожда на СССР. Експертите отбелязват значението на обсъждането и осъждането на съветските репресии, пише руското издание „Коммерсанть“ , цитирано от \"Фокус\". Степанов е подал заявлението за репресиите, извършени по заповед на Йосиф Сталин, до Генералната прокуратура и Следствения комитет на Русия (СКР). Той се позовава на заповед на НКВД (Народен комисариат по вътрешните работи) № 00447 от 30 юли 1937 г. „За операция по репресиране на бивши кулаци, престъпници и други антисъветски елементи“. В документа са дадени конкретни цифри: да се разстрелят 82,7 хиляди души, а още 193,4 хиляди да се заточат в лагер. Постановлението за приемане на заповедта е подписано от члена на Политбюро и секретар на ЦК ВКП(б) Йосиф Сталин. По този начин, обяснява в заявлението Степанов, Сталин трябва да се счита за „организатор на масови убийства, т.е. геноцид на православни свещеници и други граждани“. Репресирани са и роднини на господин Степанов – около 20 души, предимно свещеници. „СКР е изпратил заявлението в ГСУ СКР в Москва и повече нямаше известие от там. Незнайно защо Генералната прокуратура препрати молбата в Ивановска област“, разказа пред „Коммерсанть“ господин Степанов.  „Не може да се образува наказателно дело във връзка със смъртта на заподозрян - СКР ще откаже. Но преди това прокуратурата е длъжна да даде правна оценка на действията на Сталин - казва Степанов. - Сега няма правна оценка и следователно култът към Сталин е запазен, паметниците му се поставят. В Русия има над сто паметника на Сталин, както ми казаха в кметството на Новосибирск, обяснявайки защо там е издигнат такъв монумент“.  Наказателно дело срещу Йосиф Сталин и редица съветски ръководители е образувано през 2009 година от ГСУ СБ на Украйна за масовия глад през 1932-1933 гг. Съдиите потвърждават извода на следователите, че обвиняемите са извършили това престъпление и са закрили делото във връзка с тяхната смърт. „Искам, както в Украйна, да бъде потвърдено престъплението на Сталин“, поясни Степанов.", "date": "2019.08.08", "title": "Ентусиаст!  Бивш следовател по особено важни дела  изисква  да се образуват наказателно производство срещу Сталин"}
{"url": "https://www.faktor.bg/bg/articles/udariha-narkobandata-na-rado-lanetsa-v-tsyalata-strana", "text": "Държавата удари наркобизнеса. В момента тече мащабна акция на прокуратурата и полицията на територията на цялата страна. По информация на Нова ТВ на прицела на правоохранителните органи е групата на Радо Ланеца. Неговата наркомрежа е сочена за най-голямата у нас, със стотици участници по веригата на навсякъде на българска територия. По-рано днес местни медии съобщиха за полицейски акции по морето, които вероятно имат връзка с мащабния удар по наркоразпространението. Арести текат в София, Пловдив и Поморие, както и на други места в страната.", "date": "2019.08.08", "title": "Удариха наркобандата на Радо Ланеца в цялата страна"}
{"url": "https://www.faktor.bg/bg/articles/sadat-shte-gleda-myarkata-za-neotklonenie-na-obvineniya-v-kiberterorizam-sobstvenik-na-firma-tad-grup", "text": "Апелативният специализиран наказателен съд ще гледа мярката за неотклонение на обвинения в кибертероризъм собственик на фирма \"ТАД груп\" Иван Тодоров, съобщиха от пресцентъра на Апелативния специализиран наказателен съд. Мярката ще бъде гледана от 4-ти въззивен състав от 10.00 часа. Днешното заседание е образувано по реда на чл.64, ал.7 НПК по частна жалба на обвиняемия и частен протест на Специализираната прокуратура по н.ч.д №2713/2019 г. на СНС.  Обвиненият за хакерската атака срещу НАП Иван Тодоров беше пуснат от ареста на 31 юли. Наложена му е мярка \"парична гаранция\" в размер на 100 000 лв. Съдебният състав реши, че няма събрани доказателства да се предположи, че Иван Тодоров е подбудил Кристиян Бойков да копира нерегламентирани данни от НАП и да ги разпространи с цел да всее смут и страх сред населението. Специализираната прокуратура протестира пускането от ареста на Тодоров. От прокуратурата посочват, че собственикът на \"ТАД груп\" не е съдействал по никакъв начин на разследващите.  Установено е, че от информационната система на НАП са копирани личните данни на над 5.1 млн. души.", "date": "2019.08.08", "title": "Съдът ще гледа мярката за неотклонение на обвинения в кибертероризъм Иван Тодоров"}
{"url": "https://www.faktor.bg/bg/articles/otkriha-osinoveni-balgarcheta-v-kashta-na-uzhasite-v-sasht", "text": "Осиновени българчета са намерени в \"къща на ужасите\" в гр. Съмърсвил, щата Мисури в САЩ. Двете близначета са осиновени от американци преди 7 години. Двойката има биологични 8 деца. Всички деца са намерени в окаяно състояние - недохранени, с паразити и болни. Децата е трябвало да се молят, за да получат дори възглавница, като всички са спели в стая на гола бетонна плоча. \"Днес научихме информацията за децата, намерени в къща тип ферма. Това е ужасен случай. В рамките на работния ден се свързахме с местните власти. Шерифът ни информира подробно за състоянието на българчетата. Децата са на сигурно място, на около час път от град Съмърсвил\", заяви пред Нова телевизия генералният консул на Република България за Средния Запад в САЩ, със седалище Чикаго – Иван Анчев. \"Лекарите не са установили сексуално посегателство или сериозни и тежки наранявания. За всички деца се полагат специални грижи. От източници разбрах, че родителите са искали те да се обучават у дома и са държали да изучават религиозни книги. Все още не се знае какво са работили родителите\", разкри консулът. \"Децата ще бъдат в сигурна и защитена среда. Няма възможност да бъдат върнати на тези родители\", допълни Анчев. От Външно министерство също потвърдиха в изявление, че децата са в добро състояние към момента. Във връзка с публикувана в медиите информация за малтретирани в щата Мисури деца от български произход, осиновени от американски граждани, генералното ни консулство в Чикаго извърши спешни проверки и информира, че децата са настанени на безопасно място и са под закрила на шерифския офис на окръг Шенън, щата Мисури. Те са в добро състояние, направено им е пълно медицинско изследване, което не е установило наранявания и сериозни заболявания.  Родителите са арестувани от полицията на гр. Съмърсвил на 8 юли 2019 г., след което случаят е бил предаден по компетентност на шерифската служба на окръг Шенън. Генералното консулство в Чикаго е в постоянен контакт с властите и оказва пълно административно съдействие по случая.", "date": "2019.08.08", "title": "Откриха осиновени българчета в \"къща на ужасите\" в САЩ"}
{"url": "https://www.faktor.bg/bg/articles/glavniyat-prokuror-razporedi-proverka-na-babh-po-zhurnalistichesko-razsledvane", "text": "По повод публикувано журналистическо разследване - филм на Генка Шикерова \"Война на трупове\", главният прокурор Сотир Цацаров разпореди на Специализираната прокуратура незабавно извършване на проверка за евентуални длъжностни престъпления и сключване на неизгодни договори от страна на БАБХ. Това съобщиха от пресцентъра на Прокуратура на Република България. В хода на проверката от ръководството на агенцията ще бъдат изискани:  - всички документи по обществената поръчка за обезвреждане на животински отпадъци, обявена от БАБХ през 2017 г.;  - договорите, сключени от БАБХ за обезвреждане на животински отпадъци в процедура по пряко договаряне чрез мобилни инсинератори през 2018 г.;  - всички анекси към тези договори, подписани до настоящия момент;  - документи за всички плащания, извършени от възложителя по договорите и анексите (БАБХ), на изпълнителите, както и за осъществените от тях дейности, за които са направени плащанията, за установяване на реално преработени и заплатени количества животински отпадъци;  - документи, удостоверяващи упражнения контрол от страна на БАБХ върху работата на изпълнителите и количествата унищожени животински отпадъци, подлежащи на заплащане;  - данни за капацитета на инсталациите;  - мобилни инсинератори на всяка от фирмите изпълнители, както и данни за конкретните преработени количества от тях по време и място;  - информация за състоянието на наличните екарисажи на територията на страната (според филма - във Варна и Шумен), както и за причините за неползването им за унищожаване на животински трупове особено в настоящата усложнена обстановка;  - всички заповеди и указания на БАБХ относно предписания сега начин на унищожаване на труповете на умъртвените животни във връзка с болестта африканска чума по свинете (АЧС), с цел установяване на причините, поради които тези трупове се загробват, а не се изгарят или обезвреждат по друг начин, както и с цел преценка на евентуалната опасност за здравето на населението от такива действия;  - информация за ползването на мобилните инсинератори в настоящата усложнена епизоотична обстановка, за ползването им при предни такива епидемии (птичи грип, чума по дребните преживни животни) и за извършените плащания от БАБХ.  Пресцентърът на ПРБ ще предоставя своевременно информация за резултатите от проверката и за последващите действия на прокуратурата.", "date": "2019.08.08", "title": "Сотир Цацаров разпореди проверка на БАБХ по журналистическо разследване"}
{"url": "https://www.faktor.bg/bg/articles/11-godishno-dete-e-blasnato-ot-lek-avtomobil-v-mezdra-shofyorat-e-izbyagal", "text": "Поредният пътен инцидент с дете този път потресе Мездра. 11-годишно момиче е блъснато от лек автомобил, съобщиха от ОДМВР - Враца. Сигналът е подаден на 7 август 2019 г. в 13.46 часа в РУ - Мездра от екип на ФСМП - Мездра. Съобщено е за блъснато 11-годишно момиче от лек автомобил на ул. „Христо Ботев“.  Детето е получило фрактура на подбедрица, настанено е в местната болница. При извършения от полицейските служители оглед на мястото на произшествието е установено, че детето е пресичало пътното платно на нерегламентирано за преминаване място, и е било блъснато от лек автомобил, след което водачът напуснал местопроизшествието. Работата по установяване на автомобила продължава. По случая в РУ - Мездра е образувано досъдебно производство.  Това е поредният пътен инцидент, при който е ударено дете. Само преди дни в село Розово, Казанлъшко, спрял джип на надолнище блъсна смъртоносно 4-годишно момиченце. Друго момиченце на 4 години беше прегазено смъртоносно от румънски шофьор в Морската градина във Варна при маневра на заден ход. В края на май пък 15-годишно момче с колело беше отнесено от кола с висока скорост. След като беше прехвърлен през загражденията на трамвайните релси заради силния удар, тийнейджърът издъхна пред ужасените погледи на десетки очевидци. През октомври 2018 г. пиян шофьор уби 10-годишната Сара от белослатинското село Търнак.", "date": "2019.08.08", "title": "Пореден инцидент с дете: Лек автомобил в Мездра блъсна 11-годишно момиче, шофьорът избяга"}
{"url": "https://www.faktor.bg/bg/articles/sadiya-osadi-vss-za-12-300-leva-zaradi-stres-sled-tri-vposledstvie-otmeneni-nakazaniya", "text": "Съдията от Софийския районен съд (СРС) Емилиан Лаков осъди Висшия съдебен съвет (ВСС) да му плати над 12 300 лева обезщетение за претърпени неимуществени вреди вследствие на три незаконосъобразни решения на кадровия орган. Това постанови окончателно тричленен състав на Върховния административен съд (ВАС) с председател Панайот Генков и членове Иван Раденков и Юлиян Киров (докладчик), съобщава \"Лекс\". Става дума за три случая на наложени дисциплинарни наказания на Лаков, които впоследствие са били отменени от съда. Първото е от февруари 2010 г., когато съдията от СРС е наказан със „забележка“. Второто е от юли с.г., като тогава ВСС му налага наказание „намаляване на заплатата с 10% за 6 месеца“. Последното е с дата 23 март 2015 г. и е отново „забележка“. Емилиан Лаков обжалва и трите наказания като ВАС отменя всичките. Това дава основание на съдията да потърси обезщетение от ВСС по Закона за отговорността на държавата и общини за вреди (ЗОДОВ) за претърпени от него имуществени и неимуществени вреди от трите незаконосъобразни акта на съвета. Той претендира за 49 671 лв. обезщетение и 12 638.75 лв. лихви за забава. 45 000 лв. са за претърпени от него неимуществени вреди, а 4671 лв. – за имуществени, защото в периода от 1 април 2010 г. до 30 юни 2012 г. е получавал по-ниска заплата от колегите си, които са вземали възнаграждения в максимален размер. Това е станало в резултат на заповед на тогавашния председател на СРС. В продължение на 27 месеца Лаков е получавал със 160 лева по-малко. Административен съд София-град обаче отхвърля частта за имуществените вреди, а признава неимуществените, но намалява сумата на 12 377 лева (10 000 лв. обезщетение и 2377.19 лв. лихви). Решението му е изцяло потвърдено от ВАС. „Субективното право на обезщетение по чл. 1, ал. 1 ЗОДОВ възниква само ако вредите са пряка и непосредствена последица по смисъла на чл. 4 ЗОДОВ от незаконосъобразното волеизявление на административен орган – чл. 204, ал. 1 АПК. Безспорно по делото се доказва, че трите дисциплинарни наказания на ищеца са отменени от ВАС с влезли в сила съдебни решения. С оглед отмяната на актовете на ВСС правилно решаващият съд е приел, че е изпълнена първата предпоставка на отговорността по ЗОДОВ – отменен административен акт. Обезщетенията за неимуществени вреди се присъждат за конкретно претърпени физически и психически болки, страдания и неудобства, които са пряка и непосредствена последица от увреждането. Поради характера на неимуществените вреди те могат да се търпят само от физическо лице, чиято психика и здраве са засегнати неблагоприятно от административна дейност. В случая е налице доказана причинена неимуществена вреда, която е пряка последица от отменения акт, поради което се споделя изводът на административния съд за частична основателност на претенцията за неимуществени вреди“, казва в решението си ВАС. И пояснява, че правилно АССГ е приел наличието на неимуществени вреди, които се изразяват в следното: Лаков се е чувствал третиран като дисциплинарно наказван, бил с уязвено самочувствие, имал е труднопреодолими притеснения за кариерното си развитие и професионалното си бъдеще в съдебната система, както и за доброто си име в професионалната гилдия и обществото, имало е и отражение върху професионалното му достойнство, честта и авторитета му сред колегите. Изводите се базират на показанията на негови колеги, разпитани още в хода на делото пред първата инстанция. Един от тях (по онова време прокурор в СРП и приятел на Лаков) разказал, че е чул разговор на колеги, с които излизал след работа, да казват, че Емилиан Лаков няма да се присъедини към тях и че е по-добре да отиде при психиатър. Освен това магистрати се шегували, че съдията „седи по цял ден и се плюнчи в кабинета“. Репликата била и по повод на материал във всекидневник, в който се твърдяло, че за 10 месеца Лаков е написал две дела. По делото било изяснено, че в този период той бил в продължителен отпуск, тъй като се наложило да заведе майка си за лечение в Германия. Прокурорът-свидетел посочил още и че „съседът по бюро“ на Лаков се изнесъл от кабинета заради постоянните проверки. „Безспорно е, че в резултат на отменените като незаконосъобразни административни актове ищецът е търпял негативни усещания, които са повлияли на неговото физическо и психическо състояние. Не се отрича фактът, че лицето е било подложено на медиен интерес, който не винаги е бил с положителна насоченост. Несъмнено доказателствата от делото сочат за потиснатост, унилост, тревожност, изолиране, стрес и безпокойство. Обосновано и правилно решаващият съд е приел кумулиране на притесненията и стреса, предвид застъпването на производствата по първото и второто наказание, поради което негативните емоции са се насложили и страхът и притесненията у ищеца относно неговата работа и професионално развитие са се били увеличили“, се казва още в решението на ВАС. В него се подчертава, че вредите, претърпени от Лаков, са преки. „Тяхната непосредственост е установена поради настъпването им по време и място, следващо противоправните резултати от дисциплинарните производства. Тези негативни преживявания, причинени от отменените дисциплинарни наказания на ищеца подлежат на репариране и поради това правилно административният съд е приел, че лицето следва да бъде възмездено с парично обезщетение“, изтъква още ВАС. Нататък върховните съдии отбелязват, че АССГ правилно е определил размера на обезщетението. По делото е установено, че Емилиан Лаков е претърпял стрес и притеснения, уронен е бил авторитетът му и бил унижен пред магистратите, които го познават. Но не е установено засягане на престижа му пред цялата професионална общност, омърсяване на името и професионалното му достойнство, нито лишаване от възможност за кариерно израстване. И след като отчита само доказаните претърпени вреди, АССГ определя размера на обезщетението на общо 12 377.19 лева с лихвата за забава. Претенциите на Лаков за претърпени имуществени вреди от неполучаване на максималния размер на заплатата са отхвърлени, защото административният ръководител има оперативна самостоятелност да определя размера в рамките, посочени от ВСС в Таблица №1 за възнагражденията на магистратите. „Следователно така реализираната вреда за ищеца не е в пряка причинна връзка с отмяната на наложените наказания, а със заповедта, по силата на която е намалено трудовото възнаграждение. Последната обаче не е отменена, поради което претендираните имуществени вреди не могат да бъдат обезщетени в настоящото производство“, казва АССГ в решението си, което изцяло се споделя и от ВАС. Решението на върховните съдии е окончателно.", "date": "2019.08.08", "title": "Съдия осъди ВСС за 12 300 лева заради стрес"}
{"url": "https://www.faktor.bg/bg/articles/nameren-e-vtoriyat-turist-koyto-se-izdirvashe-v-pirin", "text": "От Планинската спасителна служба към Българския червен кръст съобщиха, ч е е намерен вторият турист, който се издирваше в Пирин планина, предаде „Фокус“ . Човекът е намерен около 10.00 часа в района на Сухото езеро. Състоянието му е добро.  Припомняме, че около 22.00 часа на 6 август е подаден сигнал към Планинска спасителна служба – Сандански за двама загубили се туристи на възраст около 65 години в района на Башлийца. Поради неточната от тях информация и постоянното им движение в неясна посока издирването е било затруднено. Единият бе намерен около 15.00 часа същия ден.", "date": "2019.08.08", "title": "Намерен е вторият турист, който се издирваше в Пирин"}
{"url": "https://www.faktor.bg/bg/articles/chakashtite-transplantatsiya-na-byal-drob-ne-sa-tretirani-adekvatno", "text": "В България пациентите, които се надяват на белодробна трансплантация, не са третирани адекватно докато чакат за операция. Има риск част от тези хора да се окажат неподходящи за присаждане на бял дроб, каза пред БНР Наталия Маева, зам.-председател на Сдружението на пациентите с дихателна недостатъчност и белодробна трансплантация. \"Необходима е специфична рехабилитация. Във всички държави, в които се прави белодровна трансплантация, това е задължително условие - пациентът да премине първо през всички необходими тестове, които да покажат, че той е годен и едва тогава да бъде включен в активна листа на чакащите. Все пак повече от две години на някои от тези пациенти им се налага да чакат. Техните заболявания ескалират и с днешна дата е малко трудно да кажем колко от тях наистина са годни и биха могли да преживеят тази интервенция\", посочи още Наталия Маева. Вчера от Агенция \"Медицински надзор\" съобщиха, че Австрия е спряла трансплантациите на бял дроб за чужденци, с което отпада единствената възможност за българските пациенти.", "date": "2019.08.08", "title": "Чакащите трансплантация на бял дроб не са третирани адекватно"}
{"url": "https://www.faktor.bg/bg/articles/ivan-todorov-ot-tad-grup-ne-sam-porachval-nishto-tova-e-nelepo", "text": "\"Не съм поръчвал нищо, това е нелепо\", каза на влизане в Апелативния спецсъд собственикът на \"ТАД груп\" Иван Тодоров. Днес трима съдии ще решават дали той ще остане на свобода срещу 100 хил. лв. гаранция по обвинението му в кибертеторизъм заради хакерската атака срещу НАП. Миналата седмица Тодоров бе освободен срещу парична гаранция, което на практика означава, че той вече е внесъл 100 хил. лв., за да може е на свобода.  От прокуратурата заявиха, че са събрани нови доказателства по разследването и заради тях ще настояват делото по мярката за неотклонение на Тодоров да бъде закрито. Става дума за чувствителна информация за взаимоотношения на клиенти с банки и застрахователи, данъчни документи и междуфирмени търговски отношения, свързани с прякото развитие на икономиката в страната. По това дело заедно с Тодоров са обвинени служителите на \"ТАД Груп\" Кристиян Бойков и Георги Янков, които също са на свобода срещу гаранции.", "date": "2019.08.08", "title": "Иван Тодоров от \"ТАД Груп\": Не съм поръчвал нищо, това е нелепо"}
{"url": "https://www.faktor.bg/bg/articles/novini/svyat/malniya-ubi-zhena-v-chehiya", "text": "Заради проливни дъждове и бури в Чехия загина един човек, а други трима са пострадаха. Освен това има и множество наводнения, информира БТВ. Жертвата е 40-годишна жена, която е била ударена от мълния. Заедно с други три момичета се опитали да потърсят подслон под дърво. Силните бури, придружени с градушки, причиниха щети, инциденти по пътищата и объркаха движението на влаковете. Метеоролозите издадоха предупреждения за опасно време и в четвъртък.", "date": "2019.08.08", "title": "Мълния уби жена в Чехия"}
{"url": "https://www.faktor.bg/bg/articles/damask-ne-priznava-sdelkata-mezhdu-sasht-i-turtsiya-za-ustanovyavane-na-zona-za-sigurnost", "text": "От Дамаск обявиха в четвъртък, че отхвърлят категорично плана на САЩ и Турция за установяване на зона за сигурност в Северна Сирия, като обвиниха сирийските кюрди за предложението, предава AFP. „Сирия категорично и твърдо се противопоставя на споразумението между американските и турските окупанти за установяването на т.нар. зона за сигурност“ в Северна Сирия, заяви източник от правителството на арабската република пред държавната агенция САНА. „Сирийските кюрди, които приеха да се превърнат в средство в този агресивен американско-турски проект носят историческа отговорност за това“, добавя САНА.", "date": "2019.08.08", "title": "Дамаск не признава сделката между САЩ и Турция за установяване на зона за сигурност"}
{"url": "https://www.faktor.bg/bg/articles/zaev-dogovorat-za-priyatelstvo-uvelichi-targovskiya-obmen-s-balgariya", "text": "\"Търговският обмен между България и Северна Македония се е увеличил след подписването на договора за приятелство, добросъседство и сътрудничество преди две години\". Това написа премиерът на Северна Македония Зоран Заев в профила си във Фейсбук, цитиран от агенция МИА, предаде БТА.  Заев отчита увеличение на търговския обмен от 8,2 на сто през 2018 г., както и растеж на износа от 4,1 на сто в периода януари-май 2019-а. Договорът за приятелство с България бе подписан на 1 август 2017 г., а в началото на този месец премиерите Заев и Бойко Борисов отбелязаха втората годишнина от подписването му.", "date": "2019.08.08", "title": "Заев: Договорът за приятелство увеличи търговския обмен с България"}
{"url": "https://www.faktor.bg/bg/articles/yaponskiyat-vanshen-ministar-pristiga-na-vizita-u-nas", "text": "По покана на вицепремиера и министър на външните работи Екатерина Захариева на официално посещение в България на 12 и 13 август пристига министърът на външните работи на Япония Таро Коно, съобщиха от МВнР. Екатерина Захариева ще приеме Таро Коно в МВнР на 13 август 2019 г. за разговор на четири очи, след което ще се състоят пленарни разговори между двете делегации. Преди това Захариева и Таро Коно ще разгледат храм-паметника „Александър Невски“ и църквата „Света София“.", "date": "2019.08.08", "title": "Японският външен министър пристига на визита у нас"}
{"url": "https://www.faktor.bg/bg/articles/novini/svyat/v-blizost-do-tokio-izbuhna-vulkan", "text": "Вулкан край Токио изригна за първи път от четири години насам, изхвърляйки пепел и дим на близо два километра височина. Има предупреждения да не се приближава планината, съобщава Нова телевизия. Връх Асама, на около 140 км северозападно от японската столица, избухна през нощта и националната метеорологична агенция повиши нивото на опасност от три на пет, което означава, че хората трябва да избягват кратера. Агенцията предупреди, че големи скали и бързодвижещи се потоци горещ газ могат да се разпространят в радиус от четири километра от кратера и близките градове да бъдат ударени от по-малки скали и пепел, в зависимост от посоката на вятъра. Официален представител на агенцията заяви пред АФП в четвъртък, че има изхвърляне на газове, но на \"нормално\" ниво. \"Не виждаме активността да се засилва\", съобщиха властите. Вулканът на връх Асама за последно е изригвал през юни 2015 г. При това изригване не е имало пострадали.", "date": "2019.08.08", "title": "В близост до Токио избухна вулкан"}
{"url": "https://www.faktor.bg/bg/articles/mashtaben-doklad-na-oon-visokata-konsumatsiya-na-meso-i-mlechni-produkti-zasilva-globalnoto-zatoplyane", "text": "Смяна на човешката диета в полза на растителни продукти може да помогне в борбата с климатичните промени, заявяват експерти на ООН, цитирани от Би Би Си. Мащабен доклад за използването на земи и промените в климата посочва, че високата консумация на месо и млечни продукти от западните държави засилва глобалното затопляне. Но учени и официални лица не призовават изрично всеки да стане вегетарианец или веган. Те уточняват, че повече хора може да бъдат изхранени с използването на по-малко земя, ако бъде намалена консумацията на месо. Документът, подготвен от 107 учени за Междуправителствения панел за климатичните промени на ООН, посочва, че земята трябва да бъде използвана по-ефективно, за да бъде намален ефектът от вредните емисии, отделяни вследствие на човешката дейност. „Не казваме на хората да спрат да ядат месо. На някои места хората нямат друг избор. Но е очевидно, че на Запад ядем прекалено много“, заяви проф. Пийт Смит, учени от Университета в Абърдийн. Докладът зове още за енергични действия срещу нанасянето на щети на почвата и обезлесяването, които допринасят за климатичните промени.", "date": "2019.08.08", "title": "Мащабен доклад на ООН: Смяна на човешката диета ще помогне срещу глобалното затопляне"}
{"url": "https://www.faktor.bg/bg/articles/borisov-shte-vzeme-uchastie-v-parviya-kaspiyski-ikonomicheski-forum-v-turkmenistan", "text": "На 11-12 август в курорта Аваза, разположен край Каспийско море, ще се проведе първият Каспийски икономически форум (CEF - 2019), в който участие ще вземе премиерът Бойко Борисов. Министър-председателят на България получи покана за форума през май по време на телефонен разговор с президента на Туркменистан Гурбангули Бердимухамедов.  12 август се отбелязва в региона като Ден на Каспийско море  Във форума ще вземат участие държавните глави на петте Каспийски републики: Азърбайджан, Иран, Казахстан, Русия и Туркменистан и гости от чужбина.  Форумът, който се провежда по инициатива на президента на Туркменистан Гурбангули Бердимухамедов, ще се превърне в платформа за обсъждане на въпросите, свързани с развитието на търговско-икономическото, транспортното сътрудничество, създаването на условия за големи проекти, дискусии за ролята на икономиката на Каспийския регион в световен мащаб, инвестиционна привлекателност в различни сектори на икономиката на крайбрежните каспийски държави: търговия, развитие на градовете и регионите, туризъм, селско стопанство, транспорт, информационни технологии и комуникации, енергетика и други.  В рамките на форума ще се проведе и Четвъртата среща на Междуправителствената българо-туркменистанска комисия за икономическо сътрудничество.  Борисов и Бердимухамедов имат срещи още от 2015 година, когато бе първата официална визита на министър-председателя на България в Ашхабад. Основната тема на разговорите тогава бе реализирането на Транскаспийския газопровод, който се очаква да даде възможност за доставка на природен газ от Туркменистан за България чрез интерконекторните връзки с Турция и Гърция. \"Това ще бъде сериозна стъпка за постигането на реална диверсификация на източниците за доставки на газ за страната ни\", посочи тогава Борисов. Бяха подписани споразумения за сътрудничество между българското Министерство на регионалното развитие и Туркменистанското за строителство и архитектура, както и на споразумение за сътрудничество между Изпълнителната агенция за насърчаване на малките и средните предприятия и Съюза на индустриалците и предприемачите на Туркменистан.  Туркменистан заема 4-то място в света по запаси на природен газ. На територията на страната е  второто по големина находище на газ в света. В Туркменистан съществува голяма мрежа от газопроводи. Действащи са газопроводите „Каспийски газопровод“ и „Централна Азия-Център“.  През 2009 година в експлоатация влезе газопроводът \"Туркменистан-Китай“, а през 2010 година -  \"Туркменистан-Иран\". Туркменистан се включва активно в изграждането на газопровода „Туркменистан-Афганистан-Пакистан-Индия“ (TAPI).  През юни тази година президентът на Туркменистан Гурбангули Бердимухамедов отпразнува своя 62-и рожден ден с откриване на най-голямата рафинерия в света за преработване на природен газ в бензин. Съоръжението има за цел да разнообрази въглеводородния износ на богатата на газ централноазиатска страна, която се бори с ниските енергийни цени в световен план в момент на вътрешна икономическа криза.  Бердимухамедов обяви, че новата рафинерия ще преработва 1,785 милиарда кубически метра природен газ годишно и ще произвежда от него 600 000 тона бензин, 12 000 тона дизел и 115 000 тона втечнен природен газ.  Преработването на газ в бензин в сравнително нова технология. Заводът беше построен от консорциум между японската компания \"Кавазаки хеви индъстри\" и турската \"Рьонесанс\". Във финансирането на проекта на стойност 1,7 милиарда долара участваше Японската банка за международно сътрудничество.  През 2018 година лидерите на петте страни, разположени около Каспийско море, подписаха в казахстанския град Актау Конвенция, дефинираща правния статут на стратегическия воден обект, в който има значителни залежи на петрол и газ. Документът беше парафиран от президентите на Русия, Казахстан, Иран, Азербайджан и Туркменистан. Той предвижда дъното и недрата на морето да се разделят на сектори, а акваторията - на вътрешни и териториални води, риболовни зони и общо водно пространство. Всяка страна получи правото на териториални води, не по-широки от 15 морски мили, и риболовна зона с ширина 10 морски мили в рамките на териториалните води.  Руският президент Владимир Путин определи форума на „Каспийската петорка“ като среща от епохално значение. По думите му подписаната конвенция гарантира неприсъствието на трети държави в Каспийско море. „Всякакво строителство на военни бази и разполагането на чуждестранни военни кораби в Каспия се забранява“, потвърди и президентът на Иран Хасан Роухани по време на форума.  Изграждането на туристическата зона Аваза, която ще посрещне гостите на първия Каспийски икономически форум, бе инициирано от президента на Туркменистан през 2007 г.  Оттогава Аваза се превърна в съвременен комфортен курорт, който разполага с всички удобства за провеждане на големи мероприятия с различно предназначение на най-високо организационно ниво. Изградено е ново международно летище в град Туркменбаши, което има капацитет да приема самолети от всякакъв тип. Летището и Аваза са свързани с магистрала.  През април Николай Янков бе назначен за извънреден и пълномощен посланик на Република България в Туркменистан (с резиденция в Баку). (Епицентър.бг)", "date": "2019.08.08", "title": "Борисов ще вземе участие в първия Каспийски икономически форум в Туркменистан"}
{"url": "https://www.faktor.bg/bg/articles/atlanticheskiyat-savet-sarbiya-ne-tryabva-da-poluchava-rusko-orazhie-ako-iska-da-vleze-v-es", "text": "Сърбия не трябва да получава руско оръжие, ако Белград действително иска да влезе в Европейския съюз. Това заяви изпълнителният вицепрезидент на аналитическия център Atlantic Council Деймън Уиълсън, цитиран от информационната агенция „Новий День“. „Страна, която отива към ЕС, не трябва да получава оръжие от Москва: това е несъвместимо“, заяви Уилсън в интервю за „Гласът на Америка“, предава Balkanist.ru. В отговор на въпроса дали Сърбия изпраща сигнали на Запад, като се сдобива с руско оръжие, Уилсън каза, че тези действия са „вредни, безотговорни и могат да навредят на целите на страната“. „Пътят на Сърбия към ЕС минава през нормализирането на отношенията с Косово, а не през оръжия от Москва. Косовският въпрос все още е отворен, но в същото време наблюдаваме руските усилия, сръбските игри и всички тези конфликтни отношения“, каза той. По отношение на вътрешната политическа ситуация в Сърбия, Уилсън заяви, че „вярва в Конституцията и демократичните институции“, но добави, че „сръбската опозиция действа в трудни условия“. „Да бъдеш сръбска опозиция е много трудно! Те са в трудна ситуация и аз разбирам това. Не ми харесва как всичко се отразява в сръбските медии, затова говоря с вас. Много съм доволен от работата, извършена от сръбските редактори на „Гласът на Америка“, мисля, че това, което правите, е много важно“, отбеляза Уилсън.  В същото време американски анализатор, след заместник-помощник държавния секретар Матю Палмър, не одобри намерението на някои представители на сръбската опозиция да бойкотират предстоящите парламентарни избори. По-специално той подчерта, че „е важно да участваме в надпреварата и да се борим за политически идеи чрез достъпни механизми“.", "date": "2019.08.08", "title": "Атлантическият съвет: Сърбия не трябва да получава руско оръжие, ако иска да влезе в ЕС"}
{"url": "https://www.faktor.bg/bg/articles/vzriv-v-rusko-podelenie-ima-ubiti-i-povishena-radiatsiya", "text": "Взрив разтърси поделение на руската армия в северния град Архангелск, написа газета.ру. Експлозията е станала причина за смъртта на най-малко двама души, а поне шестима мъже са получили различни по степен травми. Взривът е запалил пожар, а местни служби са посочили и за повишен радиационен фон. Покачването на радиацията не е било значително и  временно, съобщи лайф.ру. Към мястото на аварията са били изпратени пожарникари и медицински екипи. От военното министерство в Москва са заявили, че взривът е станал по време на тестове на двигател, задвижван с течно гориво. Лайф.ру припомни, че в района руският военноморски флот разполага с полигон за изпитване на ракети, изстрелвани от атомни подводници. (Новини.бг)", "date": "2019.08.08", "title": "Взрив разтърси поделение на руската армия, има убити и повишена радиация"}
{"url": "https://www.faktor.bg/bg/articles/novini/svyat/estoniya-ne-priznava-ruskite-pasporti-izdadeni-na-zhiteli-na-donbas", "text": "Естония не признава руските паспорти издадени на жители на украинските Донецка и Луганска области. На сайта на естонското Министерство на външните работи се съобщава, че решението лиза в сила незабавно. \"Издаването на руски паспорти на жителите на Източна Украйна е още един опит да бъде подкопан суверенитета на Украйна и да бъде допълнително влошена ситуацията в страната\", коментира министърът на външните работи на Естония Урмас Рейнсалу, който добавя, че решението на Р,усия нарушава Минските споразумения. \"Надявам се, че и останалите страни-членки на ЕС и международната общност ще вземат същото решение. Наш дълг е активно да подкрепяме суверенитета и териториалната цялост на Украйна\", коментира Рейнсалу, цитиран от euronews.com. Припомняме, че Естония не признава и руските паспорти, издадени на жителите на Крим и Севастопол след анексията от 2014 година.", "date": "2019.08.08", "title": "Eстония не признава руските паспорти издадени на жители на Донбас"}
{"url": "https://www.faktor.bg/bg/articles/nasekomi-nahapaha-turistka-v-skap-varnenski-hotel", "text": "Насекоми нахапаха туристка в скъп хотел във Варна, съобщава БТВ. Жената е била нападната от буболечките в хотелската си стая, а от множеството ухапвания е получила дори алергична реакция. Потърпевшата разказва, че от години живее в Ню Йорк, но се прибрала за седмица в България, за да се срещне с приятели в морската столица. Въпреки че избрала хотела по добрите отзиви в интернет и сравнително високите цени за нощувка, тя била неприятно изненадана. \"Когато си легнах, след няма и половин час вече се чувствах нещо некомфортно и не разбирах какъв е проблемът. След един час скочих, светнах всички лампи и видях, че има страшно много буболечки навсякъде. Аз съм цялата нахапана - лицето ми, тялото ми. Не е приятно изобщо\", обяснява тя. Независимо от извиненията от страна на персонала, жената отказала да плати престоя си и напуснала хотела още същата нощ. От хотела пък се оправдават, че насекомите се пренасят от пристигащите туристи. Те посочват, че имат сключен договор с фирма за дезинфекция и редовно се извършва обезпаразитяване. Досега оплаквания не е имало, уверяват от персонала. Въпреки това обаче потърпевшата туристка обмисля да подаде жалба до Комисията за защита на потребителите.", "date": "2019.08.08", "title": "Насекоми нахапаха туристка в скъп варненски хотел, получи алергична реакция"}
{"url": "https://www.faktor.bg/bg/articles/gartsiya-izrael-sasht-i-kipar-se-dogovoriha-za-energiynoto-satrudnichestvo", "text": "Гърция, Израел, Кипър и САЩ се договориха да засилят сътрудничеството в енергийната, кибер и инфраструктурната сигурност. Съответното заяви гръцкият министър на енергетиката Костис Хацидакис след среща с колегите си от останалите три страни, проведена в Атина, предава Reuters и \"Фокус\".  Откриването на залежи на природен газ в Източното Средиземноморие през изминалото десетилетие превърна региона в жизнеспособен алтернативен източник на енергия за Европа, но също така отвори дългосрочни спорове между съседите, които се борят за правата върху ресурсите.  Регионалните тристранни срещи между Израел, Кипър и Гърция бяха разширени с включването на САЩ.  „Енергетиката може да бъде мост за по-широка политическа стабилност\", заяви американският заместник-министър на енергетиката Франк Фанън пред репортери. Кипърският министър на енергетиката Йоргос Лакотрипис на свой ред заяви, че е получил уверения от своите израелски, гръцки и американски колеги в пълна подкрепа за правото на страната му да извършва проучвания за природни ресурси.  Турция, която няма дипломатически отношения с Кипър, оспорва правото на държавата-членка на ЕС да сондира за природен газ и суверенитета й за райони, в които бяха открити находища. Анкара изпрати два свои сондажни кораба на изток и на запад от острова. Кипър третира хода й като нарушение на международното право.", "date": "2019.08.08", "title": "САЩ препотвърдиха подкрепата си за енергийното партньорство между Гърция, Кипър и Израел"}
{"url": "https://www.faktor.bg/bg/articles/novini/svyat/18-nelegalni-migranti-sa-postradali-pri-opit-da-vlyazat-v-harvatiya", "text": "18 нелегални мигранти са пострадали при опит да влязат в Европейския съюз през границата на Босна и Херцеговина с Хърватия, съобщиха властите в Сараево. Мигрантите от Пакистан и Ирак бяха приети в болница в град Велика Кладуша за преглед и освободени, тъй като не са имали сериозни наранявания.  Част от тях обаче разказаха пред местни медии, че са били бити от хърватски граничари и насилствено върнати на босненска територия, преди да се възползват от правото си да поискат убежище. От хърватска страна отрекоха да са упражнявали насилие.  Повече от 40 хиляди имигранти влязоха в Босна и Херцеговина от началото на 2018 година досега с надеждата да достигнат богатите европейски държави през Хърватия.  Миналия месец хърватският президент Колинда Грабар-Китарович призна, че граничните власти използват умерена сила, за да връщат нелегалните имигранти, но правозащитната организация \"Хюман Райтс Уоч\" заклейми тази практика като незаконна.", "date": "2019.08.08", "title": "18 нелегални мигранти са пострадали при опит да влязат в Хърватия"}
{"url": "https://www.faktor.bg/bg/articles/novini/svyat/neno-dimov-pozharite-v-sibir-sa-estestveno-prirodno-yavlenie", "text": "„Много внимателно се подбират местата където се загробват умъртвените прасета. Става въпрос за места, къде няма високи подпочвени води и които не са близо до водни басейни. Изгарянето на труповете е най-добрият вариант, но, за съжаление, той е непосилен за страната ни на този етап“. Това заяви пред БНТ министърът на околната среда и водите Нено Димов.  Той коментира и любителското видео, на което се вижда как мъж се къпе в едно от Рилските езера. „Служителите на Национален парк „Рила“ не могат да бъдат навсякъде. Затова има поставени табели. Естествено, че това е нарушение, което се глобява от 500 до 5000 лв. Ако граждани станат свидетели на нарушение, нека да сигнализират. Трябва да има гражданско усещане да се помага на полицията. Влогърът, който изкачи с група хора Мусала, също е нарушител. Всички трябва да знаят, че има някакъв ред. В момента националните паркове са с ограничителни режими, които не позволяват на българите да практикуват спортове и туризъм, които харесват“, заяви Нено Димов.    „Поредицата мерки, които предприема правителството за по-чист въздух, са свързани с твърдите горива. Ако използвате висококачествени въглища, ще видите например, че отоплението ви ще е 2 пъти по-евтино, отколкото на дърва“, каза още екоминистърът, който коментира и пожарите в Сибир.  „Горските пожари са естествени явления в природата. Голяма част от екоорганизациите в Русия са с политическа насоченост. Подобни организации има и в България“, допълни Димов и не допусна да се стигне до екокатастрофа.", "date": "2019.08.08", "title": "Нено Димов: Пожарите в Сибир са естествено природно явление"}
{"url": "https://www.faktor.bg/bg/articles/maduro-prizova-za-svetovna-protestna-aktsiya-sreshtu-tramp-na-10-avgust", "text": "Президентът на Венецуела Николас Мадуро призова сънародниците си да вземат участие в световния протест срещу американския държавен глава Доналд Тръмп. Той заяви това в четвъртък на тържествено мероприятие в Каракас, предава ТАСС. „Присъединявам се към призива на „Патриотическия полюс“ (проправителствена коалиция) и Боливарианския конгрес на народите... за световна протестна акция срещу Доналд Тръмп в следващата събота, 10 август“, цитира думите на президента сайта на информационното министерство на страната. Освен това Мадуро осъди новите санкции на САЩ и изрази увереност, че южноамериканската страна ще се справи с техните последствия. „В света няма империя, изпълнителна власт или блокада, която би могла да сдържи Венецуела“, отбеляза лидерът на Боливарианската република.", "date": "2019.08.08", "title": "Мадуро призова за световна протестна акция срещу Тръмп на 10 август"}
{"url": "https://www.faktor.bg/bg/articles/antihakeri-shte-pazyat-taynite-na-ruskata-armiya", "text": "Министерството на отбраната на Русия ще създаде спецподразделения за защита на „военния интернет“, съобщиха източници от ведомството пред в. „Известия“. Спецчастите ще търсят и неутрализират виртуални заплахи. Софтуерът за защита на локалните мрежи вече е разработен. Благодарение на новата система за достъпът до мрежата отвън ще бъде практически невъзможен. В тези подразделения ще влязат офицери със специално техническо образование. Миналата седмица министерството на отбраната тества работата на „военен интернет“ между полеви пунктове на разстояние над 2000 км. Новата система позволява да се обменя информация, която е надеждно защитена от взлом, писа „Известия“. Създадената мрежа е напълно автономна и няма точки за обмяна на трафик, които да я свързват с „външния“ интернет.", "date": "2019.08.08", "title": "Антихакери ще пазят тайните на руската армия"}
{"url": "https://www.faktor.bg/bg/articles/domatite-poskapnali-s-40-ot-2018-g-probutvat-ni-gi-s-300-na-sto-nadtsenkka", "text": "Доматите у нас държат рекордни цени през юли. Според статистиките средната цена е била 1,90 лв. кг, което е с 40 на сто повече спрямо 2018 г., съобщава БТВ. Рекордьор по цени е столицата. В София за български розов домат клиентите плащат до 5-6 лв. кг, като на места сумата е по-висока.  Високи цени има и в градовете Монтана, Хасково, Бургас и Велико Търново. Търговци в село Кърналово, община Петрич обясниха, че най-търсен сред потребителите е розовият домат. Продавачите в Кърналово обясняват, че най-скъпият продукт на борсата е около 2 лв., което по думите им е рядко срещана цена. Търговците заявяват, че има цени на домати от 0,70 ст. за кг. Те призоваха земеделското министерство да се намеси, защото на практика ядем домати с 300% надценка.   Според тях това се дължи на преминаването на продукта през няколко търговеца, докато стигне до крайния потребител. Освен това, търговците изтъкнаха, че Министерството на земеделието, храните и горите не отпуска достатъчно средства за пръскане на продукцията с препарати против болести. Според местните потребителите често не обръщат внимание на болни домати.", "date": "2019.08.08", "title": "Доматите поскъпнали с 40% от 2018 г., пробутват ни ги с 300 на сто надценка"}
{"url": "https://www.faktor.bg/bg/articles/zadarzhaha-700-dushi-v-sasht-pri-nay-golyamata-operatsiya-sreshtu-raboteshti-nelegalni-imigranti", "text": "Имиграционните власти в САЩ задържаха близо 700 души при най-голямата операция в страната срещу работещи нелегални имигранти от повече от едно десетилетие, предаде Асошиейтед прес. При проверките, направени в седем птицекомбината в южния щат Мисисипи, били арестувани 680 работници, повечето от които от латиноамерикански произход. Задържаните били извозени с автобуси.  Операцията е най-голямата по рода си в САЩ от 2008 г.  Планирана от месеци, тя бе проведена броени часове преди президентът Доналд Тръмп да посети Ел Пасо, щата Тексас, където бял мъж застреля в събота 22 души, сред които осем мексиканци. Преди да извърши атаката в града на границата с Мексико, повечето от чиито жители са от латиноамерикански произход, нападателят публикувал в интернет манифест, в който призовава да бъде спряно, според него, нашествието на латиноамериканци.", "date": "2019.08.08", "title": "Задържаха 700 души в САЩ при най-голямата операция срещу работещи нелегални имигранти"}
{"url": "https://www.faktor.bg/bg/articles/donald-tramp-izbira-nov-poslanik-v-moskva", "text": "Президентът на САЩ Доналд Тръмп все още не е решил кой ще е новият ръководител на дипломатическото представителство на Вашингтон в Русия. Сред възможните кандидати са специалният представител за Северна Корея Стивън Бигън и посланикът на САЩ в Германия Ричард Гренел, съобщава вестник The Wall Street Journal. „Не е ясно кой може да смени Хънтсман като посланик“, констатира изданието, като посочва, че според неговата информация сред кандидатите е Бигън, който „има опит в работата с Русия“, тъй като е бил вицепрезидент на компанията Ford Motor, която е работила в Русия. Вестникът пише, че в администрацията са направени предположения, че действащият посланик в Германия Ричард Гренел може да пожелае да заеме поста. Заедно с това се отбелязва също, че лице, близко до дипломатическия представител на САЩ в Брелин, е заявило, че той не е заинтересован в тази длъжност. Хънтсман бе назначен за ръководител на дипломатическата мисия на САЩ в Русия през октомври 2017 г. Преди това той е бил посланик на САЩ в Сингапур (през 1992-1993 г.), служил е като губернатор на Юта (през 2005-2009 г.) и е бил посланик в Китай (от 2009 г. до 2011 г.). През май 2011 г. Хънтсман обяви намерението си да се бори за републиканската кандидатура за президент, но шест месеца по-късно обяви оттеглянето си от борбата и официално подкрепи Мит Ромни, който в крайна сметка загуби изборите от демократа Барак Обама. По време на изборната надпревара през 2012 г. Хънтсман критикува предложената политика на Обама за презареждане на отношенията между Вашингтон и Москва. (Агенция \"Фокус\")", "date": "2019.08.08", "title": "Тръмп търси нов посланик за Москва, който да разбира от \"работата с Русия\""}
{"url": "https://www.faktor.bg/bg/articles/novini/svyat/feysbuk-cadi-dvama-zapadi-ppilozheniya-oito-li-at-po-pe-lami-bez-znanieto-na-potpebitelya", "text": "Фейсбук зaвeдe дeлo cpeщy двaмa paзpaбoтчици нa пpилoжeния, oбвинeни в гeнepиpaнe нa измaмни пpиxoди, изпoлзвaйĸи peĸлaмнaтa плaтфopмa нa ĸoмпaниятa, пишe ТесhСrunсh. Koмпaниятa oбяви cъдeбния иcĸ в блoг пocт във втopниĸ ĸaтo пocoчи зa винoвни LіоnМоbі и ЈеdіМоbі - имeнaтa, чpeз ĸoитo paзpaбoтчицитe пpeдлaгaт пpилoжeниятa cи, ĸoитo ca бaзиpaни в Xoнĸoнг и Cингaпyp. \"Πpилoжeниятa ca били нaлични в мaгaзинa нa Gооglе Рlау, ĸaтo цeлтa им e билa дa зapaзят тeлeфoнитe нa cвoитe пoтpeбитeли cъc злoнaмepeн coфтyep\", ĸaзa Джecиĸa Poмepo, отгoвapящa зa cъдeбнитe пpoцecи в ĸoмпaниятa. Cxeмaтa изпoлзвa тexниĸa, извecтнa ĸaтo \"сlісk іnјесtіоn\", ĸoятo paзчитa нa пpилoжeниятa чpeз измaмa дa гeнepиpaт ĸлиĸoвe нa peĸлaми бeз пoтpeбитeлитe дa знaят, зa дa нaдyят изĸycтвeнo cyмaтa oт peĸлaмнитe пpиxoди. Toвa e пpoблeм, чecтo cpeщaн oт изcлeдoвaтeлитe пo cигypнocттa. Oт Фейсбук ĸaзвaт, чe \"ca гeнepиpaни плaщaния, ĸoитo нe ca cпeчeлeни зapaди пoгpeшнoтo пpeдcтaвянe, чe peaлeн чoвeĸ ĸлиĸa нa peĸлaмaтa. Peĸлaмитe ca били чacт oт Fасеbооk Аudіеnсе Nеtwоrk (peĸлaмнaтa мpeжa нa ĸoмпaниятa)\". Чecтo paзpaбoтчицитe cъздaвaт тaĸъв тип лecни зa изpaбoтĸa пpилoжeния, ĸoитo ce тeглят милиoни пъти, дoĸaтo нa зaдeн плaн ĸлиĸaт въpxy нeвидими peĸлaми бeз знaниeтo нa пoтpeбитeля. Fасеbооk oбяви, чe e пpeмaxнaлa paзpaбoтчицитe oт cвoятa peĸлaмнa мpeжa и e възcтaнoвилa зaгyбитe нa зaceгнaтитe peĸлaмoдaтeли oщe пpeз мapт 2019 г. Hacтoящитe пpилoжeния нa LіоnМоbі в Gооglе Рlау мaгaзинa вĸлючвaт тaĸивa зa пecтeнa нa eнepгия нa тeлeфoнa и зa \"пoчиcтвaнe\" нa тeлeфoнa, дoĸaтo тeзи нa ЈеdіМоbі ca зa тpeниpoвĸи зa oтcлaбвaнe и ĸaлĸyлaтop. Фейсбук нe дaвa инфopмaция ĸoлĸo пoтpeбитeли ca зaceгнaти или ĸoлĸo ca cпeчeлили paзpaбoтчицитe oт пpeдпoлaгaeмaтa cxeмa, нo вce oщe в Gооglе Рlау мoгaт дa бъдaт нaмepeни милиoни инcтaлaции нa пpилoжeния и oт двaмaтa paзpaбoтчици.", "date": "2019.08.08", "title": "Фейсбук cъди двaмa зapaди пpилoжeния, ĸoитo ĸлиĸaт пo peĸлaми бeз знaниeтo нa пoтpeбитeля"}
{"url": "https://www.faktor.bg/bg/articles/novini/svyat/britanskite-piloti-na-rayanear-planirat-stachki-na-22-avgust-i-2-septemvri", "text": "Членуващите в британския пилотски синдикат служители на авиокомпания \"Райънеър\" гласуваха в подкрепа на стачни действия по-късно този месец, предаде Ройтерс.  Очаква се двудневна стачка на пилотите на 22 август, както и в ранните часове на 2 септември до малко преди полунощ на 4 септември. От \"Райънеър\" заявиха, че стачните действия имат подкрепата на едва 30 процента от нейните пилоти. Компанията призовава синдиката да се върне на масата на преговорите и се извинява на клиентите за несигурността, която може да възникне от стачните планове на пилотския синдикат.", "date": "2019.08.08", "title": "Британските пилоти на \"Райънеър\" планират стачки на 22 август и 2 септември"}
{"url": "https://www.faktor.bg/bg/articles/vnimanie-opasna-zhega-shte-ni-mori", "text": "Днес ще е слънчево, около и след обяд – горещо. Ще духа слаб югоизточен вятър. Максимални температури между 33° и 38°, София 33°, съобщи „Фокус”, позовавайки се на информация от Националния институт по метеорология и хидрология (НИМХ). Атмосферното налягане е близко до средното за август - ще се понижава.  Над Черноморието ще бъде слънчево със слаб югоизточен вятър. Максимални температури на въздуха: 27° - 30°. Температурата на морската вода е 25° - 27°. Вълнението на морето ще бъде около 2 бала. Над планините ще бъде предимно слънчево. Ще духа слаб, по билата до умерен северозападен вятър. Максималната температура на височина 1200 метра около 27°, на 2000 метра – около 18°.", "date": "2019.08.08", "title": "Внимание: Опасна жега ще ни мори"}
{"url": "https://www.faktor.bg/bg/articles/trima-zaginaha-pri-tezhka-avtobusna-katastrofa-v-rusiya", "text": "Трима души, сред които две деца, са загинали при тежката катастрофа в Южна Русия снощи, предаде ТАСС, като се позова на властите. Пътнически автобус, който принадлежи на санаториум, се е сблъскал челно с лек автомобил на шосе край черноморския пристанищен град Новоросийск. В резултат двете превозни средства излезли от пътя и паднали в 30-метрово дере. Всички загинали са пътували в лекия автомобил. 41 човека, сред които 12 деца, са настанени в болница. Шофьорът на автобуса е оцелял. Засега властите не са посочили причина за катастрофата. Следственият комитет на Руската федерация заведе наказателно дело, съобщи БТА.", "date": "2019.08.08", "title": "Деца загинаха при тежка автобусна катастрофа в Русия"}
{"url": "https://www.faktor.bg/bg/articles/ubiha-komandos-pri-opita-za-zadarzhane-na-bivshiya-prezident-na-kirgizstan", "text": "Един командос бе убит при опита за задържане в Киргизстан на бившия президент Алмазбек Атамбаев. 36 души са пострадали при операцията, която завърши с неуспех, предаде ТАСС, като се позова на министерството на здравеопазването. Киргизстанските специални части предприеха снощи опит да задържат Атамбаев, който е обвиняван в корупция и е в конфликт с настоящия президент Сооронбай Жеенбеков. Пред дома на бившия държавен глава в село Кой-Таш, близо до столицата Бишкек, обаче се бяха събрали стотици негови привърженици, които дадоха отпор. Един от ранените при последвалите сблъсъци командос е починал по-късно в болница. Той е бил прострелян, като куршумът е преминал през неговата бронежилетка. Сред пострадалите общо 36 души са 15 представители на правоохранителните органи. Президентът Жеенбеков е прекъснал отпуската си и се е върнал в столицата Бишкек, където днес ще се проведе извънредно заседание на националния Съвет за сигурност. Атамбаев бе държавен глава на Киргизстан от 2011 до 2017 г. Той стана първият президент в историята на централноазиатската бивша съветска република, оттеглил се доброволно от поста. В Киргизстан президентът има право само на един шестгодишен мандат, предаде БТА. Именно Атамбаев бе инициатор за издигането на кандидатурата на Жеенбеков за негов наследник на поста. През пролетта на миналата година обаче бившият президент призна публично, че има сериозни разногласия със своя приемник. През юни киргизстанският парламент лиши Атамбаев от съдебен имунитет, за да може той да бъде съден по обвинения в корупция. Бившият президент твърди, че те са политически мотивирани.", "date": "2019.08.08", "title": "Убиха командос при опита за задържане на бившия президент на Киргизстан"}
{"url": "https://www.faktor.bg/bg/articles/vtori-den-prodalzhava-izdirvaneto-na-izgubeniya-turist-v-pirin", "text": "Продължава издирването на турист в Пирин. Двама възрастни мъже бяха в неизвестност от вторник вечерта. Единият беше намерен в добро здравословно състояние в следобедните часове вчера. Втори ден продължава акцията в Пирин, като мъжът е в неизвестност вече 33 часа.  Днес се отправяме се към мястото, където последно е имало връзка с изгубения. Не се знаят точните координати, трябва да се обходи голяма местност, обясни Кристиян Урумов от ПСС - Сандански пред БНТ. Акцията се провежда на труден алпийски район със стръмни скали, като в нея ще се включат и кучета, допълни планинският спасител.", "date": "2019.08.08", "title": "Втори ден продължава издирването на изгубения турист в Пирин"}
