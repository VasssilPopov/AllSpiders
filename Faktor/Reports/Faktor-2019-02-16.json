{"url": "https://www.faktor.bg/bg/articles/sruti-se-chast-ot-sgrada-na-universiteta-v-sankt-peterburg", "text": "Срути се част от сграда на университета в Санкт Петербург, съобщават руските медии. Под отломките има най-малко 21 затрупани. В ход е спасителна операция. Инцидентът е станал в ранния следобед, докато в учебното заведение все още е имало лекции. Пристигналите на място екипи на пожарната са успели да евакуират около 60 души. Предполага се, че заради ремонтни дейности и недобро укрепване на стените е причинило пропадане на покрива.", "date": "2019.02.16", "title": "Над 21 затрупани след срутване на сграда в университета в Санкт Петербург"}
{"url": "https://www.faktor.bg/bg/articles/tsvetanov-kam-bsp-i-100-pati-povtorena-lazha-nyama-da-stane-istina-kogato-ne-e", "text": "За пореден път Корнелия Нинова и БСП опитват да родят и тиражират фалшива новина. Поредният опит е за някакви нови коалиции в парламента. Това написа  във Фейсбук лидерът на парламентарната група на ГЕРБ и зам.-председател на партията Цветан Цветанов, след като шефката на БСП Корнелия Нинова констатира, че управляващата коалиция на ГЕРБ и \"Обединени патриоти\" вече включва и ДПС. Цветанов пише още: \"Държа да подчертая за пореден път, че в настоящия парламент по теми извън управленската програма на коалицията, за нас от ГЕРБ е важно да търсим и постигаме консенсус в името на националния интерес на базата и на плаващи мнозинства. Услужливо ще припомня на г-жа Нинова, че когато е било в името на националния интерес, от ГЕРБ сме подкрепяли и гласували и предложения на БСП. Ще припомня само промените в Закона за лечебните заведения, с които се разширява кръгът лечебни заведения, които се финансират от МЗ; промяната в Изборния кодекс за отпадането на втория оригинал на протокола; както и промените в ГПК, касаещи подсъдността на застрахователните искове за всички щети. Приемането на тези предложения означава ли, че сме в коалиция с БСП, г-жо Нинова? Не, нали!? Както и гласуването на ДПС за плоския данък и даването на мандат на правителството за водене на преговори със САЩ за закупуването на изтребители Ф16, не означава коалиция с ДПС, защото това са теми, по които от ГЕРБ бихме приели подкрепа от всяка партия, изповядваща евроатлантическите ценности. Странно защо БСП се занимават с подобни фалшиви новини, а не казват нищо за постигнатите успехи от българските евродепутати Андрей Новаков и Ева Майдел, касаещи увеличението на европейския бюджет за България с 4 млрд. евро, намаляването на таксите за банковите преводи и блокирането на пакета \"Мобилност\". Не чувам и коментарите на БСП за данните на ЕК за очакван икономическия растеж на България от 3,6% при среден растеж за ЕС от 1,8%. Колеги от БСП, за нас от ГЕРБ е важно и ние ще продължим да работим в името на всички български граждани, вместо да се занимаваме с поредната фалшива новина, която опитвате да лансирате. Запомнете, че една лъжа, повторена 100 пъти, няма да стане истина, когато не е!\"", "date": "2019.02.16", "title": "Цветанов към Нинова: И 100 пъти да се повтори една лъжа, няма как да стане истина!"}
{"url": "https://www.faktor.bg/bg/articles/kategorichna-podkrepa-za-angel-dzhambazki-kato-vodach-na-listata", "text": "Днес се проведе областна конференция на ВМРО – гр. София. На събитието присъстващите от областта гласуваха предложението на Областния комитет на София кандидатурите за евровота. За водач на листата бе предложен Ангел Джамбазки. За втори и трети бяха предложени общинският съветник Карлос Контрера и председателят на градската организация на ВМРО – София – Владимир Митов. Всички се съгласиха с предложените кандидатури. На конференцията общинският съветник в СОС и председател на групата „Патриоти за София – ВМРО и Атака“ Карлос Контрера каза следното: На финала сме на два мандата – единият в ЕП, другият в местната власт. Имаме възможността да се похвалим с реализация на съществена част от нашата програма. Всеобщо е мнението, че европейските избори не били важни за нас и че нищо не се решавало от тях. Само ще Ви припомня, че Пакетът Макрон има пряка връзка със случващото се във вашия квартал, има отношение с транспортния бизнес в София. Апелирам към всички Вас да бъде активни, защото има смисъл във всичко това, което правим. Ангел Джамбазки благодари на присъстващите за доверието, което му гласуват. Това са избори за бъдещето на Европа, категоричен е той.", "date": "2019.02.16", "title": "Ангел Джамбазки с пълна подкрепа за водач на листата"}
{"url": "https://www.faktor.bg/bg/articles/vitseprezidentat-na-sasht-idva-u-nas-do-kraya-na-godinata", "text": "Премиерът Бойко Борисов се срещна с вицепрезидента на САЩ Майкъл Пенс в Мюнхен.  Пенс е благодарил на България, че е изключителен партньор на САЩ във всички области.  Двамата с Борисов са обсъдили международните учения, в които участваме със САЩ - в Ново село, Черно море и Граф Игнатиево. Пенс и Борисов са обсъдили и подкрепата за Гуайдо във Венецуела, за региона и успешното българско председателство на Съвета на ЕС. Двамата не са обсъждали купуването на F-16 за нуждите на нашите ВВС. Пенс споделил, че синът му е пилот на F-35. Срещу Русия не споменали нито дума. Пенс благодарил за работата на българските специални служби, че работят прекрасно с американските си колеги. Специален акцент в разговора на двамата били търговските отношения и двойното увеличение на инвестициите на САЩ у нас. До края на годината Пенс ще посети България, за да посети с Борисов летище или база, където има американски войници.", "date": "2019.02.16", "title": "Вицепрезидентът на САЩ идва у нас до края на годината"}
{"url": "https://www.faktor.bg/bg/articles/novini/balgariya/prostashkite-skandiraniya-i-vsyakakvi-glupovati-lozungi-na-imeto-na-general-lukov-go-komprometirat", "text": "Конституцията на България гарантира правото на гражданите на мирни шествия, митинги и демонстрации. Тя не се интересува от това дали тези, които демонстрират са прави или не са прави, дали са красиви, умни, високи и демократи или не са красиви, умни, високи и демократи.  Единственото, от което законът се интересува е да не бъде нарушаван общественият ред. Никакво значение няма дали одобряваме или не одобряваме нечии възгледи или стилистиката на дадено мирно шествие. Единственото, което има значение е това шествие да не престъпва законите (както бе с атаката на Сидеров и компания срещу мирно молещи се мюсюлмани в джамията), както бе с физическата атака на ВМРО в Бургас срещу молитвен дом на \"Свидетели на Йехова\", когато хора бяха бити и пребити до кръв от въпросните \"патриоти\". Не харесвам антинатовските демонстрации, не одобрявам комунистически сборища и митинги, имам резерви относно много религиозни секти, имам резерви относно стилистиката и на Луков марш, и на Прайд парада (в София и по света), но винаги Дори ако става дума за мои идеологически противници. Законът в демократичните държави не преследва хора за техните възгледи - дори най-отвратителни, дори най-противни или смехотворни. Законът преследва само извършителите на престъпление. А какво е престъпление е указано в закона. С хората с неприемливи възгледи се спори. Това вече е въпрос на просвещение, не на забрана. В Холандия се набляга на просвещението, затова там няма големи маси объркани от пропаганда и фрапиращо невежи хора.  А в България първорефлексно (по комунистически тоталитарен навик) се набляга не на просвещението, а ... на забраната. Забраната обаче не е решение. Когато вие забраните нищо, то отива ъндърграунд, където не може да го контролирате и сетне като зараза инфектира и обхваща много по-големи слоеве от обществото, защото хората си казват: те забраняват, значи тук има нещо скрито. Много по-добре е да разгромиш манипулаторите с аргументи и факти и да привлечеш тези хора на своя страна, на демократична страна, а не да им забраняваш. Що се отнася конкретно до дискутирания всяка година Луков марш. Това е мирно и обявено като мълчаливо шествие в деня (или около датата) на терористичното убийството на ген. Луков.  Смятам, че е задължение на всеки приличен човек да напомня нацистките и комунистическите престъпления. За жалост организаторите не спазват изискването шествието да бъде мълчаливо и тези просташки скандирания на името на генерал Луков и всякакви глуповати лозунги го компрометират.", "date": "2019.02.16", "title": "Просташките скандирания и всякакви глуповати лозунги  на името на генерал Луков го компрометират"}
{"url": "https://www.faktor.bg/bg/articles/borisov-tsyalata-mi-energiya-otiva-da-napravya-neshto-dobro-za-stranata", "text": "Цялата ми енергия отива да направя нещо добро за страната и да я представя добре, заяви премиерът Бойко Борисов пред журналисти в Мюнхен, отговаряйки на въпрос готова ли е ГЕРБ за евентуално вето от страна на президента Румен Радев върху промените в Изборния кодекс.  \"Виждате, днес е събота, целият ми ден, цялата ми енергия минава да направя нещо добро за страната и да я представя добре. Толкова ми е трудно да прокарам държавата през иглени уши, виждате отношенията между САЩ, Европа, Русия, Китай какви са, за да си хабя енергията\", заяви още премиерът след срещата с вицепрезидента на САЩ Майкъл Пенс в Мюнхен. \"Тези, които си нямат работа, могат да си говорят\", допълни той.", "date": "2019.02.16", "title": "Борисов: Цялата си енергия давам за доброто на страната, не за ветото на президента"}
{"url": "https://www.faktor.bg/bg/articles/novini/svyat/11-mesetsa-sled-skripal-probiv-v-dialoga-london-moskva", "text": "Членове на британското и на руското правителство днес се срещнаха в Германия и така официално бе възобновен диалогът на най-високо равнище между Лондон и Москва, предаде Франс прес, цитирана от БТА. Великобритания и Русия замразиха дипломатическите си отношения през март 2018 година след случая \"Скрипал\".  Държавният министър в британското външно министерство Алън Дънкан и заместник-министърът на външните работи на Русия Владимир Титов се срещнаха днес в рамките на Мюнхенската конференция по сигурността. Британското външно министерство потвърди пред АФП, че това е първата двустранна среща на правителствено равнище от 11 месеца. Дънкан е подчертал при разговорите, че разногласията между двете страни остават дълбоки и е призовал Русия да избере друг път и да действа като отговорен партньор, се посочва в информация на британското външно министерство. Дънкан е потвърдил категорично, че страната му и нейните съюзници са против безотговорното използване от Русия на химически оръжия в Солсбъри.", "date": "2019.02.16", "title": "11 месеца след отравянето на Скрипал - пробив в диалога Лондон-Москва"}
{"url": "https://www.faktor.bg/bg/articles/dzhenifar-anistan-i-kortni-koks-se-razminaha-sas-samoletna-tragediya", "text": "Частният самолет на Дженифър Анистън и Кортни Кокс се наложи да кацне аварийно около 30 минути след излитането си. Пилотът на самолета забелязал, че едната от гумите на колесника липсва. Холивудските актриси заедно с група приятели излетели от Международното летище в Лос Анджелис за луксозния мексикански курорт Кабо Сан Лукас, за да празнуват 50-ия юбилей на Анистън, предаде БНТ. Техническата повреда била установена, когато машината била в мексиканското въздушно пространство. Всички пътници на борда са невредими.", "date": "2019.02.16", "title": "Дженифър Анистън и Кортни Кокс на косъм от самолетна трагедия"}
{"url": "https://www.faktor.bg/bg/articles/za-parvi-pat-gartsiya-se-razbra-sas-sased-bez-voyna", "text": "Решеният спор за името прави Македония пригодна за НАТО и ЕС, но не и автоматично зряла за пълноправно членство. А Гърция става положителен фактор, но не и автоматично стабилизираща регионална сила, пише в  . Отдавна не е имало добри новини от Балканите и особено от региона на бивша Югославия. Старите и никога нерешени докрай проблеми между нововъзникналите държави изглеждаха замръзнали под един студен мир. Една от колатералните щети от разпадането на Титова Югославия беше и безсмисленият спор за името между Атина и Скопие. След окончателното ратифициране на двустранното споразумение за преодоляване на раздора заваляха похвални думи и адмирации за бившите противници. На Мюнхенската конференция за сигурност Алексис Ципрас и Зоран Заев ще получат в събота вечерта наградата \"Евалд фон Клайст\" за международно разбирателство и разрешаването на конфликти. Междувременно двамата са номинирани официално също и за Нобеловата награда за мир. За първи път Атина дава сериозен принос за решаването на конфликт в Югоизточна Европа. Вероятно това е и първият път въобще, когато Гърция постига компромис с една съседна държава - без да се води война или използва принуда. Управляващата лява партия Сириза и премиерът Ципрас успяха да сътворят малко чудо, въпреки значителната вътрешнопартийна съпротива и блокадното поведение на консервативната опозиция. Те успяха да направят една закъсняла, но убедителна крачка в посока модерен политически мениджмънт, при който търсенето и намирането на компромиси е нещо естествено. Все пак Гърция, за разлика от Северна Македония, отдавна е член на НАТО, ЕС и еврозоната. Изглежда като срамен анахронизъм: дълго време Гърция отказваше на по-малкия и по-слаб свой съсед да използва собственото си име, защото се опасяваше от евентуални претенции към наследството на Александър Велики. За щастие завещанието на античния македонски цар е изгубено. И за щастие модерните държави водят политика на базата на днешните реалности, а не на историческото наследство. Решаването на спора за името прави Македония пригодна за НАТО и ЕС, но не и автоматично зряла за пълноправно членство. Гърция пък се превръща в положителен фактор в Югоизточна Европа, но не и автоматично в стабилизираща регионална сила. Динамиката, породена от разбирателството между новите партньори, би могла да окаже влияние и върху други спорове в региона: върху втвърдените фронтове между Сърбия и Косово, например, или пък върху вечните ежби между Гърция и Турция. Кипърските гърци и кипърските турци също биха могли да извлекат поуки за себе си. Защото тези страни са задължени пред бъдещите поколения да им завещаят добросъседство и регионално сътрудничество. Гърция и Северна Македония положиха началото. Само допреди 1 година едва ли някой си е представял това за възможно.", "date": "2019.02.16", "title": "За първи път: Гърция се разбра със съсед без война"}
{"url": "https://www.faktor.bg/bg/articles/borisov-katsna-direktno-v-plovdiv-za-da-se-zapoznae-na-myasto-s-intsidenta-s-vlaka", "text": "Цистерните от дерайлиралата композиция в района на гара Пловдив вече са изтеглени на достатъчно разстояние от района на гарата. Двата локомотива от композицията също са изправени и стабилизирани и предстои съвсем скоро да бъдат изтеглени на безопасно разстояние от гара Пловдив. Това докладваха на министър-председателя Бойко Борисов областният управител на Пловдив Здравко Димитров и директорът на ОД на МВР-Пловдив старши комисар Атанас Илков. Премиерът Борисов кацна директно в Пловдив на връщане след участието си в Мюнхенската конференция по сигурността, за да се запознае лично и на място със ситуацията около инцидента. Освен това областният управител Здравко Димитров информира премиера, че категорично няма изтичане на газ както по време на инцидента, така и след него. Димитров е докладвал на министър-председателя от 7.30 ч. сутринта на всеки кръгъл час за действията на всички държавни институции, които са работили на мястото на аварията. Премиерът Борисов беше информиран още, че разследването на случая е поето от следователите от Националната следствена служба и се извършват всички необходими процесуално-следствени действия.", "date": "2019.02.16", "title": "Борисов кацна директно в Пловдив, за да се запознае на място с инцидента с влака"}
{"url": "https://www.faktor.bg/bg/articles/v-ministerskiya-savet-shte-se-provede-sreshta-zaedno-za-balgariya-zaedno-za-evropa", "text": "В Министерския съвет ще се проведе среща под наслов „Заедно за България, заедно за Европа“. Ще бъде обсъдено съвместното сътрудничество между държавните институции и еврейската общност за утвърждаване на среда, свободна от езика на омразата и нетолерантността.   Ще бъде отбелязано и делото на българската държава за спасяването на българските евреи от лагерите на смъртта през 1943 г. В срещата ще участват началникът на кабинета на премиера Румяна Бъчварова, заместник-министърът на външните работи Георг Георгиев , който е и национален координатор за борба с антисемитизма, представители на Организацията на евреите в България „Шалом“, представители на дипломатическите мисии на държавите членки на Международния алианс за възпоменание на Холокоста, сред които Ерик Рубин – посланик на САЩ в България и Ирит Лилиан – посланик на Държавата Израел в България, както и хора от академичните среди. След срещата ще бъде подписан манифест „Заедно срещу езика на омразата“.", "date": "2019.02.16", "title": "В Министерския съвет ще се проведе среща „Заедно за България, заедно за Европа“"}
{"url": "https://www.faktor.bg/bg/articles/ofis-sgrada-na-8-etazha-shte-se-poyavi-do-narodniya-teatar-v-sofiya", "text": "Кооперация - бивш архитектурен паметник, намиращ се в непосредствена близост до Народния театър \"Иван Вазов\", ще бъде съборена, за да се появи на нейно място офис сграда на осем етажа. Това се вижда от одобрен от главния архитект Здравко Здравков Работен устройствен план (РУП), съобщава \"Капитал\". Сградата се намира на ул. \"Кузман Шапкарев\" 3. Собственик на терена от малко над 1 декар в идеалния център е фирма \"Тулекс\" на Пламен Илиев, бивш общински съветник от времето на Стефан Софиянски, който през последните години е активен в строителството. Фирмата е купила имота през 2008 г. срещу 1 млн. лв., след което е отменен статутът й на архитектурно-строителен паметник. Заинтересованите ще имат 14 дни да се запознаят с плана, публикуван на страницата на Район \"Средец\" и да отпратят възражения. Той предвижда събаряне на триетажната сграда и построяването на нова на осем етажа.", "date": "2019.02.16", "title": "Събарят бивш архитектурен паметник за офис сграда на 8 етажа до Народния театър"}
{"url": "https://www.faktor.bg/bg/articles/natsionalisti-se-sabirat-na-lukov-marsh-v-stolitsata", "text": "Националисти ще почетат днес годишнината от смъртта на генерал Христо Луков, въпреки забраната на Столичната община за провеждането на шествие. За втора година разпореждането на кмета на София е демонстрантите само да поставят цветя пред паметната плоча на генерал Луков, без да организират шествие. Миналогодишната ѝ забрана за провеждането на т.нар. „Луков марш“ беше обжалвана и отменена от съда. Кметът на София Йорданка Фандъкова съобщи в четвъртък, че не е позволявала организиране на марша. „Това, което е съгласувано за поредна година, е поднасянето на цветя на паметната плоча“, каза Фандъкова и че документът подлежи на съдебен контрол и се обжалва от организаторите.", "date": "2019.02.16", "title": "Националисти се събират на „Луков марш“ в столицата"}
{"url": "https://www.faktor.bg/bg/articles/sport/balgariya/ventsi-stefanov-besen-vrataryat-mu-sasipa-sdelka-sas-sevilya", "text": "Вратарят на Славия Антонис Стергиакис е отказал оферта от водещ клуб в испанската Примера дивисион. Босът на “белите” Венцеслав Стефанов потвърди това, като разкри, че става въпрос за Севиля. Президентът на столичани обаче е останал бесен от решението на младия гръцки страж. Членът на Изпълкома на БФС продължава да твърди, че всичко е заради хората около него, които му мътят главата за трансфер в Англия - родителите и мениджъри.  Стергиакис е отказал още две оферти за наем в хърватския Локомотива (Загреб) и холандския Ден Бош. Така почти сигурно младежкият национал на Гърция ще остане на “Овча купел” и през пролетта. Според запознати обаче той няма да попадне в групата на Славия за днешното гостуване на Ботев (Пловдив). “Вероятно Стергиакис ще остане в Славия през пролетта. Достатъчно му размътиха главата. Имаше три оферти за него. Обаче някой го лъжеше за Англия и той до последно държеше за там. Затвориха обаче пазара и “съветниците” му се скриха. Аз питах и майка му, и баща му сега какво правим? Ами нищо, ще си остане в Славия. На простия пари можеш да му дадеш, но акъл - не, са казали хората. Онези от Солун си мислят, че в един момент доларите и еврото ще почнат да падат от дърветата. Обяснявам им, че по-добрият вариант е Стергиакис да започне от по-ниско, за да стигне до голям клуб. Дадох им примера с Марио Кирев, че му предлагах да отиде в Грасхопър, а той отиде в Ювентус и така се загуби. Сега е в Косово”, сподели Стефанов пред “Тема Спорт”.", "date": "2019.02.16", "title": "Венци Стефанов бесен, вратарят му съсипа сделка със Севиля"}
{"url": "https://www.faktor.bg/bg/articles/kralev-i-kmetat-na-burgas-obsadiha-vazmozhnost-za-stroezh-na-nov-stadion-v-grada", "text": "Министърът на младежта и спорта Красен Кралев проведе работна среща с кмета на Бургас Димитър Николов, на която беше обсъдена идея за изграждане на нов стадион в града. Николов представи предложения на общината за подходящи терени. \"В момента България подготвя кандидатурата си заедно със Сърбия, Гърция и Румъния за евентуално домакинство на Световно и Европейско първенство по футбол. Бургас е един от градовете, които имаме предвид, тъй като има отлична инфраструктура – има летище, добра пътна и транспортна инфраструктура, голяма хотелска база\", каза Кралев. Министърът още веднъж подчерта, че ако четирите страни официално подадат кандидатура ще трябва в България да бъдат изградени четири нови стадиона. \"Първият терен, който смятаме, че е подходящ е бивше военно поделение, което се намира на входа на Бургас, другият е стадион \"Черноморец\" в квартал \"Акациите\", който може да бъде изцяло престроен\", каза кметът Николов. Министърът на спорта определи сътрудничеството с кмета на Бургас като отлично и изрази увереност тази година да бъде приключен проектът за многофункционалната спортна зала \"Арена Бургас\".", "date": "2019.02.16", "title": "Кралев и кметът на Бургас обсъдиха възможен строеж на нов стадион в града"}
{"url": "https://www.faktor.bg/bg/articles/ivan-penkov-vnedrenite-u-nas-ruski-agenti-mogat-da-vliyayat-varhu-natsionalnata-ni-sigurnost", "text": "„Допускам, че е възможно да има имплантирани руски агенти у нас, всички разузнавателни служби се стремят към подобен резултат”. Това обяви пред бТВ Иван Пенков, бивш зам.-началник на военното разузнаване у нас, по повод скандала около отравянето на бизнесмена Емилиян Гебрев през 2015 г. и евентуалната връзка между случаите „Гебрев” и „Скрипал”.   Тези агенти може да са един-двама, но може да са и пет-десет, това трябва да го знаят нашите служби за сигурност, обяви Пенков. И допълни, че тези агенти могат за влияят върху политиката у нас, върху икономиката и като цяло върху националната сигурност. Относно забавянето в разследването на отравянето на Гебрев той смята, че известна вина носят нашите служби, но напомни, че случаят „Скрипал” е на по-късен етап.", "date": "2019.02.16", "title": "О.р. полк. Иван Пенков: Внедрените у нас руски агенти могат да влияят върху политиката и икономиката"}
{"url": "https://www.faktor.bg/bg/articles/golyam-pozhar-v-sofiya", "text": "Пожар горя в апартамент в жилищен блок в жк „Хиподрума“, предаде Novini.bg. Жилищната кооперация се намира на бул. \"Цар Борис II\" срещу Софийски районен съд. Сигналът е подаден малко преди 12 часа, съобщиха от МВР. По първоначални данни пожарът е възникнал в апартамент на 5 етаж. Веднага към мястото са изпратени 4 пожарни коли, стълба и линейка. Няма пострадали. Заради задимяването се евакуирани живущите в блока. Огънят е локализиран. Предстои оглед на място за установяване на причините за инцидента.", "date": "2019.02.16", "title": "Голям пожар в столичен блок"}
{"url": "https://www.faktor.bg/bg/articles/zhiveeshti-do-garata-v-plovdiv-za-derayliraliya-vlak-shtyahme-da-izgorim-dokato-spim", "text": "Следователи от София се заеха с разследването на железопътната катастрофа на гара Пловдив. В 4,15 ч. тази сутрин товарен влак с 25 вагона пропан бутан дерайлира. По чудо няма жертви. \"Не ми се мисли какво щеше да стане. Хитрино щеше да бледнее\", коментира мъж от съседните блокчета, разположени на метри от релсите. \"Няма изтичане на газ, щетите са малки\", заяви пред \"24 часа\" шефът на \"Железопътна инфраструктура\" Красимир Папукчийски. Окръжният прокурор на Пловдив Румен Петков заедно с шефа на полицията посетиха мястото на катастрофата, която е на метри от централната гара. \"Извършва се оглед на местопроизшествието. Следователи от НСлС поемат случая\", допълни Попов. Дерайлиралият влак е частен на \"Булмаркет\". Пътувал е от Сърбия и трябвало да пристигне на гара Разпределителна. \"Не можем да кажем още каква е точно причината. Не е имало удар. Но при първоначалния оглед е видно, че има счупване на стрелката на коловозите. Влакът се е движил с 35 км/ч при допустими 40. Това е предотвратило по-сериозен инцидент. Спирачният път е около 40 метра\", обясни Петър Ганев, управител на \"Булмаркет\". По думите му тримата машинисти са добре. Вследствие на счупване на езика е дерайлирал първият локомотив, която повлякъл след себе си и вторият заедно с цистерна пропан бутан. На практика излезлите от релси вагони са 3. Според Ганев до края на деня ще бъдат вдигнати и премахнати, най-късно до утре. Обитателите на близките блокове се кръстят, че се е разминало по чудо без пострадали. \"Можеше да изгорим живи, докато спим. Щетите в Пловдив щяха да са много по-големи от тези в Хитрино\", казват те.", "date": "2019.02.16", "title": "Живеещи до гарата в Пловдив се кръстят: Щяхме да изгорим, докато спим"}
{"url": "https://www.faktor.bg/bg/articles/obshtestvo/zakon-i-red/spetsprokuraturata-vnese-iskane-za-postoyanen-arest-na-dimitar-zhelyazkov-ochite", "text": "В Специализирания наказателен съд е внесено искане от страна на Специализираната прокуратура, за вземане на мярка за неотклонение „Задържане под стража“ спрямо Димитър Желязков с повдигнати обвинения за извършени престъпление за ръководене на ОПГ, създадена с цел да върши престъпление по чл. 354а, по 213а, по чл. 214 НК. Това съобщиха от пресцентъра на Специализирания наказателен съд. Делото ще се разгледа в 15.00 часа от 7-и състав на Специализирания наказателен съд.", "date": "2019.02.16", "title": "Спецпрокуратурата внесе искане за постоянен арест на Димитър Желязков-Очите"}
{"url": "https://www.faktor.bg/bg/articles/lineyka-pristigna-v-dvora-na-spetssada-na-ulitsa-cherkovna-mityo-ochite-karvi", "text": "\"Димитър Желязков кърви, моля той да бъде спешно прегледан от лекар\", заяви в спецсъда адвокат Илиян Василев. Клиентът ми има изключително тежки усложнения. Не искам да бавя делото, но става въпрос за неговото здраве и живот, допълни адвокатът. Според него, Митьо Очите има 95% инвалидност, което било установено с решение на ТЕЛК: \"Има неизвадени проектили от тялото, моля да отсрочите делото за по-късно днес, за да може да бъде прегледан. Здравословното състояние е един от много сериозните въпроси, които следват да се обсъждат в съда\", допълни Василев. Той поиска време да се запознае с материалите по делото, които са към 80 тома. Съдията обяви, че делото ще продължи в 17:30 часа, за да може Желязков и адвокатът му да се запознаят с доказателствата, съобщава \"24 часа\". Първоначално съдът отказа да вика лекар, тъй като в рамките на заседанието не може да се извърши медицинска експертиза. Наредено бе прокуратурата да се запознае с документацията и да вземе мерки. Минути по-късно обаче съдията разпореди да бъде извикана \"Бърза помощ\". 10 минути след решението линейка пристигна в двора на Спецсъда на улица \"Черковна\". Очаквайте подробности!", "date": "2019.02.16", "title": "Линейка пристигна в двора на Спецсъда на улица \"Черковна\", Митьо Очите кърви"}
{"url": "https://www.faktor.bg/bg/articles/liderat-na-bns-legioneri-sa-ubivani-ot-komunistite-no-komunist-ot-legioner-nikoga", "text": "Това, което се случва в момента, е процес на еманципация на Западна Европа,  каза в предаването\"Офанзива с Любо Огнянов” по Канал 3 Любомир Кючуков, бивш зам.-министър на външните работи и директор на Института за икономика и международни отношения.  Източна Европа предпочита да гледа към Вашингтон. Докато Централна Европа разглежда европейската сигурност като неделима, коментира още той. Той коментира срещата на Владимир Путин в Сочи с Ердоган и президента на Иран. Трасетата на газа отдавна формират политиката в тази част на света, заяви той.Текат процеси, които са много дълбоки и основно динамиката в момента е в евроатлантическото пространство- това, което се случва между САЩ и Европа. САЩ постепенно, но много активно се самоизолират. Това, което в момента прави Тръмп е да се опита да възвърне мястото им в света. След краткия период на илюзия за еднополюсност, сега никой не оспорва, че светът се превръща във все по-полюсен. Трябва да се види как САЩ ще менажират собствения си преход.  Американската политика е едно много силно отдалечаване с Европейския съюз. Основната критика е към водещите страни Германия, Франция, защото те направиха така, че да извадят европейските фирми от американските санкции. Когато говорим за санкциите, трябва да кажем, че те са си техни санкции, които се опитват да наложат на европейските страни, каза още той. Това, което се случи във Вършава, беше, че отсъстваше Европейският съюз и това беше заявка. Централна Европа разглежда европейската сигурност като неделима, а не срещу Русия, за разлика от Източна Европа, които гледат точно обратното. Изниква въпросът къде са границите на конфронтацията и ескалацията на напрежението. Когато има трупане на напрежение, за съжаление се стига до конфликт, не е задължително война, но има сблъсъци. Миналият век показа, че един конфликт в Европа може да завърши и с разговор, и с конфликт, така, че има надежда, заяви той.", "date": "2019.02.16", "title": "Любомир Кючуков: Източна Европа предпочита да гледа към Вашингтон"}
{"url": "https://www.faktor.bg/bg/articles/zhurnalist-vidyahme-v-poslanicheskite-naznacheniya-kak-prezidentat-narushava-zakona", "text": "Очакванията от президента са да бъде стожер и отрицание на всичко, което досега е било, а видяхме в посланическите назначения, че той нарушава закона. Ако Борисов му предлага такъв списък, той би трябвало да откаже. Трябва да има разговор в политиката, но не и с нарушение на закона, каза по Канал 3 журналистката Валерия Велева. За да се стигне до такава договорка, е било, че всеки е държал на посланика си и е направил някакъв компромис. Най-фрапантният пример беше Марин Райков. Аз мога да кажа, че може би знам отношението на премиера към него и то не е добро. Марин Райков е успял да убеди Румен Радев в своите качества, но това не трябваше да става в нарушение на закона. Ние сега си го разказваме като виц. Не говорим в момента за качества. Защо критикуваме ГЕРБ, затова, че не смениха старата ЦИК? Когато искаме тази държава да стъпи на някаква нова ос, трябва да се спазват законите, каза още тя. В края на краищата за Париж не са успели да постигнат съгласие. Посланикът продължава да си бъде там, с изтичащ мандат след 3-4 месеца. И президентът, и външният министър казват, че посланиците не са наши и ваши, и това го приемам. Миналата година дипломатическото дружество написа отворено писмо, в което предупреди точно за такива неща, категорична беше Велева. След като ще следваме примера на Тодор Живков, тогава си казвам какво сме направили за тези 30 години?", "date": "2019.02.16", "title": "Журналист: Видяхме в посланическите назначения как президентът нарушава закона"}
{"url": "https://www.faktor.bg/bg/articles/predotvratiha-teroristichno-napadenie-v-severna-makedoniya", "text": "В Република Северна Македония е било осуетено терористично нападение, планирано от привърженици на групировката \"Ислямска държава\", съобщи вътрешното министерство, цитирано от Франс прес и Ройтерс. След обмен на информация с партньорски държави за \"потенциални планове и намерения за извършване на терористична проява на територията\" на страната, вътрешното министерство е започнало операция по идентифициране на организаторите и потенциалните извършители, се казва в изявление на министерството. Полицията е претърсила помещения в редица населени места и е конфискувала предмети и устройства, които биха могли да се използват за нападение. Посолството на САЩ в Скопие издаде предупреждение към пътуващите в Северна Македония американци за \"повишен риск от терористични нападения, вдъхновени от екстремистка идеология\". По-голямата част от двумилионното население на Македония са православни християни. Мюсюлманите са около 35 процента от населението. По официални данни към края на 2016 г. около 150 македонски граждани са се присъединили към ислямистите в Ирак и Сирия. Повечето от тях са вербувани сред албанското мюсюлманско малцинство, което съставлява около една четвърт от населението на страната, отбелязва АФП.", "date": "2019.02.16", "title": "Предотвратиха планирана терористична атака в Северна Македония"}
{"url": "https://www.faktor.bg/bg/articles/novini/balgariya/popitay-ruskiya-poslanik-g-n-makarov-kakvo-diryat-vashite-ot-gru-v-nashata-balgariya", "text": "Разкритието на британския разследващ сайт на Bellingcat, че третият от разкритите руските военни разузнавачи по случая „Скрипал”, идентифициран под фалшивата самоличност „Сергей Вячеславович Федотов”, неколкократно е посещавал България, предизвика скандал, който предстои да отеква с непредсказуеми последици. На 7 февруари 2019 г., четвъртък, британският разследващ сайт „Белингкат” (Bellingcat) едновременно с руския му партньор – сайтът „Инсайдър” (The Insider) направиха важно разкритие, което замеси България в случая с отравянето на бившия руски разузнавач Сергей Скрипал и дъщеря му в Солсбъри, Англия на 4 март 2018 г. Те публикуваха информацията, че установеният наскоро като трети участник в покушението срещу Скрипал агент на руското ГРУ (Главно разузнавателно управление на Генералния щаб на въоръжените сили на Руската федерация) „Сергей Федотов” под същата фалшива самоличност е посещавал при пъти България. Едно от посещенията му съвпада по дати с отравянето на българския оръжеен бос Емилиян Гебрев (виж повече за него и старта на бизнеса му –  ), както и на неговия син и един от техническите ръководители на неговата оръжейна фирма \"Емко\" на 28 април 2015 г. в София, инцидент, случил се, след като Гебрев малко преди това сключва договор за износ на оръжие на Украйна. Агентът на ГРУ „Сергей Федотов” е пристигнал в българската столица с полет от Москва на 24 април същата година. Имал е билет за обратен полет на 30 април, но не се е качил на него, а на 28 април 2015 г. се е озовал в Истанбул, откъдето в последния момент си купува билет за самолет за Москва. Новината на двете разследващи платформи е публикувана в българските медии на следващия ден – 8 февруари тази година. Разкритието, засягащо пряко България, е отминато с мълчание от всички български институции, няма и коментари по него нито в петък, нито в събота и неделя. С изключение на един единствен – в петък зам.-председателят на ГЕРБ Цветан Цветанов заявява, че по този случай парламентарната Комисия за контрол над службите за сигурност ще направи изслушване на компетентните органи и институции, насрочено за четвъртък – 14 февруари. В понеделник, 11 февруари обаче, институционалното мълчание е нарушено от новината, че министър-председателят Бойко Борисов провежда среща в Министерски съвет с британския посланик у нас Ема Хопкис. Срещата е от спешен порядък и започва в 9 часа сутринта. Причината за срещата е информацията, че третият от предполагаемите руски агенти на ГРУ под фалшивата самоличност на „Сергей Федотов”, свързан с покушението срещу бившия руски разузнавач Скрипал, е бил в София по време на отравянето на оръжейния бизнесмен Емилиян Гебрев. На срещата между Борисов и Хопкинс присъстват главният прокурор Сотир Цацаров, председателят на ДАНС Димитър Георгиев, министърът на вътрешните работи Младен Маринов и главният секретар на МВР Ивайло Иванов. След срещата пред журналистите главният прокурор Сотир Цацаров обясни, че „днес проведохме среща по въпроси, по които се работи отдавна”. Има ли основания да се вярва на прокурор №1? Може и хората да са наивни, но не чак толкова, за да не знаят, че у нас, ако искаш някой проблем да бъде решен, то трябва да го отнесеш до премиера. И посланикът на Великобритания е направил именно това. Защото случаят вече надхвърля оперативните детайли и е прераснал в политически. Поради тази причина срещата не се състоя нито в Съдебната палата в кабинета на главния прокурор, нито в кабинета на вътрешния министър или в този на шефа на ДАНС и всички те не се срещнаха със свои британски колеги от Скотланд ярд или контраразузнавателната МИ-5, а с британския посланик на най-високо ниво – в Министерския съвет при министър-председателя.    Няма как да се повярва на институция, като прокуратурата, която четири години е мълчала по един случай, а след това нейният ръководител да обяснява, че по него се работило отдавна. „Всякакви внушения, че случаят [Гебрев] едва ли не е бил оставен на страни от прокуратурата, не отговаря на истината”, зае защитна поза Цацаров. И няма как да е как да е иначе, след толкова години мълчание. Дело, както самият главен прокурор призна, е възобновено през октомври 2018 г. след писмо до него от самия Емилиян Гебрев. В него той е посочил, че има основания да смята, че отровата, която е използвана срещу него е от семейството на „Новичок”, използвана срещу Скрипал. Цацаров побърза да посочи, че от резултатите на пробата (извършена по частен път от самия Гебрев във финландска лаборатория), не са открити субстанции от списъка на Конвенцията на химическите оръжия.   Това беше достатъчно от нафталина да бъдат веднага извадени по телевизиите за включване в кризисния пиар компрометирани „специалисти” от Държавна сигурност, представяни днес като експерти по национална сигурност, които да обясняват, че случая „Гебрев” нямал нищо общо със случая „Скрипал”. Не знам какво щяха да говорят, ако това, се беше случило с някой близък до БСП оръжеен търговец. Въпросът за това дали и в какви подробности двата случая „Скрипал” и „Гебрев” имат допирни точки е проблем, който предстои да се установява най-вече от британските служби за сигурност и от следствието във Великобритания. Случаят „Гебрев” обаче е само едната сюжетна линия, по която се движат последните разкрития. Втората и не по-малко важна линия е категоричният факт на установяване на незаконно използване на българската територия от Русия за разузнавателни операции, в частност от нейното военно разузнаване – ГРУ. В годините след рухването на съветския блок няма друг случай, в който така категорично да е доказано, че Русия извършва шпионаж на територията на България. Може да е имало съмнения, но без такива преки доказателства, както сега. Присъствието на агент на руското ГРУ в България бе потвърдено лично от главния прокурор Сотир Цацаров, който посочи в своето изявление пред медиите сред срещата при Борисов на 11 февруари, че са установени три влизания на „Сергей Федотов” в страната ни, като дори избори датите на влизанията и излизанията на военния разузнавач (вчера, 14 февруари, британския разследващ сайт на Bellingcat публикува и истинското име на руският разузнавач „Федотов” – Денис Вячеславович Сергеев, високопоставен офицер от ГРУ, възпитаник на Военно-дипломатическата академия на Русия, чиято фалшива самоличност, както и на другите двама офицери от ГРУ по случая „Скрипал”, е започнала да бъде градена през 2010 г.). Подобни разкрития за използването на суверенна територия за извършване на разузнавателни акции от чужда страна винаги са последвани от сериозни мерки от страна на засегната държава. Обикновено се вика посланика на страната нарушител за обяснение в Министерството на външните работи, връчва му се протестна нота, а не в малко случаи следва и негово изгонване или изгонването на други дипломати от съответното посолство. С тези публични ходове засегната страна дава да се разбере, че тя няма намерение да толерира подобни нерегламентирани действия на нея територия и прави така, че нарушителя да си „плати” по дипломатически път за стореното. Колкото и шокиращо да звучи, в случая България не предприе нищо подобно. Нито руският посланик Анатолий Макаров беше извикан в МВнР, нито на Руската федерация бе връчена протестна нота, нито нищо. А само да си представим какво би станало, ако Русия бе засякла прикрити агенти на българското военно разузнаване на нейна територия? Щяха да бъдат задействани всички тези по-горе изброени мерки, които биха предизвикали политически скандал, който щеше да се трансформира у нас искането на оставки, вероятно би се стигнало и до правителствена криза. С това мълчание от 11 февруари 2019 г.  (вече пети ден) обаче българската държава и в частност българското правителство демонстрира изключителна неадекватност. Демонстрира плахост, ако не и страх. Със своята пасивност на практика то казва: който иска може да си изпраща агентите у нас, ние нямаме проблем с това. Така ли ще бъде защитена българската национална сигурност и суверенитет или те си остава само на лист хартия в българската действителност от неработещи правоорханителни органи и от страхливо правителство? Припомням, че България беше една от четирите страни в Европейския съюз, която не се солидаризира с Великобритания по случая „Скрипал” и не изгони руски дипломатически лица през 2018 г. Тогава премиерът Бойко Борисов заяви, че от оперативния опит, който имал, знаел, че не винаги нещата изглеждат това, което са. Да, действително нещата днес не само, че не изглеждат така, но се оказа, че и България е силно уязвена от руските разузнавателни операции на нейна територия без да прояви адакватна защитна реакция на това – нито на ниво специални служби, нито на правителствено ниво. В потока от коментари по разкритията в понеделник след срещата при Борисов нито един журналист и нито една медия не попита: какъв ще е българският отговор на потвърденото от главния прокурор руско разузнавателно присъствие в България? То и нямаше от кого да получат отговор, ако бяха попитали, тъй като министър-председателят не беше слязъл на брифинга сред срещата при него, а това бяха направили британският посланик Ема Хопкис, главният прокурор Цацаров и ръководителите на МВР и ДАНС. Експертите, които се произнасяха по случая по медиите също пропуснаха този ключов момент. Както и политическата опозиция в и извън парламента. Излиза, че всички вкупом са съгласни в България необезпокоявано и безнаказано да си щъкат руски разузнавачи и да си разиграват коня. Единствено в петък следобед (15 февруари) Атлантическият съвет разпространи остра декларация, призоваваща за адекватна българска реакция и за изгонването без предупреждение на най-малко трима руски дипломати, както и за оставките на главния прокурор, ръководството на МВР и на ДАНС. На фона на това институционално мълчание, ние, грежданите, които искаме България да бъде горда и независима страна с достойнство, задаваме един задължителен въпрос: г-н посланик Макаров, какво дирят вашите руски разузнавачи от ГРУ в нашата България? Защото ние не сме били и никога няма да бъдем руска губерния. Колкото и много да ви се иска. Вярваме, че рано или късно ще ви се наложи да отговорите.", "date": "2019.02.16", "title": "Попитай руския посланик: Г-н Макаров, какво дирят вашите от ГРУ в нашата България?!"}
{"url": "https://www.faktor.bg/bg/articles/tsvetanov-hibridnata-ataka-kam-balgariya-ne-e-spirala-ot-2015-g", "text": "„Не сме ограничили възможността на българските граждани да упражнят конституционното си право да гласуват. Ние винаги сме били за намаляване на прага на преференцията, но в миналия парламент остана на 7%”, заяви пред Нова телевизия председателят на ПГ на ГЕРБ и зам.-председател на партията Цветан Цветанов.   Държим да остане преференцията, но трябва да бъде постигнат консенсус в политическия живот. Това беше желанието и на НФСБ, които също искат преференциите да не участват в решаването и пренареждането на листите, обясни още той. \"НФСБ е част от Обединени патриоти, парламентарната им тежест е равна на тази на ВМРО. В политиката не винаги можеш да поставяш ултиматум. Нека припомним това на онези, които лансират твърденията в публичното пространство, че ГЕРБ прокарва \"червена линия\" на тоталитарно управление.”, коментира Цветанов. „Да, има теми, по които намираме консенсус с ДПС, но не е съглашателство, а утвърждаване на евроатлантическите ценности. Имаше 4 теми, които поставиха ДПС, които сме съгласували и с Обединени париоти. ДПС поставиха 4 теми,  Сред тях са майчиният език, уседналостта, за да могат на Европейските избори да гласуват и българските граждани в Турция, както и преференцията. „Знаете, че преди година-две се направи възможността да има много облекчена процедура за инициативни комитети и за всички онези, които искат да участват мажоритарно във всички избори“, обясни Цветанов. Н якои от темите се препокриха и с част от тези на Обединените патриоти\", разкри Цветанов. \"Ние взехме решение, с което не сме ограничили българските граждани да гласуват. В България има политическа система за гласуване и тя е пропорционалната система. Тя е решение, което е взето още 90-те години. В началото имаше и мажоритарна, и пропорционална, от 91-ва година тя е само пропорционална. В годините, когато ГЕРБ бе извънпарламентарна политическа сила Мая Манолова предложи смесената система, но след това БСП се отказаха сами от този вариант, който сами наложиха. И в момента сме на пропорционална система. Единственото - през последните години се въведе преференцията. Ние сме стимулирали този процес, защото знаем, че тя е една възможност за избирателя да предпочетат някой, който е в листата... В политиката изкуството е да намериш този баланс, за да продължиш напред\", обясни Цветанов.  Моля ви, недейте да давате за пример Мая Манолова. Тя беше човекът, който опорочи изборния процес! Тя подаде сигнал, че има двойни дъна, фалшиви бюлетини... Спомняте ли си деня за размисъл преди аферата \"Костинброд\" - той беше опорочен, след това - денят за изборите - опорочен. Така че не ми давайте за пример Мая Манолова за изборното законодателство. Въпреки това, което се случи тогава, ГЕРБ успяхме да победим... За да избегнем всякакво внушение и спекулации, трябва да си припомняме историята. Както каза премиерът Борисов - ние сме доказали, че можем да участваме по всякакви правила.  На въпрос защо все пак \"бе посегнато на преференцията\", Цветанов отговори: \"Два милиона и половина поискаха мажоритарна система. Защо не зададохте тогава въпроса защо не се осъществи това? Политическа партия ГЕРБ е единствената, която участва активно в дебата с гражданите и има обратна връзка с гражданите\". Цветан Цветанов изтъкна, че политическите опоненти на ГЕРБ не могат да предложат алтернатива: \"В момента започва изграждането на автомагистрала \"Хемус\" до Велико Търново. Това са политиките... Винаги трябва да се търси баланс в дискусията\".  По думите му, хибридната атака към България не е спирала от 2015 г. В създаването на фалшивите новини много активно участва БСП, а със свои изказвания президентът дава импулс за това.  \"Русия възприема Черно море като нейна територия. А нека да кажем, че Черно море е международна територия. И Русия с анексирането на Крим, с увеличаването на военното си присъствие в Черно море доведе до ситуацията, която е сега\", заяви още Цветанов. Според него противопоставянето на \"хибридната атака на Русия\" е благодарение на съвместните действия на страната ни с британските служби. По случая \"Гебрев\" е работено с тях, обясни Цветанов.", "date": "2019.02.16", "title": "Цветанов: Хибридната атака към България не е спирала от 2015 г."}
{"url": "https://www.faktor.bg/bg/articles/novini/balgariya/bil-li-e-emiliyan-gebrev-agent-na-ds-zashto-sadi-komisiyata-po-dosieta", "text": "За Емилиян Христов Гебрев съществуват документи, че е имал принадлежност към Държавна сигурност. Той е завел миналата година дело срещу Комисията по досиетата, това става ясно от справка в деловодството на Административен съд - София-град, пише „Капитал”. Делото е с номер 4826 от 4 май по описа за 2018 година. Досега е трябвало да има две заседания през юли и октомври миналата година, но и двете дела са били отложени. Следващото заседание е насрочено за 5 март тази година, научи Faktor.bg. Според определението за насрочване на делото става ясно, че Гебрев обжалва решение на комисията №2-1224 от 26.02.2018 г., \"с което е обявена принадлежността му към органите на ДС\". Председателят на Комисията по досиетата Евтим Костадинов отказа да разясни пред \"Капитал\" подробности за обявяването, като се позова на закона за досиетата, който забранява оповестяване на принадлежността на хора към ДС, ако не е имало публично решение. От свои източници Faktor.bg научи, че преди време Гебрев е подал документи до ДАНС да му бъде разрешено ползването на секретна информация като шеф на „Емко”. По закон обаче, за да се издаде подобен допуск се налага проверка на лицето в Комисията по досиетата, която ДАНС е поискала. Именно тя се оказала препъни камък за бизнесмена. Завеждайки дело срещу комисията по Досиетата, Гебрев се саморазкрива като съпричастен към тоталитарните служби.", "date": "2019.02.16", "title": "Бил ли е Емилиян Гебрев агент на ДС? Защо съди Комисията по досиета?"}
{"url": "https://www.faktor.bg/bg/articles/tomislav-donchev-razkri-che-prez-2015-g-e-lokaliziran-iztochnik-za-namesa-v-izborite", "text": "През 2015 г. имаше опити за намеса в българските избори, както и опити за саботиране. Това беше поредица от злонамерени хакерски атаки на сайтовете на външно министерство, ЦИК и други. Това, в което не мога да съм толкова категоричен – кой стои зад тези атаки. Мога само да дам предположения, мога да имам хипотези, но съм сериозен човек, който работи с документи. Това заяви вицепремиерът Томислав Дончев пред Би Ти Ви. \"Беше направено доста, за да се локализира източникът. Има данни кои хакерски групировки стоят зад атаката, но с коя държава са свързани те, не мога да кажа. Ние полагаме усилия всеки изборен процес да сме по-подготвени и по-защитени\", добави той. \"За мен победата в едни избори зависи от участието на качествени и стойностни кандидати, зависи от посланието\", каза още Дончев. \"С ДПС не сме управлявали, не сме били в коалиция. Но е факт, че има моменти, когато получаваме подкрепа от тях. Те имат ясно изразени позиции за външната политика, членство на България в ЕС - по тези теми също сме получавали подкрепа\", допълни той.", "date": "2019.02.16", "title": "Томислав Дончев разкри, че е локализиран източникът за намеса в изборите през 2015 г."}
{"url": "https://www.faktor.bg/bg/articles/novini/balgariya/vanshno-radikalni-strukturi-gotvyat-teroristichni-ataki-v-severna-makedoniya", "text": "МВнР на Република България препоръчва на българските граждани, посещаващи Република Северна Македония в следващите дни, да отчитат съобщенията за повишен риск от терористични атаки. Вчера посолството на Р България в Скопие информира, че на 15.02.2019 г. около 20.00 часа МВР на Република Северна Македония /РСМ/ публикува съобщение, което гласи: \"Полицията на РСМ проведе оперативно-технически мерки и обиски на няколко обекти, свързвани с потенциални планове и намерения за извършване на терористични актове на територията на РСМ от страна на радикални структури, поддръжници на групировката \"Ислямска държава\". Два часа по-късно американското посолство в Скопие обяви публично съобщение, че е налице повишен риск от терористични атаки, подтикнати от екстремистки идеологии на територията на РСМ и с препоръки към своите граждани да избягват посещенията на обекти и мероприятия, определяни като \"меки цели\". Външно информира, че българските граждани могат да подават сигнали и молби за съдействие при бедствени ситуации. Те се приемат денонощно в МВнР от дирекция „Ситуационен център“ на: тел. +359 2 948 24 04; +359 2 971 38 56, е-mai: crisis@mfa.bg, както и на дежурните телефони и електронна поща на българските дипломатически и консулски представителства.", "date": "2019.02.16", "title": "Външно: Радикални структури готвят терористични атаки в Северна Македония"}
{"url": "https://www.faktor.bg/bg/articles/premierat-borisov-razgovarya-s-direktorkata-na-evropol", "text": "Премиерът Бойко Борисов проведе среща с изпълнителния директор на Европол Катрин де Бол в Мюнхен. Двамата обсъдиха доброто сътрудничество между европейската служба за борба с престъпността и българските служби за сигурност, съобщиха от правителствената пресслужба. Във фокуса на разговора бяха борбата с тероризма, разкриването на организирани престъпни групи, както и киберпрестъпността. „България ще продължи да укрепва сътрудничеството си с Европол. Службата винаги е била надежден партньор на страната ни в борбата с миграционния натиск, с контрабандата на горива и цигари и при злоупотребата с разплащателни средства“, подчерта министър-председателят. Изпълнителният директор на европейската служба за борба с престъпността Катрин де Бол заяви, че високо оценява работата на българските служби за сигурност. Тя подчерта и че Европол винаги си сътрудничи отлично с тях. Борисов и Катрин де Бол разговаряха в рамките на Мюнхенската конференция по сигурността.", "date": "2019.02.16", "title": "Премиерът Борисов разговаря с директорката на Европол"}
{"url": "https://www.faktor.bg/bg/articles/malar-poiska-nay-malko-19-5-godini-zatvor-za-pol-manafort", "text": "Специалният прокурор на САЩ Робърт Мълър по време на процеса срещу ръководителя на изборния щаб на Доналд Тръмп Пол Манафорт поиска последният да бъде осъден за финансови престъпления от лишаване от свобода от 19,5 до 24,5 години. Това съобщава  изданието на  Axios, позовавайки се на съдебни документи. „Повече от 10 години Манафорт е действал така, сякаш е над закона, ощетявайки федералното правителство и различни финансови институции с милиони долари, изтъква Мюлер. Изданието пише, че присъда би могла да стане  доживотен затвор за 69-годишния Манафорт. Политически стратег е  обвинен в заговор срещу САЩ, с цел укриване на данъци. През септември 2018 г. политическият консултант е сключил сделка с прокуратурата : той се е съгласи да сътрудничи на обвинението при разследването на предполагаема намеса на Русия в изборния процес в САЩ. Политическият стратег е признал, че е виновен за заговор срещу Съединените щати  и извършени от него действия, с цел възпрепятстване на правосъдието. През декември 2018 г. кабинетът на Мълър изпраща документ в съда на окръг Колумбия, от който следва, че  Манафорт е излъгал следователите  по пет ключови тези на прокуратурата. Във Вирджиния се води друго дело срещу Манафорт, което е свързано главно с работата му в Украйна. Манафорт е обвинен, че е предоставял невярна информация за доходите и е криел информация за офшорни сметки от данъчните власти. През август състав на съда е признал Манафорт за виновен по осем от общо 18 точки на обвинението.", "date": "2019.02.16", "title": "Мълър поиска най-малко 19.5 години затвор за Пол Манафорт"}
{"url": "https://www.faktor.bg/bg/articles/borisov-v-myunhen-iskame-da-sme-ambitsiozni-togava-ni-e-neobhodim-i-ambitsiozen-byudzhet-na-es", "text": "Министър-председателят Бойко Борисов проведе двустранна среща с еврокомисаря по бюджет и човешки ресурси Гюнтер Йотингер в рамките на Мюнхенската конференция по сигурността. Във фокуса на разговора им бяха преговорите по Многогодишната финансова рамка (МФР) за периода 2021-2027 г. „Искаме да сме амбициозни - то тогава ни е необходим и амбициозен бюджет. От това зависи и бъдещото ни развитие, както и да покажем, че ЕС може да действа единно в трудни времена и да излезе още по-силен от кризите“, заяви българският министър-председател пред еврокомисаря Йотингер. Премиерът Борисов посочи, че България подкрепя аргументите и позицията на ЕК за приключване на преговорите по МФР до октомври 2019 г. „Надявам се, че ще можем да постигнем споразумение навреме, за да няма забавяне в програмите, да отговорим на очакванията и да си върнем доверието на нашите граждани“, каза министър-председателят Борисов. Той посочи пред Йотингер, че от нас се изисква да намерим баланса между политиката за растеж и новите приоритети. „България, като външна граница на ЕС, добре разбира необходимостта от осигуряване на достатъчно средства за новите предизвикателства, особено в областта на сигурността, миграцията и отбраната. Но също толкова важно е бюджетът на ЕС да инвестира в растеж, заетост, конкурентоспособност и конвергенция“, подчерта премиерът Борисов. Той бе категоричен, че за страната ни кохезионната политика и общата селскостопанска политика са от приоритетно значение и са доказали своята добавена стойност за целия ЕС. „Изключително необходимо е допълнително засилване на фокуса върху нуждите на най-слабо развитите региони. Само така ще избегнем задълбочаването на изоставането и ще подпомогнем засилването на икономическото и социалното развитие и на ЕС като цяло“, каза още премиерът Бойко Борисов. Българският министър-председател и еврокомисарят се обединиха около позицията, че балансирано постижение по МФР, отчитащо нуждите на държавите членки, е постижима цел.", "date": "2019.02.16", "title": "Борисов: Искаме да сме амбициозни – тогава ни е необходим и амбициозен бюджет на ЕС"}
{"url": "https://www.faktor.bg/bg/articles/sasht-poiskaha-sreshta-s-borisov-premierat-shte-razgovarya-s-mayk-pens", "text": "Съединените щатите са поискали среща с българския премиер Бойко Борисов.  Това стана ясно в Мюнхен, където продължава конференцията по сигурността. Очаква се българският премиер Бойко Борисов да разговаря с вицепрезидента на САЩ Майк Пенс.  Срещата между двамата ще е около 15:00 часа българско време. Подробности не се съобщават. Очаква се разговорите да са свързани с доставката на нови изтребители за България, предаде Канал 3.", "date": "2019.02.16", "title": "САЩ поискаха среща с Борисов"}
{"url": "https://www.faktor.bg/bg/articles/dimitar-zhelyazkov-ochite-ostava-v-aresta", "text": "Специализираният съд наложи мярка за неотклонение „задържане под стража“ на Димитър Желязков-Очите. Заради неговото здравословно състояние се наложи да бъде повикан екип на спешна помощ, който констатира, че Желязков е в добро общо състояние.  Прокуратурата е събрала при разследването срещу него около 80 тома доказателства. В тях според обвинението имало данни за извършени от Желязков редица престъпления, между които, че е бил ръководител на организирана престъпна група за рекет и разпределяне на наркотици. Обвинението твърди, че престъпната група на Желязков е действала поне три години. Той отрече всички обвинения, като заяви, че не се притеснява за нищо, освен за здравето си.", "date": "2019.02.16", "title": "Спецсъдът наложи мярка на Димитър Желязков-Очите „задържане под стража“"}
{"url": "https://www.faktor.bg/bg/articles/politika/hlyab-i-pasti/ruskoto-obshtestvo-e-bolno-i-tsarkvata-na-kgb-ne-mozhe-da-go-izlekuva", "text": "В света има 300 милиона вярващи, включително 100 милиона в Русия. Православието, което е доста слабо познато в западните общества, днес е в центъра на геополитическите конфликти. Примери за това са анексирането на Крим и войната в Донбас, които Руската православна църква, в лицето на патриарх Кирил толерират. В резултат на това се създаде и разцеплението между РПЦ и Украинската църква. Каква роля играе Кирилската патриаршия в антизападната стратегия на Владимир Путин? Какво свързва тези двама души, които поддържат консервативни идеи? Колко голямо е влиянието на Православието в руското общество? Руската православна църква е била обект на преследване по време на комунизма, но през последните години тя се въздигна от пепелта. Но почти 30 години след разпадането на СССР руското общество все още не може да намери себе си. То се стреми да намери самоличност и да се избави от „болката“, казва историкът Антоан Аржаковски (Антоан Аржаковски), специалист по проблемите на православната църква и Русия. Патриархът Кирил, който оглавява Руската православна църква от 2009 г., се стреми   в противовес на западния модел, който често е обект на критика от страна на властта в Русия. Той поддържа тесни връзки с Владимир Путин и дължи своята „бърза и блестяща кариера на КГБ“, казва Сесили Вайсие, преподавател и експерт по Русия и СССР. За самоличността на Кирил съществуват спорове, включително и в православния свят. И така, кой е този човек, който очевидно има такова влияние върху вътрешните и външните отношения на Русия? Дали той е инструмент на властта, точно както беше в сталинското време, когато бе постигнато помирение с Православната църква? Този подход може би изглежда необходим, но дали е легитимен, след като едва 6% от населението на страната се определят като истински вярващи, според данните на изследователския център Пию (Pew Research Center)? Кирил (Гундяев) безспорно е политик, доколкото е избран за духовен водач, казва Антоан Аржаковски. Според документалния филм „Господи, спаси Русия” на Алис Коен, той многократно се появява заедно с влиятелни политици като Барак Обама и Махмуд Абас, а също така не избягва общуването и с Владимир Путин, с когото се среща веднъж месечно. Историкът определя като още по-тревожен фактът, че „той напълно се съгласява с Кремъл и никога не е осъждал репресиите и войната” след назначаването му на поста. Галина Акерман напомня, че „преди да стане патриарх, Кирил отговаря за международните отношения в Московската патриаршия, което предполага тесни връзки с властта и руските специални служби”. Според нея \"назначаването му\" би било невъзможно без съгласието на висшите власти, включително и лично на Владимир Путин. \" Как е възможно в една светска държава, както е записано в конституцията, един религиозен лидер и толкова високопоставен служител да бъде толкова близко до властта? Както отбелязва Сесил Весие, руската светска държава не прилича на Франция, особено ако си припомним как бяха въведени уроците по православие в училищата. В крайна сметка, \"не е ясно дали Кирил се опитва да използва Путин, или Путин да използва патриарха\". Във всеки случай \"светската държава съществува само на хартия, а обществено-политическите инициативи съществуват и от двете страни\". Главният редактор на orthodoxie.com и бивш православен свещеник Christophe Levalois споделя една малко по-различна позиция: „Църквата се примирява с властта. Но политическата власт не се определя от нея. Освен това от самото начало на християнството в едно писмо на апостол Павел се казва: „Всяка душа да бъде покорна на висшата власт”. Такова трябва да бъде поведението на всеки един вярващ. Галина Екерман смята още, че „Църквата предполага власт на нравствен авторитет и божествено благословение” и освен това търси взаимна изгода със светската власт. Пример за това са съдебните процеси срещу „Пуси Раят” и блогарът, който си позволява да играе в храм „покемон”, които бяха инициирани от Църквата по обвинения в богохулство Антоан Аржаковски, който  е живял 10 години в Русия, много внимателно е проследил пътя на развитието на Кирил. Той е възмутен от факта, че  църквата не е “поискала прошка” от вярващите за престъпленията на комунизма,  в които тя е съучастник на властите и не е “осъдила зверствата от миналото”. Но което е още по лошо -  църквата днес не е осъдила анексирането на Крим от Русия и в известен смисъл дори го подкрепя.  Галина Акерман, от своя страна, подчертава, че отговорността за конфликта е \"главно на Путин\" и припомня, че \"църквата и нейният глава благословят танкове и оръжията, които изпращат в Сирия и Чечения\". Всичко това повдига въпроса за дипломатическата позиция на Руската православна църква, особено след като през 2016 г. отвори врати православната църква на  Quai Branly, на един хвърлей място от Айфеловата кула. А действителната задача на спонсорирания от Кремъл православен център е обект на обсъждане. \"Времето за църквата тече различно за разлика от политическа власт.\" Бившият свещеник Кристоф Левалуа разглежда ситуацията в по-голяма дълбочина: \"Френцузите съвсем не са се запознали с руската култура след изграждането на този център\". Огромната миграционна вълна след 1917 г. оправдава напълно, според него, присъствието на такъв храма. Според него „времето за църквата тече  по различен начин, отколкото за политическа власт. Политическата власт е съсредоточена в краткосрочен и средносрочен план, докато църквата гледа към по-далечното бъдеще. Десет години по-късно Владимир Путин вече няма да бъде на власт, но Православната църква ще остане и ще продължи да действа. \" Изводите на Сесил навеждат на размишления. Тя изразява съжаление, че толкова влиятелен човек като Кирил, който „можеше да е носител на посланията за братство и любов” като църковен лидер, сега по-скоро играе ролята на геополитик, чиято власт е равна на светската  власт. При все, че може да използва влиянието си за съвсем други цели, и по-специално да подпомага една трета от населението, което днес живее под прага на бедността.", "date": "2019.02.16", "title": "Руското общество е болно и Църквата на КГБ не може да го излекува"}
{"url": "https://www.faktor.bg/bg/articles/ryazko-se-e-vloshilo-sastoyanieto-na-27-godishniya-mazh-zarazen-s-morbili", "text": "Влошило се е състоянието на 27-годишния мъж, заразен с морбили. Той е преместен в интензивното отделение на болницата в Благоевград, съобщи Веселка Момчева от \"Надзор на заразните болести\" в РЗИ – Благоевград. Вчера стана ясно, че вътреболнична инфекция е причина за случаите на морбили в Разлог. Почти всички заразени са лежали в детското отделение на болницата в града, където са имали контакт с вируса. Болните вече са 21. За 11 е потвърдено, че става въпрос за морбили, за другите ще е ясно в понеделник.", "date": "2019.02.16", "title": "Влошило се е състоянието на 27-годишния мъж, заразен с морбили"}
{"url": "https://www.faktor.bg/bg/articles/edno-ot-detsata-hospitalizirani-zaradi-morbili-ima-pnevmoniya", "text": "5 деца бяха хоспитализирани в столичната болница „Св. Анна“ с опасения, че са болни от морбили. „Децата са в стабилно състояние. Едно от тях има и пневмония“, каза от болничното заведение д-р Лъчезар Панчев пред Нова телевизия. Малчуганите са на възраст от 6-7 месеца до 6 г. По думите на родителите им само едно от децата е нередовно имунизирано, но трябва да се видят здравните картони от джипитата. „Най-малките ги пазят майката, ако е била имунизирана. Между 6 и 12-я месец има един луфт“, допълва д-р Пачев. Трябва да се имунизират децата, съветва ги той. Заразността на болестта е голяма – почти 95% е заразността. „Съветвам родителите да нямат резерви към ваксините, защото се постига колективен имунитет“, казва д-р Панчев. За да се постигне това 90% от децата трябва да са ваксинирани. Следващата седмица ще има резултати от тестовете дали децата са болни от морбили.", "date": "2019.02.16", "title": "Едно от децата, хоспитализирани заради морбили, има пневмония"}
{"url": "https://www.faktor.bg/bg/articles/tovaren-vlak-deraylira-v-plovdiv", "text": "Товарен влак е дерайлирал на Централна гара-Пловдив, предава \"Дарик\". Композицията е на втори коловоз. На място е изпратен екип на пожарната. Няма информация за пострадали. Причините за инцидента се изясняват.", "date": "2019.02.16", "title": "Товарен влак дерайлира в Пловдив"}
{"url": "https://www.faktor.bg/bg/articles/botyo-botev-sluchayat-s-vzriva-prednaznachen-za-mityo-ochite-e-izklyuchitelno-intersen-kato-rabota", "text": "„Преекспонира се историята около екстрадицията на Очите. Това е една нормална процедура. Не е тайна, че Очите е свързан с трансконтинентална дейност, особено с Турция. Събирането на оперативна информация е от интерес на службите”. Така криминалистът Ботьо Ботев коментира пред Нова телевизия екстрадицията на Димитър Желязков – Митьо Очите и защо тя се забави толкова. Според Ботев деяния на Димитър Желязков, които са по-тежи от тези, за които в момента го разследват, са попадали в полезрението на службите и може би трябва да се върнат към тях. „Категорично няма полицейски чадър над Очите, нито политически“, убеден е криминалистът. Според него събирането на оперативна операция е причината да се забави екстрадицията на Очите.  „Митьо беше едно обикновено момче“, допълва той. При него нещата са се свели до това, че е влязъл в контакт с хора, на които е бил полезен, смята криминалистът.  „Ситуацията, която се развиваше по онова време, особено в „Слънчев бряг” беше интересна за оформящите се групировки. Разпределяха се територии. Очите се появи доста по-късно на хоризонта на организираната престъпност в България”, каза още Ботьо Ботев. Според него той е непредсказуем в действията си.  „Съдбата е благосклонна към него. Въпреки, че доста пъти е бил обект на нападения, той винаги оцелява. Митьо неведнъж е бил на прага на живота и смъртта.  Взривът преди годни беше предназначен пряко за него“, припомни той случая, в който жертва на атаката стана жената на Очите. „Този, който е натиснал копчето, вероятно е сбъркал и припознал Очите с някой, който е бил там“, обяснява Ботев. „Случаят е изключително интересен като работа“, допълва той.  Ботьо Ботев изрази мнение, че Димитър Желязков трябва да прецени дали е в достатъчно добро здравословно състояние и  да преосмисли много неща, свързани с дейността си.", "date": "2019.02.16", "title": "Ботьо Ботев: Случаят с взрива, предназначен за Митьо Очите, е изключително интересен като разработка"}
{"url": "https://www.faktor.bg/bg/articles/danail-kirilov-ochakvame-opozitsiyata-da-sazdade-naprezhenie-i-po-vreme-na-samiya-izboren-protses", "text": "Работата ни по Изборния кодекс започна преди началото на декември и около 10 декември ние казахме, че с оглед тогавашните възражения на опозицията ще дадем достатъчно време за обществен дебат, което и направихме, това заяви пред БНТ председателят на правната комисия в НС Данаил Кирилов.  Той подчерта, че документи като Изборния кодекс винаги изискват повече парламентарно време. \"Имаше и работна група в предпоследната седмица на януари, в която участваха всички заинтересовани институции, но трябва да отбележа, че нямаше обществен интерес. Очевидно е, че темата ескалира под давление на опозицията и това беше предходната седмица, когато те решиха, че трябва да експлоатират темата с Централната избирателна комисия - нова или стара избирателна комисия. Очевидно това съответства на техните тактически планове за дестабилизация и създаване на напрежение непосредствено преди изборния процес\", посочи Кирилов. Той изрази убеждение, че опозицията ще се стреми да създаде напрежение и по време на самия изборен процес. Данаил Кирилов беше категоричен, че приетите промени в Изборния кодекс не обслужват никакъв реален, обективен, предполагаем, евентуален интерес на участието на политическа партия ГЕРБ. \"Започнахме тази процедура след две срещи, поискани от ЦИК. Срещите бяха с парламентарните групи и с вицепремиера Томислав Дончев. ЦИК ни докладваха това, което излезе и като писмен доклад във връзка с изпълнението на задачите, които им възложихме с Изборния кодекс за машинното гласуване и за електронното дистанционно гласуване. Категорични бяха заключенията на ЦИК, че няма да имат възможност да осигурят електронно дистанционно гласуване и целта на Закона за сигурност на системата и тайната на вота не е доказано постигната, а по отношение на машините възражението беше за това, че няма как да се изпращат машини в дипломатическите и консулски представителства, на корабите, на подвижните секционни избирателни комисии. Тогава, впрочем има го в протоколите на ЦИК, представителят на \"БСП за България\" колегата Байчев категорично подкрепи отпадането на машините, включително изрази склонност и по отношение на електронното дистанционно гласуване, но когато се влезе в ситуация, очевидно е, че и тезите се подменят, и се търси конфронтация\", разкри депутатът от ГЕРБ. Данаил Кирилов коментира и темата за ветото на президента върху промените, като заяви, че това е инструмент, който е предвиден в Конституцията, за да има законодателят възможност за самостоятелна ревизия. Няма основания да се твърди, че общественият интерес е засегнат по един или друг начин. Направихме невъзможното за машинното гласуване, подчерта той. Не бива преференцията да се бърка с мажоритарното гласуване. Трябва да намерим точния баланс между индивидуалните предпочитания и преференциалната система, открои още председателят на правната комисия. По думите на Данаил Кирилов искането на ДПС за агитация на майчин език е основателно. В политическия живот на България това обаче е едно сериозно предубеждение и няма как да се постигне консенсус по този въпрос.", "date": "2019.02.16", "title": "Данаил Кирилов: Не бива преференцията да се бърка с мажоритарното гласуване"}
{"url": "https://www.faktor.bg/bg/articles/intsident-ot-kasno-snoshti-masova-strelba-kray-chikago", "text": "Петима цивилни са жертвите на масовата стрелбата в американския щат Илинойс, а петима полицаи са ранени, съобщи Си Би Ес, цитира БТВ. Нападателят - 45-годишния Гари Мартин, е застрелян от силите на реда, след като открил огън във фабрика.  Вчера той е бил уволнен от фирмата за производство на вентили и друго индустриално оборудване \"Хенри Прат\", където е работил 15 години Говорител на общината съобщи, че състоянието на просреляните униформени е стабилно. Местните власти алармираха към жителите на градчето да избягват района, където била извършена атаката. Районът на атаката в града, разположен на около 40 км западно от Чикаго, е отцепен от десетки полицейски екипи. На мястото има и шест пожарни. В Twitter американският президент похвали добрата работа на силите за сигурност в критичната ситуация и изказа съболезнования на близките на жертвите. \"Америка е с вас\", написа държавният глава в профила си в социалната мрежа.", "date": "2019.02.16", "title": "Инцидент от късно снощи - масова стрелба край Чикаго"}
{"url": "https://www.faktor.bg/bg/articles/slantseto-shte-se-usmihne-dnes", "text": "Днес облачността ще продължи да се разкъсва и намалява и над по-голямата част от страната ще се установи слънчево време, най-късно в източните райони. Атмосферното налягане ще остане по-високо от средното за месеца. Ще духа слаб западен, в Източна България – до умерен северозападен вятър. Дневните температури ще се повишат и максималните ще са между 5° и 10°, съобщи „Фокус“. Над Черноморието облачността ще е значителна - ниска слоеста, но ще е без валежи. След обяд облачността ще се разкъсва и намалява. Ще духа умерен вятър от запад-северозапад, който до края на деня ще стихне. Максимални температури - между 6° и 8°. Температурата на морската вода е 6 -7°. Вълнението на морето ще е 2-3 бала. Над планините облачността ще намалее до предимно слънчево време. Ще духа умерен, по високите и открити части – до силен североизточен вятър. Максималната температура на височина 1200 метра ще е около 2°, на 2000 метра – около минус 4°.", "date": "2019.02.16", "title": "Слънцето ще се усмихне днес"}
