{"url": "http://www.faktor.bg/bg/articles/novini/balgariya/prognoza-zhecho-stankov-shte-e-noviyat-ministar-na-energetikata", "text": "\"Зам.-министърът на енергетиката Жечо Станков ще заеме поста на Теменужка Петкова\", прогнозира енергийният експерт Васко Начев.  Той не е изненадан от оставката на министър Петкова.    \"Всеки, който много или малко познава нещата или ги следи по-отблизо, не е никак трудно да отгатне, че едно такова нещо предстои. За съжаление, то се случи няколко часа по-късно\",  каза още енергийният експерт пред БНР.  Според него не Гинка от Пазарджик е съборила Теменужка Петкова от поста министър.  \"Това е само един формален повод, защото си спомняте, че това е може би трети или четвърти опит тя да бъде отстранена, защото тя работеше в три основни направления, където дразни много хора\", каза Начев и посочи три причини за нейната оставка:    \"Тя придаде нов облик на енергетиката като цяло. Петкова работеше много усърдно да бъде реализиран интерконекторът Гърция - България. Това също не се харесва на много хора. Третото нещо, според мен, е, че тя много или малко беше пречка, искайки да има правила на играта при реализиране на проекта \"Белене\". Тези три причини са днес да имаме нейната оставка\".   По думите му държавата е знаела за сделката между ЧЕЗ и \"Инерком България\".  \"Аз ви уверявам, че всеки, който би трябвало да знае за тази сделка, той е знаел. Със сигурност зад тази сделка седи Българска банка за развитие, защото няма друга такава мощна банка, която да застане зад тази сделка или консорциум от няколко банки. Т.е. сделката от юридическа гледна точка е изпипана, както трябва и когато има две частни компании, няма място за съмнение\", коментира Васко Начев.    Вчера премиерът Бойко Борисов каза от Брюксел, че самият той е посъветвал енергийния министър Теменужка Петкова да подаде оставка.  \"Като се върна ще се срещна с коалиционните партньори, ще предам това, което мисля и ще вземем заедно решение, след това кой да я замести\", заяви премиерът.    В отговор на въпрос кой ще наследи Петкова енергийният експерт Васко Начев бе категоричен: \"Жечо Станков ще бъде следващият енергиен министър\".  Той обясни още, че държавата има всички механизми, за да провери сделката.", "date": "2018.02.24", "title": "Прогноза: Жечо Станков ще е новият министър на енергетиката"}
{"url": "http://www.faktor.bg/bg/articles/novini/svyat/frantsiya-e-podlozhena-na-vse-po-razshiryavashta-se-islyamska-radikalizatsiya", "text": "Франция обяви мерки за борба с радикализацията, които включват обособяване на изолирани зони в затворите и по-строги правила за лицензиране на религиозни учебни центрове. В страната, която има най-многобройната мюсюлманска общност в Европа, властите вече приеха законодателство с по-строги мерки срещу чужденците, извършили престъпления или намиращи се в полезрението на специалните служби. „Ислямистката радикализация застрашава нашето общество не само, когато води до насилие. В действителността ние се сблъскваме с проявленията ѝ, когато законите на републиката се изправят срещу религиозната доктрина, когато някои хора приемат само да се подчиняват на религията“, заяви премиерът Едруар Филип. Френското общество е подложено на все по-разширяваща се радикализация от джамии, ръководени от радикални имами, освен това явлението си пробива път в пренаселените затвори, в които има много ислямисти, върнали се от Близкия изток. „Министърът на правосъдието разработва план със затворите за работа с радикализирани затворници, особено с онези, които се връщат от Сирия и Ирак. Ще бъдат създадени 1500 изолирани зони за работа с радикализираните затворници, от тях 450 ще бъдат готови до края на тази година“, съобщи премиерът. Мащабът на заплахата бе посочен в доклад на министерството на вътрешните работи. Според него сектантските настроения или поведение нарастват в някои части на Франция, предимно в бедните градски райони, където мюсюлманите се противопоставят открито на светския начин на живот. Много младежи излизат от системата на държавните училища и попадат в строго религиозни училища или медресета, където са изложени на лесна радикализация. Само за миналата година техният брой е бил 74 000.", "date": "2018.02.24", "title": "Франция е подложена на все по-разширяваща се ислямска радикализация"}
{"url": "http://www.faktor.bg/bg/articles/tsvetanov-usiliyata-na-gerb-sa-nasocheni-kam-realiziraneto-na-uspeshni-politiki-v-mestnata-vlast", "text": "Далновидната политика на ГЕРБ и правителството на Бойко Борисов дава възможност местната власт да развива най-различни проекти, а стабилността на държавата ни позволява да се ползваме с доверието на ЕС и да усвояваме европейските фондове. Това заяви заместник- предсеателят на ГЕРБ и председадел на ПГ на партията Цветан Цветанов на среща с актива  и общинските съветници от ГЕРБ-Сандански. В срещата взеха участие и областният координатор на ГЕРБ в Благоевград и народен представител Даниела Савеклива, народният представител от ГЕРБ-Гоце Делчев Димитър Гамишев, кметът на Сандански Кирил Котев и зам.- министърът на икономиката Александър Манолев.  „Силата на ГЕРБ са видимите резултати и затова трябва да продължим да работим за повече инвестиции и за повишаване на доходите. За ГЕРБ е важно да се реализират повече политики, насочени към хората“, посочи Цветанов. Като положителен пример в тази посока той даде община Сандански, където кметът Кирил Котев успява да реши проблеми, които са трупани от години.  „Той непрекъснато си поставя цели и има ясна нова визия за развитието на Сандански. Имаме амбицията Сандански да се превърне в център за подготовка по леката атлетика. Затова стартира и ремонтът на спортната зала, ще се изгради и лекоатлетическа писта, която да отговаря на всички европейски и международни стандарти”, съобщи Цветанов. Той коментира, че за Благоевградска област е много важна темата за Западните Балкани, която е във фокуса на Българското председателство на Съвета на ЕС. Това е уникална възможност за развитието на региона“, категоричен бе председателят на ПГ на ГЕРБ.", "date": "2018.02.24", "title": "Цветанов: Усилията на ГЕРБ са насочени към реализирането на успешни политики в местната власт"}
{"url": "http://www.faktor.bg/bg/articles/novini/svyat/koy-se-strahuva-ot-laura-kyoveshi", "text": "Не, такова нещо не е имало досега в ЕС. Един правосъден министър тръгва да защитава осъдени политици и олигарси и настоява за освобождаването на човека, постигнал досега най-големи успехи в борбата срещу корупцията в Румъния! Аргументите му са повече от прозрачни: Лаура Кьовеши била уронила имиджа на Румъния, а с авторитарния си стил на управление застрашавала независимостта на правосъдието?! Обвинението на правосъдния министър Тудорел Тоадер звучи едновременно като обвинителен акт и като предрешена присъда. Просто смехотворно. През петте години, в които Лаура Кодрута Кьовеши е главен прокурор на Националната дирекция за борба с корупцията, тя многократно беше обект на клеветнически кампании. Повечето обвинения идваха от лица, които сами имат проблеми с правосъдието. Само че през последната година атаките срещу нея зачестиха, като в хора на обвинението се включиха и хора от социалдемократическото правителство - чрез кампании в стар стил на телевизионния екран. Бързо обаче стана ясно, че тези атаки са насочени не само лично срещу нея, а преди всичко срещу работещото румънско правосъдие и правовата държава. Или както самата Кьовеши много точно се изрази, свидетели сме на едно \"отчаяно тържество на обвиняемите\". Сходно е мнението на либералния президент Клаус Йоханис. Клика политици, които имат проблеми с правовата държава, иска да промени законите, за да я отслаби - това подчертава Йоханис всеки път, когато го попитат какво става в Румъния. Неговата позиция е последната спасителна котва за основателно възмутените граждани, които от година насам периодично излизат на протести в защита на независимото правосъдие. Според румънската конституция, само президентът на страната може да отзове ръководителката на Дирекцията за борба с корупцията. А неговата реакция сега показва, че той няма да го стори. Защо е цялата тази шумотевица, след като за всички участници от самото начало би следвало да е ясно, че отстраняването на държавния прокурор не е вероятно? И защо цялото това бързане, след като вторият и последен мандат на Кьовеши и бездруго изтича следващата година? Едно от обясненията за паническите действия на правителството са действията срещу шефа на управляващата Социалдемократическа партия Ливиу Драгня. Срещу него вече е има присъда по обвинение в изборни манипулации и по тази причина той не може да стане премиер. Драгня е председател на парламента и под прикритието на парламентарната демокрация може с необходимото мнозинство да внася закони срещу правовата държава. Срещу него текат две други дела - за злоупотреба със служебното положение и със средства от европейските фондове. Драгня и компания се чувстват преследвани от някаква \"паралелна държава\" - в лицето на прокуратурата, службите за сигурност и държавния глава. С последната си атака срещу антикорупционната дирекция Драгня се надява да спечели малко време. Предложен от неговата партия проектозакон за псевдореформа на правовата държава трябва да преодолее само още няколко бариери, за да може да бъде приет още тази година - независимо от острите критики на Европейската комисия. С въпросната реформа трябва бъде \"изчистен\" имиджът на корумпирани политици и олигарси. От друга страна, Драгня трябва да бъде преизбран за лидер на социалдемократите на извънреден конгрес на партията през март. На вътрешнопартийните си опоненти, а и на избирателите, той трябва да покаже, че продължава да контролира политическия живот в Румъния. Да им демонстрира, че, видиш ли, макар президентът и да не иска да отстрани Кьовеши, той, Драгня, е направил всичко възможно. И това трябва да му се зачете като успех. Ако сега не е успял, то следващият път сигурно ще стане. \"Паралелната държава\" може да бъде победена. А следващият възможност за това вече изглежда се очертава: говори се за процедура по импийчмънт на президента Йоханис. В същото време в германския Бундестаг все по-отчетливо се чуват гласове за незабавна реакция от страна на Брюксел. Ако се стигне до още атаки срещу независимостта на правосъдието в Румъния, може да бъде задействан член 7 от европейските договори, се посочва в писмо на председателя на Комитета по въпросите на Европа в Бундестага Гунтер Крихбаум. Румъния изглежда най-после успя да влезе, след Полша и Унгария, в списъка на \"трудните деца\" на Европа. Точно като на Олимпиада, където е важно участието. Пък кой знае, не е изключено и медал да вземеш! Крайно време е Брюксел да удари по масата!", "date": "2018.02.24", "title": "Кой се страхува от Лаура Кьовеши?"}
{"url": "http://www.faktor.bg/bg/articles/novini/svyat/turtsiya-prizova-oon-da-spre-klaneto-v-iztochna-guta", "text": "ООН трябва да сложи край на клането в Източна Гута, заяви днес говорителят на турския президент преди гласуването в Съвета за сигурност на ООН на резолюция за 30-дневно спиране на огъня в Сирия, предаде агенция Ройтерс.  Очакваното снощи гласуване в Съвета за сигурност на ООН за проекторезолюция, предвиждаща 30-дневно хуманитарно прекратяване на огъня в Сирия, бе отложено за 17.00 ч. по Гринуич (19.00 ч. българско време) днес.  Световната организация все още е разединена по въпроса за кръвопролитния конфликт в Сирия. Продължилите с часове преговори, целящи да се избегне вето от страна на Русия, ключов съюзник на режима на сирийския президент Башар ал Асад, получаващ от нея решаваща военна помощ във войната, приключиха с изготвянето на нов проект, предвиждащ незабавно спиране на огъня. Турция е един от основните поддръжници на бунтовниците, които се борят за свалянето от власт на Башар ал Асад.  Анкара призова днес света да сложи край на една от най-смъртоносните кампании на проправителствените сили срещу бунтовниците в седемгодишната гражданска война в Сирия.  \"Режимът на Асад извършва клане в Източна Гута. Целият свят трябва да каже заедно \"стоп\" на това клане\", написа в Туитър Ибрахим Калън, който е говорител на турския президент Реджеп Ердоган. Над 500 са вече убитите цивилни при бомбардировките в Източна Гута за седем дни, съобщи Сирийският център за наблюдение на правата на човека. Сред загиналите са над 120 деца, отбелязва БТА.", "date": "2018.02.24", "title": "Турция призова ООН да спре клането в Източна Гута"}
{"url": "http://www.faktor.bg/bg/articles/novini/svyat/gartsiya-iska-za-makedoniya-ime-za-obshta-upotreba", "text": "Името, за което ще постигнем договорка, ще трябва едновременно да бъде и конституционно име на нашите съседи, а това е предпоставка за промени в конституцията. Това каза гръцкият премиер Алексис Ципрас на пресконференция в Брюксел след неформалната среща на Европейския съвет. Гърция иска решение за едно име, което ще бъде и за външна, и за вътрешна употреба. Ципрас смята, че Република Македония е тази, която бърза да реши проблема, защото той е екзистенциален въпрос за европейската ѝ перспектива. По отношение на срока за постигане на решение, гръцкият премиер коментира, че страната му не бърза, нито е поставена под натиск да го договори до срещата на НАТО през юли, когато евентуално Македония може да получи покана за членство. По повод опитите на турския президент Ердоган да засили ролята си в региона, Ципрас заяви, че европейската перспектива на Скопие минава през Атина, а не през Анкара. Македонският вицепремиер и министър на отбраната Радмила Шекеринска смята, че решение на спора за името с Гърция ще се очертае през март.  ЕС оказва започва да оказва натиск върху Гърция и Македония за по-бързо решаване на спора им. В неделя в Скопие ще пристигнат председателят на ЕК Жан-Клод Юнкер и еврокомисарят по разширяването Йоханес Хан за разговори с македонските ръководители.", "date": "2018.02.24", "title": "Гърция иска за Македония име за \"обща употреба\""}
{"url": "http://www.faktor.bg/bg/articles/novini/svyat/nad-500-sa-veche-tsivilnite-zhertvi-v-iztochna-guta", "text": "Над 500 са вече убитите цивилни при бомбардировките на сирийския бунтовнически бастион край столицата Дамаск Източна Гута за седем дни, предаде АФП, като се позова на Сирийския център за наблюдение на правата на човека.   Неправителствената мониторингова организация, която е базирана във Великобритания и разполага с широка мрежа от информатори в Сирия, съобщи, че сред 505-те загинали от неделя са 123 деца. Броят на жертвите се е увеличил след откриването на тела под отломки и на фона на продължаването на бомбардировките. Днес са били убити 29 цивилни, 17 от които в Дума - големия град в Източна Гута. Сирийските правителствени сили започнаха масирани бомбардировки на последния бунтовнически анклав край Дамаск в подготовка на сухопътна офанзива за неговото превземане. Източна Гута, чието население наброява около 400 000 човека, е обсадена от 2013 г. Бомбардировките продължават в момент, когато нови разногласия в ООН предизвикаха поредно отлагане на гласуването за хуманитарно примирие в района, отбелязва АФП. Очакваното снощи гласуване в Съвета за сигурност на ООН за проекторезолюция, предвиждаща 30-дневно хуманитарно прекратяване на огъня в Сирия, бе отложено за 17.00 ч. по Гринуич (19.00 ч. българско време) днес. Световната организация все още е разединена по въпроса за кръвопролитния конфликт в Сирия.   Продължилите с часове преговори, целящи да се избегне вето от страна на Русия, ключов съюзник на режима на сирийския президент Башар ал Асад, получаващ от нея решаваща военна помощ във войната, приключиха с изготвянето на нов проект, предвиждащ незабавно спиране на огъня.   Според Сирийския център за наблюдение на правата на човека. руски военни самолети участват в атаките срещу Източна Гута. По-рано тази седмица Русия отрече да нанася въздушни удари в района.", "date": "2018.02.24", "title": "Над 500 са вече цивилните жертви в Източна Гута"}
{"url": "http://www.faktor.bg/bg/articles/novini/svyat/svalyat-nadpisa-aleksandar-veliki-ot-skopskoto-letishte", "text": "Македонските служби днес са започнали отстраняването на надписите \"Александър Велики“ от международното летище в Скопие, предава агенция “Макфакс“. Това става в изпълнение на решение на правителството за преименуване на аеропорта, посочи концесионерът на летището. За смяната се договориха премиерите на Гърция и Македония Алексис Ципрас и Зоран Заев на среща в кулоарите на Световния икономически форум в Давос миналия месец, припомня \"Фокус\". По време на на разговорите бе засегната и темата за решаване на спора за името. В знак на добра воля Заев обеща, че Скопие ще смени името на международното летище и магистрала, които досега носеха името на Александър Велики. Надписът на летището ще бъде заменен с \"Международно летище Скопие\".", "date": "2018.02.24", "title": "Свалят надписа \"Александър Велики\" от скопското летище"}
{"url": "http://www.faktor.bg/bg/articles/novini/balgariya/boyko-borisov-poiska-dans-i-nap-danapravyat-palna-proverka-na-prodazhbata-na-chez", "text": "Министър-председателят Бойко Борисов възложи на Държавната агенция “Национална сигурност” и Националната агенция по приходите да направят пълна проверка на сделката по продажбата на електроразпределителното дружество ЧЕЗ, както и на дружеството купувач - \"Инерком България\". Премиерът също така поиска в разследването на всички обстоятелства да се включат Комисията за енергийно и водно регулиране и Комисията за финансов надзор. Борисов разговаря с ръководствата на НАП и КФН, които го увериха, че наблюдават сделката от четвъртък и ще извършат незабавна проверка, съобщиха от правителствената пресслужба. Правителството няма отношение по сделката между двете частни компании, но ще използва ресурса си да провери всички обстоятелства и да гарантира енергийната сигурност, се казва в съобщението на МС.", "date": "2018.02.24", "title": "Бойко Борисов поиска ДАНС и НАП да направят пълна проверка на продажбата на ЧЕЗ"}
{"url": "http://www.faktor.bg/bg/articles/novini/svyat/yunker-zapochva-balkanska-obikolka-ot-makedoniya", "text": "Председателят на Европейската комисия Жан-Клод Юнкер ще започне на 25 февруари своята балканска обиколка с посещение в Македония, а до 1 март ще бъде всичките 6 държави от Западните Балкани. Председателят на Еврокомисията ще бъде придружаван от върховния представител за външната политика на ЕС Федерика Могерини и от еврокомисиря по разширяването Йоханес Хан. В Македония засега са потвърдени разговори с премиера Зоран Заев и с президента Георге Иванов, но не са изключени и допълнителни срещи. Предвидено е Юнкер и Заев да дадат съвместна пресконференция, съобщиха от Европейската комисия.", "date": "2018.02.24", "title": "Юнкер започва балканска обиколка от Македония"}
{"url": "http://www.faktor.bg/bg/articles/novini/balgariya/prof-gencho-nachev-nzok-de-yure-e-nezavisima-no-de-fakto-nikoga-ne-e-bila", "text": "Националната здравна каса де юре е независима, но де факто никога не е била - по-голямата част от управата й е част от управляващите, коментира ,проф. Генчо Начев, директор на болница „Света Екатерина” и бивш управител на НЗОК по повод скандалите в сектора. Той заяви, че не е нормално да има разминаване в размера на дълговете на НЗОК и то с толкова големи цифри – това значело, че някой не дава верни данни. По думите му Касата не може да бъде независима, защото е част от системата на здравеопазването и трябва да има синхрон между този, който прави политиката в здравето, НЗОК като основния платец на медицински услуги и министъра на финансите, който осигурява и прави бюджета на държавата. Начев посочи механизма, по който пациенти от България отиват на лечение в чужбина.  „Единият път е по спешност – с европейска здравна карта или подобен документ. Когато е планово се подава молба до касата и се дава офертата на болницата, която може да извърши лечението. Тогава комисия към касата иска становище на националния консултант и председател на дружество по специалността, който да каже, че в България няма такова лечение или не е толкова качествено”, обясни експертът. Той смята, че трябва да се въведе съучастие на пациентите, болниците да са по-малко и чрез национална здравна карта да се актуализира нуждата и предлагането.", "date": "2018.02.24", "title": "Проф. Генчо Начев: НЗОК де юре е независима, но де факто никога не е била"}
{"url": "http://www.faktor.bg/bg/articles/ikonomika/biznes/ginka-varbakova-za-sdelkata-s-chez-bankova-institutsiya-shte-ni-predostavi-kredit", "text": "\"Инвестираме в добре работещ бизнес и ще го развиваме устойчиво\", заяви за БТА Гинка Върбакова, собственик на фирмата \"Инерком България\", която ще купи активите на енергодружеството ЧЕЗ в България. \"Усилията ни ще бъдат насочени към постигане на максимална сигурност на доставките и повишаване на качеството на услугите\", допълва тя. \"Инерком\" участва самостоятелно в процедурата. Ще бъдем подкрепени единствено от уважавана банкова институция, която ще ни предостави кредит. Това ще стане на базата на конкретни критерии, свързани с нашия бизнес и кредитно досие\", подчертава Върбакова. \"Инерком България\" е част от група компании, които вече 10 години работят в областта на енергетиката, енергийната инфраструктура и строителството.  \"Основната ни дейност до момента е свързана с изграждане на централи и производство на електроенергия от ВЕИ. Групата притежава 6 действащи фотоволтаични централи, с обща мощност около 23 МВТ\", посочва тя. Гинка Върбакова е на 43 години. Участва в управлнието на 23 фирми и е собственик в 4. През 2006 г. Върбакова е регистрирана като „земеделски производител” с дейност отглеждане на зърнени и бобови култури. От 2011 г. е в управлението на „Солар грийн енерджи” за соларни панели. Член на управителния съвет и на Българската фотоволтаична асоциация. От асоциацията не коментират имат ли фирмите на Върбакова капацитета да управляват най-голямото енергодружество у нас.", "date": "2018.02.24", "title": "Гинка Върбакова за сделката с ЧЕЗ: Банкова институция ще ни предостави кредит"}
{"url": "http://www.faktor.bg/bg/articles/ruskoto-posolstvo-salyutite-byaha-za-ruskite-voyni-mo-ne-za-vuchich-sa", "text": "Топовни салюти, изстреляни вчера в София, около 10 – 10,15 часа хвърлиха в недоумения софиянци – в чест на кого са? По същото време група български русофили, в присъствието на руския посланик Анатолий Макаров и  служители от дипломатическата мисия полагаха цветя на паметника на Съветската армия, чествайки Деня на пазителя на Отечеството. Заедно с тях беше и ръководството на БСП - София начело с Калоян Паргов, народни представители от \"БСП за България\", общинските съветници и антифашистки организации. Те също поднесоха венци и цветя на Паметника на Съветската армия, докато топовете гърмяха. В годините на СССР на 23 февруари се отбелязваше празникът на Съветската армия, който бе осъвременен след краха на комунизма. Пред МОЧА обаче бяха дошли и заклети ветерани, които настояваха, че почитат 100 години от създаването на Червената армия, която е и Въпросните оръдия пред паметника на Съветската армия са собственост и се стопанисват от Министерството на отбраната. Вероятно поради това в някои медии се появиха информации, че министър Каракачанов е разрешил салютите в чест на Деня на пазителя на Отечеството. Според други медии пък били произведени 21 топовни салюта в чест на сръбския президент Александър Вучич. Остър спор, за кого точно са били предназначени топовните гърмежи, които разтърсиха София, се разгоря и в социалните мрежи. Привърженици и активисти на ВМРО се втурнаха да бранят министъра си, който е и лидер на въпросната партия. Бурна дискусия се разгоря по темата на стената на бившия син депутат Иван Сотиров, изразил възмущение, че Каракачанов позволил да почетат с топове и салюти чисто руски празник.  Лично вторият човек в партията – евродепутатът Ангел Джамбзаки, се втурна да брани шефа си. Ето част от коментара му: „Салютът е заповядан от Президента Радев, като част от държавния протокол, при срещата с президента на Сърбия. Красимир няма нищо и дори не е бил в района. При този салют батареята се разполага в парка зад МОЧА. По заповед и традиция, последните 30-ина години. По същото време едни трима ретарди поднасят цветя на МОЧА по техен си повод. Други истерици и болни мозъци сътворяват горния пикоч (пикоч са наречени информациите, в които се твърди, че залповете са били за руския празник, б.р.).” В същото време МО не е публикувало и до момента официално съобщение със своя позиция. В някои издания се появиха изявления на пресцентъра на МО, в които се твърди, че е отдадена чест на Вучич, който обаче е полагал цветя на няколко километра разстояние от съветския паметник. На страницата на президентството няма и дума за 21 салюта в чест на сръбския гост. И медиите на съседите не споменават и дума за топовни гърмежи в чест на президента им.  На официалната страница на Посолството на Русия у нас, ясно и директно се посочва, че Денят на пазителя на Отечеството  София е бил отбелязан „под залповете на артелирийски оръдия”. Към новината, която и до днес продължава да е на първа позиция, е приложена и снимка, запечатала дима от салютите, на фона на съветския окупатор със шмайзера (виж   б.р.). Явно има тежко разминаване между българските институции и дипломатическата мисия на Русия. А „войводите” на Каракачанов и пресцентърът на МО трябва да опровергаят Руското посолство, ако истината е различна. Като знаем, че сме в ситуация на хибридна война, провеждана от Русия срещу нас, но с помоща и на българи, съвсем не е изключено да е спретнато поредното активно мероприятие – гърмят 21 топовни салюта, като идеята е с един куршум да ударим два заека – и Вучич почетен, и съветският окупатор също. А после – едните ще се оправдават с другите, както става в случая. В края на краищата силуетът на Кремъл стои и зад двете събития. Но в случая няма място за съмнение – трябва да вярваме на сайта на руската дипломация, а той недвусмислено казва, че салютите са били за техните славни войни. Явно в МО са се объркали, а сега се оправдават с президента и администрацията му.", "date": "2018.02.24", "title": "Руското посолство: Салютите бяха за руските войни, МО – не, за Вучич бяха"}
{"url": "http://www.faktor.bg/bg/articles/sport/bez-rado-yankov-na-finalite-v-pyongchang", "text": "Най-добрият ни сноубордист Радослав Янков няма да кара във финалите на паралелния гигантски слалом на Зимните олимпийски игри в Пьонгчанг.  28-годишният българин даде 19-о време в квалификациите и само 7 стотни го разделиха от място сред първите 16, които продължават на 1/8-финалите. Българинът бе с 18-и резултат след първия рън, завършвайки за 42.56 секунди. При втория манш времето му бе по-бавно - 43.48 секунди. Все пак Янков подобри класирането си от Сочи 2014, където завърши на 25-а позиция. Квалификацията бе спечелена от лидера за Световната купа Невин Галмарини (Швейцария). Представителката ни в паралелния гигантски слалом при жените - Теодора Пенчева, също не успя да премине пресявките. Тя бе 28-а след първото спускане с време 49.01 секунди. Пенчева направи 49.62 секунди при втория си рън и така се нареди на 27-о място в крайното класиране.  Квалификацията при дамите бе спечелена от олимпийската шампионка в супергигантския слалом на алпийските ски Естер Ледецка от Чехия.", "date": "2018.02.24", "title": "Без Радо Янков на финалите в Пьонгчанг"}
{"url": "http://www.faktor.bg/bg/articles/sport/sled-skite-ester-ledetska-grabna-zlato-i-v-snouborda", "text": "Естер Ледецка стана олимпийска шампионка в дисциплината паралелен гигантски слалом в сноуборда при жените на олимпийските игри в Пьонгчанг. На финала чехкинята победи Селина Йорг от Германия, която изостана с 0.46 секунди. 22-годишната Ледецка триумфира с втора титла от олимпиадата в Южна Корея. На 17 февруари тя спечели златен медал и в супергигантския слалом в ски-алпийските дисциплини. Естер Ледецка е световна шампионка в дисциплините паралелен слалом и паралелен гигантски слалом в сноуборда, както и двукратна носителка на Световната купа в паралелните дисциплини. Чехкинята е първата жена, която спечели два златни медала от зимна олимпиада в два различни спорта и общо петият човек в историята с това постижение. На трето място в паралелния гигантски слалом в Пьонгчанг остана германката Рамона Хофмайстер, която в малкия финал изпревари рускинята Альона Заварзина с 4.07 секунди. Медалът е първи за Хофмайстер от олимпийски игри, докато Заварзина е бронзова медалистка от Сочи 2014. Шампионката от игрите в Русия преди четири години Патриция Кумер от Швейцария отпадна на осминафиналите след загуба от Естер Ледецка. Сребърната медалистка от Сочи 2014 Томока Такеучи (Япония) допусна поражение срещу Селина Йорг на четвъртфиналите в дисциплината.", "date": "2018.02.24", "title": "След ските, Естер Ледецка грабна злато и в сноуборда"}
{"url": "http://www.faktor.bg/bg/articles/sport/posledniyat-balgarin-v-pyongchang-se-otkaza-predi-finala-v-ski-byaganeto", "text": "Българският представител на 50 км ски бягане Веселин Цинзов взе решение да преустанови участието си в дисциплината преди да финишира, с което бе сложен край на българското участие на Зимните олимпийски игри в Пьонгчанг. Той се движеше около 53-то място до 40-ият километър, но малко след него се отказа. Финландският ски бегач Иво Нисканен спечели олимпийската титла в кралската дисциплина на 50 километра класически стил в Пьончан. 26-годишният Нисканен постигна най-големия индивидуален успех в кариерата си, след като 900 метра преди финала направи решителна атака срещу представителя на олимпийските спортисти от Русия Александър Болшунов и до финала стигна напълно свеж, за разлика от уморения си и видимо раздразнен от развитието на бягането руснак. Нисканен пресече финалната линия с 2:08:22.1 часа, като остави зад себе си на 18.7 секунди Болшунов и на 2:37.5 минути другия руснак Андрей Ларков, който взе бронзови медал. С финален спринт световният шампион Алекс Харви от Канада изпревари с една стотна норвежеца Мартин Йонсруд Сундби за четвъртото място. Харви остана на 2:43.6 минути зад Нисканен, докато времето на Сундби бе с 2:43.7 по-слабо от това на победителя.", "date": "2018.02.24", "title": "Последният българин в Пьонгчанг се отказа преди финала в ски бягането"}
{"url": "http://www.faktor.bg/bg/articles/sport/za-treti-poreden-pat-sme-bez-medal-ot-zimni-olimpiyski-igri", "text": "Официално Зимните олимпийски игри в Пьонгчанг завършват утре, но за българите те вече са в историята. Равносметката - 21 участници и нито един медал за трети пореден път на най-големия форум за бели спортове, съобщи бТВ. Големите ни надежди за силно представяне в сноуборда не се оправдаха. Или поне отчасти. Александра Жекова отново записа най-предно класиране в родната делегация с 6-ото си място в бордъркроса, но очакванията ни за нещо повече претърпяха пълен крах с 19-ото място на Радослав Янков в квалификациите на паралелния гигантски слалом. Носителят на Големия кристален глобус за 2016 г. логично бе крайно разочарован от представянето си, но изрази позитивизъм, че успехите тепърва предстоят. \"Това, за което най-много ме боли, е как всичкият този труд, хвърлен през последните няколко години, всеотдайността и лишенията се изпариха за няколко секунди на най-важния старт. Всички са се готвили, но само най-добрите успяват. Знам обаче, че нещата не свършват до тук\", написа чепеларецът в социалните мрежи. Биатлонистите ни също останаха твърде далеч от желаните резултати. Най-предно класиране записа Владимир Илиев със своето 19-о място в индивидуалния старт. Другият ни силен състезател - Красимир Анев, който може да се похвали с място в топ 6 на световното първенство миналата година, бе 25-ти в дългата дисциплина. При това само с една грешка при четирите си появявания на огневия рубеж.  След един от разочароващите стартове Анев избухна, че ските му са бавни. Изказването му бе като допълнение на твърдението му по-рано, че \"българите сме просто пълнеж за големите отбори\". За капак мъжката ни щафета се класира 16-а от 18 отбора, след като бе затворена с обиколка още преди четвърти пост и не завърши.  Все пак България имаше и своите герои в Пьонгчанг 2018. Владимир Зографски пренаписа родната история в ски скока на олимпийски игри. 24-годишният самоковец се представи изключително силно във финала на малка шанца и завърши на 14-а позиция. Така той подобри с пет места предишното върхово постижение, което се държеше от друг самоковец - Владимир Брейчев, който в Сараево 1984 завършва 19-и. Приятна изненада бе 28-ата позиция на Алберт Попов в гигантския слалом при мъжете при дебюта му на олимпийски игри.  С приключването на Пьонгчанг 2018 броят на спечелените медали за България от Зимни олимпийски игри остава непроменен - 6:   Едно злато на Екатерина Дафовска в биатлона от Нагано 1998, две сребърни отличия на Евгения Раданова в шорттека от игрите в Солт Лейк Сити 2002 и Торино 2006 и три бронзови медала - Раданова (Солт Лейк Сити 2002 ), Ирина Никулчина (биатлон - Солт Лейк Сити 2002) и Иван Лебанов (ски бягане - Лейк Плесид 1980).   Всички резултати на българите в Пьонгчанг 2018:   Сноуборд - Бордъркрос - Александра Жекова - 6-о място - Паралелен гигантски слалом - Радослав Янков - 19-о място, Теодора Пенчева - 27-о място  Биатлон - 10 км спринт, мъже - Красимир Анев - 37-о място, Владимир Илиев - 54-о място, Антон Синапов - 56-о място, Димитър Герджиков - 81-о място - 12.5 км преследване , мъже - Красимир Анев - 45-о място, Владимир Илиев - 46-о място, Антон Синапов - 60-о място - 20 км индивидуално, мъже - Владимир Илиев - 19-о място, Красимир Анев - 25-о място, Димитър Герджиков - 43-о място, Антон Синапов - 74-о място - Шафета, мъже - България - 16-о място (затворени с една обиколка) - 7.5 км спринт, жени - Емилия Йорданова - 60-о място, Даниела Кадева - 72-о място, Десислава Стоянова - 76-о място, Милена Тодорова - 84-о място - 10 км преследване, жени - Емилия Йорданова - 55-о място - 15 км индивидуално, жени - Даниела Кадева - 53-о място, Стефани Попова - 77-о място, Десислава Стоянова - 79-о място, Емилия Йорданова - 82-о място - Шафета, жени - България - 16-о място - Щафета, смесена - България - 17-о място   Ски скокове - Малка шанца - Владимир Зографски - 14-о място - Голяма шанца - Владимир Зографски - 31-о място    Ски алпийски дисциплини - Гигантски слалом (мъже) -Алберт Попов - 28-о място, Камен Златков - не завършва - Слалом (мъже) - Алберт Попов - не завършва, Камен Златнов - не завършва - Гигантски слалом (жени) - Мария Киркова - 40-о място - Слалом (жени) - Мария Киркова - 35-о място   Ски бягане - 15 км свободен стил, мъже - Веселин Цинзов - 36-о място, Йордан Чучуганов - 95-о място - класически спринт - Веселин Цинзов - 59-о място, Йордан Чучуганов - 68-о място - 50 км масов старт класически стил - Веселин Цинзов - не завършва - отборен спринт, мъже - България - 12-о място   - 10 км свободен стил, жени - Антония Григорова - 66-о място - класически спринт, жени - Антония Григорова - 66-о място Спускане с шейни  - Индивидуално, мъже - Павел Ангелов - 37-о място", "date": "2018.02.24", "title": "За трети пореден път сме без медал от Зимни олимпийски игри"}
{"url": "http://www.faktor.bg/bg/articles/obshtestvo/zakon-i-red/vaorazhen-mazh-se-barikadira-v-doma-si-vav-velingrad", "text": "Въоръжен мъж се барикадира в къщата си във Велинград, като преди това нападна сестра си и заплаши с пушка охранител. След операция, продължила часове, той беше задържан, а в дома му беше открит цял боен арсенал, като за нито едно от оръжията мъжът не е имал разрешително. През цялото време с него е била и дъщеря му, която е в пети клас. Момичето е станало свидетел и на нападението над леля ѝ. Рано тази сутрин Георги Табаков нахлул с пушка в жилището на сестра си, докато тя спи, скарали се за имот и я набил. Жената успяла да натисне паник-бутона на охранителната фирма. Пристигналият на място охранител обаче бил посрещнат от Табаков със заплахи и насочена пушка. Нападателят се оттеглил необезпокояван в жилището си на другия край на града и се затворил вътре. „Беше разпоредено да бъде отцепен районът и да бъдат поставени секретни постове“, разказа пред bTV старши инспектор Мирослав Янушев, зам.-началник на РПУ-Велинград. Табаков обаче бил задържан изненадващо. „След около час и половина чакане той слезе да си вземе дърва от дърварника и беше задържан светкавично от колегите. Не оказа съпротива“, разказа Янушев. В дома на мъжа открит цяла незаконен арсенал – три пушки, взривно вещество с шнур, преправена пушка със заглушител. Той е имал разрешително за оръжие, но то му е било отнето преди година. Проверка с дрегер на Табаков е установила 3,5 промила алкохол. Съседи казват, че той е безработен, но разполага с пет автомобила и се заяжда с хората. Засега дъщеря му остава при баба си.", "date": "2018.02.24", "title": "Въоръжен мъж се барикадира в дома си във Велинград"}
{"url": "http://www.faktor.bg/bg/articles/novini/balgariya/g-parvanov-v-sdelkata-s-chez-na-parva-myasto-e-vaprosat-koy", "text": "\"Държавата трябва да защити своя интерес и интереса на тези 3 млн. потребители. Тази сделка не буди доверие в обществото и потребителите. Съмнението остава и ако от другата страна имаме държава, защо България не проявява интерес. Ние няма да се намесваме в правилата на сделката, но държавата трябва да защити своя интерес и интереса на тези 3 млн. потребители. Има много неща, които чакат своя отговор. На първо място това е въпросът \"Кой?\", коментира продажбата на ЧЕЗ и оставката на министър Теменужка Петкова бившият президент Георги Първанов пред бТВ. По думите му оставката на енергийният министър Теменужка Петкова е засилил съмнението, че тя е  \"бушон\", защото много \"хладнокръвно и спокойно понесе ситуацията\". Той коментира и спорът за изучаването на комунизма в училище. \"От всички спекулации с историята, тази с учебниците по история е най-тежка. Има крещящо двоен стандарт в отношението към периода до 9-и септември 1944 г. и след 9-и септември 1944 г. Аз съм за това да се покаже насилието в лагерите, репресиите. Но ако ги има след 9-и септември, защо ги няма в учебниците преди 9-и септември 1944 г.\", каза още той и добави, че според него, Валери Жаблянов е остранен несправедливо.", "date": "2018.02.24", "title": "Г. Първанов: В сделката с ЧЕЗ на първо място е въпросът \"Кой\""}
{"url": "http://www.faktor.bg/bg/articles/novini/balgariya/v-siderov-nyamame-pretentsii-kam-posta-na-energien-ministar", "text": "Лидерът на „Атака” Волен Сидеров заяви, че иска коалицията на Обединените патриоти да се запази като обединение и да отидат заедно на избори.  „Всеки ден трябва да се действа така, че да не се разпадне”, заяви той пред бТВ. Сидеров увери, че ще направи всичко възможно, за да се запази коалицията. „На нас ни липсва идейният поглед, прекалено много се разпиляваме в детайли. Да, туризмът е важно нещо, само че България може да живее само от туризъм. Ние трябва да мислим за модерни технологии и за начин, по който хората, които са квалифицирани да не бягат от България”, заяви Сидеров. Той призова партньорите си Красимир Каракачанов и Валери Симеонов да се обръщат към него по-често като най-опитния.  „Аз съм с най-голям политически и парламентарен опит от тях. По-често трябва да го търсят”, категоричен беше Сидеров. Той упреква колегите си от ГЕРБ също в липса на достатъчно консултиране, съветване и вслушване в коалиционния партньор. По думите му съдбата на управляващата коалиция  между ГЕРБ и Патриотите също зависи от всекидневните действия. „Затова насочвам вниманието към идейни неща. Всяка седмица трябва да излизаме първо тримата лидери на Патриотите с пресконференции, в които да казваме: Тук свършихме това, смятаме да се направи еди какво си. Трябва да насочим поглед към идейните неща, към това, което е важно да се върши. Имам усещането, че се работи на парче, ден за ден, няма идеология”, отбеляза той. Дали Теменужка Петкова има основание да подава оставка като енергиен министър, тепърва ще научим, смята Волен Сидеров.  „Не знам дали е укоримо да познаваш някой, който е в бизнеса, освен ако той не е направил закононарушение”, коментира той. Според него Петкова дължи на Патриотите разговор като коалиционни партньори, в който да обясни по-аргументирано и по-задълбочено защо подава оставка. „Стана някакъв рефлекс. При здравния министър  беше същото – съмнение и подава оставка. От една страна, казваш: Да, човекът постъпва достойно, но от друга страна, някакси става девалвация на тези позиции, защото вече нищо сигурно няма. В крайна сметка един министър трябва да има възможността и свободата да работи в един промеждутък от време, за да свърши нещо. Ако е непрекъснато в страх, че може да подаде оставка, той блокира”, отбеляза Сидеров. Нямаме претенции към поста на енергиен министър, нашите министри са ясни, категоричен беше Сидеров.  Той определи като положителна готовността на премиера да обсъди с Патриотите бъдещия енергиен министър. Сидеров заяви, че би могъл да посочи подходящи за поста хора, но не пожела да разкрие имена. По думите му премиерът Бойко Борисов е готов да смени някой от министрите си, когато вижда, че това може да навреди на правителството, на партията му и на целия имидж. „Премиерът Бойко Борисов разви качества през годините, натрупа опита, който вече му позволява да балансира по-добре, а това е много важно за един държавник. Успя да спечели доверие и одобрение в международен план, защото България обикновено е била пренебрегвана, сега като че ли е по във фокуса, разчита се на България като фактор”, отбеляза Волен Сидеров.", "date": "2018.02.24", "title": "В. Сидеров: Нямаме претенции към поста на енергиен министър"}
{"url": "http://www.faktor.bg/bg/articles/novini/balgariya/novo-zemetresenie-na-3-km-ot-asenovgrad", "text": "Ново земетресение е регистрирано тази нощ на територията на страната с магнитуд 3.8 по скалата на Рихтер.  Епицентърът на земетресението е отново в района около Асеновград, където предното денонощие по-силен и продължителен трус събуди населението в района.  Земетресението е регистрирано от Европейския сеизмологичен център в 01.15 часа през нощта.  Епицентърът е на 20 километра югоизточно от Пловдив и на 3 километра югозападно от Асеновград.  Огнището е на 2 километра дълбочина.  Не се съобщава за пострадали хора или нанесени материални щети.", "date": "2018.02.24", "title": "Ново земетресение на 3 км. от Асеновград"}
{"url": "http://www.faktor.bg/bg/articles/novini/balgariya/yanaki-stoilov-rakovodstvoto-na-bsp-ne-deystva-kato-kolektiven-organ", "text": "\"Сега големият въпрос пред БСП е как функционира самата партия\", коментира преди началото на днешното заседание на Националният съвет на БСП Янаки Стоилов и изрази съмнения в единството й.  За пример той даде Изпълнителното бюро, което по думите му не действа като колективен орган.  В тази връзка той посочи разграничаването на партията от Валери Жаблянов, посочен като автор на скандалната фраза за Народния съд в декларацията на БСП за Луковмарш, заради което от ГЕРБ поискаха оставката му, а впоследствие той беше предсрочно освободен от поста зам.-председател на НС. Националният съвет на БСП заседава днес на \"Позитано\" 20. Дневният ред включва доклад на лидера на социалистите Корнелия Нинова за актуалната политическа обстановка.", "date": "2018.02.24", "title": "Янаки Стоилов: Ръководството на БСП не действа като колективен орган"}
{"url": "http://www.faktor.bg/bg/articles/novini/svyat/semeystvata-na-ubitite-v-siriya-ruski-naemnitsi-malchat-za-da-ne-zagubyat-obezshteteniyata", "text": "Десетки руски наемници от частната армия \"Вагнер\" са загинали през февруари в Сирия. Семействата им, много от които са бедни, са принудени да мълчат, за да не загубят и паричните обезщетения, които са им били обещани, пише Дойче веле. Не е ясно колко наемници от руската частна армия \"Вагнер\" са били убити от водената от САЩ коалиция на 7 февруари т.г. в сирийския град Дейр ез-Зор.  Руското външно министерство първоначално говореше за петима убити, а по-късно обяви, че става дума за \"няколко десетки\" руски граждани и граждани на държави от ОНД, убити или ранени при инцидента.  Те доброволно били заминали за  Сирия, „водени от най-различни подбуди\". Ръководената от САЩ антитерористична коалиция на свой ред заяви, че е била принудена да обстрелва правителствените войски на президента Асад в опит за самоотбрана. Много от наемниците на групата “Вагнер\" преди това са се сражавали в региона на Донбас в Източна Украйна. Владимир Ефимов, ръководител на една фондация на ветерани от специалните части, казва, че повечето наемници са бивши офицери, подофицери и ефрейтори. Някои от тях били наети от Министерството на отбраната и изпратени в Сирия.  \"Онези, които са били отхвърлени поради по-напреднала възраст или някакви физически недъзи, са отишли в частната армия\", казва той.  \"Разбира се, една частна армия не е правителствена войскова част, но всички смятаха, че ще си сътрудничат с руската армия\", казва Руслан Тарнавский.  Най-малко 30 наемници от групата \"Вагнер\" са от региона на Свердловск. Владимир Ефимов познава лично 20 от тях. Наемниците оставили на съпругите си неговия телефонен номер, в случай че не могат да се обаждат лично от Сирия. Повечето наемници не посвещавали жените в тайните на своята мисия, защото били подписали декларации, че ще пазят тайна. \"До 8 февруари пристигаха СМС-и, а после контактите бяха прекъснати. Сега ми звънят по телефона само плачещи жени\", казва Владимир Ефимов.  Той поддържа контакт само с един от 30-те наемници, който лежи ранен във военната болница в Ростов на Дон. \"Там му отнели мобилния телефон, но той намерил друг, за да се обади на жена си\", разказва Ефимов. Близките на войниците от частната армия \"Вагнер\" се чувстват напълно безпомощни. В същото време семействата на загиналите, които в повечето случаи са бедни, се стараят да не вдигат много шум, за да не загубят и паричните компенсации, които частната армия \"Вагнер\" плаща в случай на смърт или раняване - около 70 хиляди евро. Журналистическо разследване на ДВ установи, че досега на близките не е предадено нито едно тяло на загинал наемник от сблъсъка на 7 февруари. Правозащитници предполагат, че труповете от Сирия са прехвърлени в един специален център, който се намира в Ростов на Дон. Той е най-големият от този род в Русия. Там могат да се правят и ДНК проби. Големите хангари с хладилни камери за стотици трупове са били построени по време на втората война в Чечения.", "date": "2018.02.24", "title": "Семействата на убитите в Сирия руски наемници мълчат, за да не загубят обезщетенията"}
{"url": "http://www.faktor.bg/bg/articles/novini/balgariya/ts-tsvetanov-prezidentat-raboti-s-bsp-za-destabilizatsiya-i-predsrochni-izbori", "text": "В момента БСП и президентът Румен Радев са едно. Те целят дестабилизация на страната, която на свой ред да доведе до предсрочни избори. Те обаче не осъзнават, че кризата, която ще настъпи след тези избори, ще ни отдалечи от поставените цели. Това заяви зам.-председателят на ГЕРБ и председател на ПГ на партията Цветан Цветанов пред над 120 младежи от цялата страна в рамките на 9-тия Зимен университет на Младежи ГЕРБ. Форумът се провежда в Сандански, а негови организатори са МГЕРБ, Сдружение „Граждани за европейско развитие на България“ и Фондация „Ханс Зайдел“.  „Спомняте ли си обещанията на президента Радев по време на предизборната кампания за санкциите срещу Русия и СЕТА? Той не изпълни нито едно от двете. Дори напротив – след встъпването му в длъжност той назначи служебнo правителство и пое еднолично управлението на страната и му хареса. Радев се радваше на комфорта да няма парламентарен контрол. Именно обаче разделението на властите е един от стълбовете на демокрацията“, посочи пред младежите в Сандански Цветан Цветанов. Според него след като вече е бил съставен кабинет и премиерът Борисов стъпи много силно на европейската и международна схема, президентът Радев е трябвало да се примири с конституционно заложените си функции като такъв. „Той системно обижда парламента и прокарва разделителни линии в обществото. Всички помните поне една негова обида към най-висшия законодателен орган в нашата държава – Народното събрание. Налага вето след вето, стремейки се да затвърди позициите си, но благодарение на нашата твърда парламентарна позиция успяхме да го преодолеем“, подчерта Цветанов и допълни, че ГЕРБ и управляващото мнозинство ще подкрепи всяко едно усилие на президента за постигането на стабилност и сигурност както в България, така и в целия регион. По думите на зам.-председателя на ГЕРБ, БСП непрекъснато генерират скандали и се възползват от всяка възможност да ударят по управляващите. „Помните по време на бежанската криза как всяваха страх в обществото с непрекъснатите си заплахи как бежанците ще превземат страната. С действията си те непрекъснато доказват, че не могат да бъдат алтернатива на сегашното управление“, категоричен бе Цветан Цветанов. Той подчерта, че БСП отдавна са показали двойното си лице – едното тук, в България, и другото – в Брюксел. „На форума на ПЕС в Лисабон през декември всички делегати от БСП, включително и Корнелия Нинова, са гласували „за“ приемането на Истанбулската конвенция. Доказателство за това са редицата кръгли маси и подписки, които те организираха, целящи възможно най-бързото приемане на Конвенцията“, напомни Цветанов и отбеляза, че за съжаление във втората половина на декември 2017 г. Корнелия Нинова е осъзнала, че може да извлече краткосрочни политически дивиденти и да насочи цялото напрежение срещу ГЕРБ. Цветанов обясни, че Истанбулската конвенция е приета в почти всички страни членки, а държави с традиционно консервативни общества като Турция, Сърбия, Армения и Албания са я ратифицирали. „Смятате ли, че ако в действителност имаше нещо в този документ за въвеждането на еднополовите бракове, тези страни щяха да го подпишат?“, попита зам.-председателят на ГЕРБ и допълни, че в конституциите на някои от тези страни еднополовите бракове за забранени. „Правителството внесе Истанбулската конвенция с ясната мисъл, че това е документ, осигуряващ европейски стандарт в координацията и взаимодействието между институциите в борбата срещу насилието на жените“, призна Цветан Цветанов. Той със съжаление констатира, че много други партии са се възползвали и са създали противоречия в обществото. „Тогава ние си дадохме сметка, че ако ратифицираме международния договор, противопоставянето сред хората ще достигне връхната си точка. Решихме да сезираме КС, за да каже той дали документът противоречи на Конституцията. Също така ще разширим обществения дебат, докато не отпаднат всички съмнения относно характера на Конвенция – а той е за противодействие на насилието срещу жените“, категоричен бе председателят на ПГ на ГЕРБ и отново напомни, че докато не се постигне пълен обществен консенсус – Истанбулската конвенция няма да се ратифицира. Цветанов отбеляза, че в момента тече Българското европредседателство, чийто основен приоритет е очертаването на ясна европейска перспектива пред Западните Балкани. „За първи път основният приоритет на ЕС съвпада с този на САЩ – европейско бъдеще за Балканите“, каза още той и разказа как по време на посещението му в САЩ за Молитвената закуска при президента Доналд Тръмп, делегатите от Западните Балкани са му споделили своята вяра как евроатлантическата мечта пред техните граждани скоро ще се сбъдне. „България категорично ще помогне на своите балкански приятели“, подчерта Цветан Цветанов. Той напомни, че на 18 и 19 март в София ще бъде проведена среща от парламентарното измерение на европредседателството, на която трябва да бъдат приети процедурните правила за парламентарен контрол на Европол. „Никога не забравяйте откъде сте тръгнали“, призова младите хора Цветанов. „Трябва да не се спираме да организираме такива срещи, за да можем да привличаме нови лица сред нас. Предстоят местни и европейски избори и трябва да продължим с победите, защото това е най-доброто за България“, посочи зам.-председателят на ГЕРБ и предупреди представителите на Младежи ГЕРБ да внимават, защото политиката носи изкушения. „Докато се издигате, помнете, имайте висок праг на търпимост. Ако някой ви обижда, не отвръщайте. Изчакайте и докажете кой е бил прав“, посъветва младите Цветанов.", "date": "2018.02.24", "title": "Ц. Цветанов: Президентът работи с БСП за дестабилизация и предсрочни избори"}
{"url": "http://www.faktor.bg/bg/articles/novini/balgariya/deynostta-na-agenti-na-moskva-sreshtu-balgariya-predi-9-09-1944-g-e-otchitana-kato-trudov-stazh-za-pensiya", "text": "Дейността на българи – агенти на Москва срещу България преди 9 септември 1944 – а година е отчитана като трудов стаж за пенсия по време на тоталитарния комунистически просъветстки режим, разкри в предаване за телевизия \"Европа\" Антон Тодоров.  Един от тези съветски агенти е Васил Димов Илиев, справка за когото на отдел \"Деловодство\" на ЦК на БКП от 8 март 1957 г. сочи, че от юни 1939 г. до 9 септември 1944 г. е работил като сътрудник на съветското разузнаване в България. Справката му е предоставена за признаване на трудов стаж. Подобна справка е издадена и на един от най-знаковите съветски агенти в Царство България Стефан Богданов, който е вербуван лично от съветския военен аташе в периода 1937 – 1939 – та година Александър Бенедиктов. След това е прехвърлен на ръководство на помощник-военния аташе при Посолството на СССР в България майор Леонид Середа (декември 1940-септември 1941 г.). Като съветски агент той организира изграждането на специални разузнавателни групи, снабдени със собствени предаватели станции за директна връзка с Москва. През 1942 г. е арестуван и осъден на доживотен затвор. След 9 септември 1944 г. Стефан Богданов е назначен за началник на отделение „Б” на Държавна сигурност, която по това време е контраразузнаването. Впоследствие е назначен за началник на следствието в ДС.  Стефан Богданов е арестуван през септември 1949 г., разследван в продължение на две години и осъден на 15 години затвор по обвинение, че участва в тайна организация, ръководена от Трайчо Костов, целяща да събори комунистическата власт. Излежава седем години в Бургаския затвор и Белене, освободен е след Априлския пленум през 1956 г.  След реабилитацията му е директор на Българска фотография, а после е търговско аташе в Швейцария в периода 1965-1969 година. Умира през 1986 г. във Федерална република Германия.", "date": "2018.02.24", "title": "Дейността на агенти на Москва срещу България преди 9.09.1944 г. е отчитана като трудов стаж за пенсия"}
{"url": "http://www.faktor.bg/bg/articles/novini/svyat/sasht-gotvyat-novi-sanktsii-sreshtu-rusiya-zaradi-namesata-v-prezidentskite-izbori", "text": "США се готвят да въведат нови сакнции срещу Русия през следващите няколко седмици, съобщи министърът на финансите на САЩ Стивън Мнучин, цитиран от Bloomberg. \"Работим над санкции срещу Русия, сътрудничим си с ФРБ\", каза още той. По думите му, новите санкции се базират на разследването на специалния прокурор Робърт Мълър за намесата в американските президентски избори.  Faktor напомня, че на 16 февруари бяха повдигнати обвинения на 13 руски граждани за намеса в изборите, като един от тях е приближеният до Путин Евгейний Пригожин.", "date": "2018.02.24", "title": "САЩ готвят нови санкции срещу Русия заради намесата в президентските избори"}
{"url": "http://www.faktor.bg/bg/articles/novini/balgariya/ninova-darzhavata-tryabvashe-da-kupi-chez", "text": "\"Наистина продажбата на ЧЕЗ е сделка между два свободни пазарни субекта, но тайна, непрозрачна и с много въпроси: как новосъздадената преди 5 месеца фирма, с капитал от 50 хил. лв. купува активи за 320 млн. евро. С какви ангажименти към българските потребители, с какви гаранции за българската електропреносна мрежа и за българската национална сигурност\", коментира на заседание на Националния ксъвет на БСП лидерът на БСП Корнелия Нинова.   \"Държавата трябва да има роля в структуроопределящи и важни за сигурността, икономиката и развитието й отрасли, какъвто е енергетиката. Нека не се опитват да ни упрекват, че сме за национализация. Ние сме за пазарна икономика и възможностите, които тя дава – България, като държава, да закупи ЧЕЗ за 320 млн. евро\", смята Нинова. \"БСП ще иска изслушване на КЕВР и КЗК, ще потърси и купувача по сделката\", съобщи Нинова.", "date": "2018.02.24", "title": "Нинова: Държавата трябваше да купи ЧЕЗ"}
{"url": "http://www.faktor.bg/bg/articles/novini/balgariya/georgi-gergov-bsp-se-upravlyava-ot-tretorazryadni-hora", "text": "\"Много грешки правим, Валери Жаблянов е поредната жертва на такива емоционални, прибързани действия, които водят до това, което казах едно време - че партията се управлява от треторазрядни хора, но то се доказа\", коментира преди пленума на БСП лидерът на социалистите в Пловдив Георги Гергов.  По думите му разговорът в партията трябва да е за това да стане истинска опозиция и алтернатива, \"а не само да приказваме на приказки, а всъщност да бетонираме Бойко Борисов\".  По повод сделката за ЧЕЗ бизнесменът заяви, че продажбата му на фирма с 50 хил. лв. капитал е несериозно.  \"Тази фирма като вземе въпросното ЕРП, ще може да сваля правителства\", предрече Гергов.  \"Не мисля, че оставката на Теменужка Петкова ние сме я извоювали\", коментира още бившият член на ИБ на БСП Георги Божинов се обяви за обратното изкупуване на ЧЕЗ от българската държава.  \"Щом чехите искат да го продават, ще го купи българската държава\", коментира социалистът.  По темата за скандала с декларацията на БСП и изречението за Народния съд, че бил \"неизбежно и необходимо военновременно правосъдие\", бившият депутат разкритикува ръководството.  \"Ако ти си продължител на борбите на тази партия срещу фашизма, на оценките й за хитлеризма, ако си приел присъдата над фашизма и че Народният съд е елемент от присъдата на победителите за щетите на човечеството, които е нанесъл фашизмът, не можеш да се притесняваш, че такова изречение го има в нашата декларация\", разгневи се Божинов.", "date": "2018.02.24", "title": "Георги Гергов: БСП се управлява от треторазрядни хора"}
{"url": "http://www.faktor.bg/bg/articles/politika/na-vseki-kilometar/za-premalchanata-ukrainska-rusko-turska-voyna-i-sled-neya", "text": "През годините постепенно се е наложила представа за войната от 1877-78 г. като Руско-турска. По този начин се губи усещането, че става дума за въоръжено стълкновение между две империи, които са населявани от множество и различни етноси. Те могат да бъдат открити както в османската армия, така и в руската. На Балканите освен руснаци, са дошли и участвали в битките украинци, финландци, руски немци, поляци, литовци, латвийци, естонци, грузинци, арменци, ингушети, осетинци, туркестанци и т.н. Твърде често и не става дума само за обикновени войници, а за изтъкнати офицери и дори генерали, произлезли от съответните етноси. Но точно както десетилетия историческия наратив е скривал етническите малцинства в България, така и разказът за Руско-турската война от 1877-78 г. скрива и пъстрия в етническо отношение характер на Руската империя и руската армия на Балканите. Нека да разгледаме по-специално Украйна и украинското участие.  По време на войната от 1877-78 г., макар все още украинската нация да е в процес на изграждане и утвърждаване, все пак отдавна е минало времето когато говорим единствено за православно и християнско селячество, което говори определени славянски диалекти. Макар в миналото и поданиците на Московското княжество, както и населението на Украйна да са се наричали «руси», все пак различни институции в хода на десетилетията и столетията са произвели ясно откроими различия между тях. В Украйна отсъства руската община. Правните и културни традиции са западни, и то със силно полско влияние. Езикът е близък до руския, но и различен от него. Още по-точно казано – на двете места се говорят  просто различни диалекти. Нееднаквите институции и историческа съдба са формирали и различен възглед за живота. В Украйна нагласата е на население, което е обитавало в миналото гранична зона и формирало у себе си манталитета на авантюристи и индивидуалисти, а не типичните за Московското княжество покорни крепостни селяни с колективистки традиции. Та налице са просто множество условия и предварителни фактори за обособяване на отделна нация, макар дълго време да липсва изкристализирало ясно съзнание за нея. Ала идеята, че местното население е различно от «москалите», както и неохотата му да се подчинява на заповеди идещи от Москва е налице още от ранния 18 в., далеч преди появата на украинското национално чувство.  Отглас от него е и онова у Паисий Хилендарски в неговата «История славяноболгарска» – «руси» и «москали», при който първите са днешните украинци, а вторите – днешните руснаци.   През 1847 г. Третото отделение арестува в Киев група свързана с тайното Общество «Св.св. Кирил и Методий», украински дейци с радикални социални идеи и програма за конфедерация на славянските народи. Изтъкнат член на групата е Тарас Шевченко, чиято поезия дава ориентири за бъдещия украински литературен език. Всички следващи развития в украинската национална идентичност тръгват именно от Шевченко. А езикът до 40-те години на 19 в. е един от съществените елементи, които все още липсват за да се съберат заедно разнообразните усещания за различие на украинците. Програмата на дружеството е твърде радикална и включва премахване на крепостното право, класовите привилегии, телесното и смъртното наказание, неравното третиране на различните религии. Обществото се застъпва още за общо образование, както и за Славянска конфедерация, която се предвижда да бъде република. Изборът на бъдещ президент и разделението на славянския свят на различни политически единици се моделира по конституцията на САЩ.  Смазването на украинската организация води през следващите десетилетия до един постепенен процес, при който едно първоначално съзнание за различие от Московското княжество се трансформира в отделно, украинско национално съзнание, макар все още малцина да са повлияни от него. Затова спомагат много и развитията в хабсбургска Галичина. Още от 1867 г. там се дава право на полско самоуправление в Лвив. Украинците пък имат възможност да използват техния език на публични места, да публикуват на него, да създават свои, украински обществени и политически организации. Ето защо през 1868 г. в Лвив се появява дружество носещо името «Просвита», а през 1873 г. е основано и обществото «Шевченко», което се превръща в център на украинската култура.    По това време културната дейност в руска Украйна е концентрирана в югозападната секция на Руското географско общество. Там през 60-те и 70-те години на 19 в. се събират податки за украинския език, фолклор, песни, поезия, както и исторически паметници.  Създадена е и политическа група наречена «Хромада», която изповядва умерени социалистически и автономистки аспирации по отношение на Украйна. Археологически конгрес проведен в Киев през 1874 г. също демонстрира видима украинска национална линия. Във всички тези групи важна се явява фигурата на украинския професор по история Михайло Драгоманов. През 1870 г. той е назначен за лектор в Университета в Киев, но през 1875 г. е уволнен. През 1876 г. Драгоманов емигрира във Виена, като голяма част от времето прекарва и в Лвив, където се занимава с украинска политическа дейност. В тези години украинското съзнание се вкоренява вече в селските маси в Галичина и тя се превръща в своеобразен украински Пиемонт.  Когато на Балканите избухва Източната криза (1875 г.) и по-сетне българското Априлско въстание (1876 г.), които ще доведат до Руско-турската евойна, в Русия е назначена специална комисия. Тя се налага да разследва сепаратистката дейност в Украйна и работата й приключва с препоръка за затваряне на Югозападната секция на Географското общество, забрана на всички публикации (с изключение на текстове на исторически документи), както и на театрални представления и рецитали на песни на украински диалект. Препоръките са веднага изпълнени от правителството.  Следователно, можем да кажем, че към 70-те години на 19 в. вече е налице проект и оформяща се украианска нация, но този процес съвсем не е завършен. Украинското национално чувство все още не е толкова силно в Руската империя, но то вече не е чуждо на много царски поданици, които се противопоставят на самодържавния режим. През следващите десетилетия руската държавна репресия и поредицата ограничения ще доведат единствено до неговото засилване.  Поради своето местоположение, самата територия на Украйна е една от основните бази за формирането на руската действаща армия преди заминаването й за Балканите през 1877 г.. В резултат от развитията около Източната криза още през 1876 г. руският цар Александър ІІ издава указ за мобилизация на войските от украинските военни окръзи – Киевски, Харкивски и Одески. В техния състав, почти изцяло, влизат местни хора, с украински произход. Основно от жители на Полтавска и Харкивска губернии са комплективани 33-ти Елецки, 34-ти Севски, 35-ти Брянски и 36-ти Орловски пехотен полк. От мобилизираните от Киевски, Одески и Харкивски военни окръзи се обновява и 48-ми Одески пехотен полк. В град Катеринослав, както и в целия тамошен окръг се настаняват и се попълват съответно 133-ти Симферополски, 134-ти Феодосийски и 136-ти Таганрозки пехотен полк. Тук са още и 7-ми Олвиополски улански, 7-ми Кинбурзки драгунски полк, 9-ти Бузки улански полк. Хиляди украинци служат също в 53-ти Волински, 54-ти Мински, 129-ти Бесарабски, 130-ти Херсонски, 131-ти Тирасполски и редица други полкове. Военните подразделения от територията на Украйна се включват още в началото в бойните действия и дават скъпи жертви. При овладяването на Свищов редица от действащите лица са украинци – Г. И. Барабащенко, К. М. Крайови, С. Г. Авдин, Т. П. Наточий от Валкивски окръг на Харкивска губерния, Д. О. Марчук от Старокостянтинивски окръг на Житомирска губерния, М. И. Голотанов от Тирасполски окръг на Херсонска област, К. В. Грубин от град Григоропол, от същата губерния, както и редица други.  Полкове, формирани основно от населението на украинските губернии се прославят и в други битки. На 4 юли 1877 г. 20-ти Галицки пехотен полк взима участие в боевете за Никопол. Под Ловеч на 22 август 1877 г. храбро се сражават и загиват много войници родом от украинските губернии, които служат в 9-ти и 10-ти стрелкови батальони, в 130-ти Херсонски пехотен полк и др. Значимо е украинското участие и в битката при Шипченския проход. В отбраната на прохода участват 35-ти Брянски и 36-ти Орловски полк, в които служат полтавчани; 4-та стрелкова бригада, съставена от селяни от Херсонска област, която по време на боевете получава неофициално наименование «Желязна»; 53-ти Волински, 54-ти Мински, 55-ти Подилски и 56-ти Житомирски полк на 14-та дивизия, състоящи се от селяни и граждани от Харкивска, Полтавска, Киевска и Херсонска област. Между другото, в тази дивизия служи като срочнослужещ прочутият украински театрален деец Микола Карпович Садовски (1856-1933), който за боевете на Шипка е награден с Георгиевски кръст, 4-та степен. По-късно в хода на войната Садовски стига чак до Константинопол.  Шипченският проход е защитаван от 36-ти Орловски пехотен полк, от пет български опълченски дружини и няколко други малки части (общо 6 хил души с 27 топа) под общото командване на ген. Столетов. Битката започва на 9 август. Тежкото състояние на защитниците на Шипка се усложнява и от твърде неизгодните условия на заетата от тях позиция. Ето защо се налага генерал Ф. Ф. Радецки да им изпрати като подкрепление 35-ти Брянски пехотен полк начело с полковник С. И. Липински. Само на 9 август войните от полка, заедно с българските опълченци, отблъскват  десет атаки на османската войска. На 11 август вече нямайки патрони, именно Първа стрелкова рота на 35-ти Брянски полк и 3-та стрелкова рота на 36-ти Орловски полк участват заедно с българските опълченици в хвърлянето на камъни срещу настъпващите османски войски. В боевете за Шипка през август 1877 г. е смъртно ранен Юрий (Георгий) Рудченко. Той е по-малкият брат на известния украински писател Панас Мирни, както и на Иван Рудченко (псевд. Иван Билик), събирач на украински фолклор. Често двамата братя се е налагало да прехвърлят тайно творбите си през границата с Австро-Унгария и да ги печатат в украински периодични издания в Лвив или Женева, поради ограниченията на руската цензура за публикации на украински език.  Сред други известни осъзнати украински интелектуалци взели участие в боевете при Шипка е и Йосиф Шевченко, племенник на споменатия вече виден украински поет и основоположник на украинския език Тарас Шевченко. Й. Шевченко участва с доброволчески отряд и е ранен в битката. И до днес в музея на Шипка се съхранява негова фотография. По-късно, на 12 февруари 1878 г. Й. Шевченко е назначен за окръжен управител на Горна Джумая (Благоевград), която длъжност изпълнява до подписването на Берлинския договор.  И в битките за Елена, в района на Котел и на други места героизъм проявяват войните на 15-ти Нарвски хусарски полк начело със сина на А.С. Пушкин – А.А. Пушкин. Сред войниците е и племенникът на руския писател от украински произход Микола (Николай) Гогол от село Яновшчина (сега Гоголеве) в Полтавска област – М. В. Биков, награден за храброст със златно оръжие.  В знаменателните сражения за Плевен, както и в последвалата обсада на града също воюват украински дивизии. Сред тях са 31-ва пехотна, състояща се от харкивяни, 33-та – съставена от от катеринославци, херсонци, таврийци, а също така 1-ва бригада на 9-та пехотна дивизия, състояща се от полтавчани. Много от войните родом от украинските губернии загиват по време на трите щурма. Само Молоросийсият полк губи  в тази битка 620 души. Отбелязват се тук и 4-ти Харкивски и 9-ти Бузки улански полкове, 17-ти Архангелогородски, 117-ти Ярославски и други полкове, в редиците на които воюват войници от Полтавска, Киевска, Харкивска, Херсонска и други губернии. Не можем да не споменем и украинците-генерали Федир Федорович Радецки (1820-1890) и Михайло Иванович Драгомиров (1830-1905), които редом с генералите М. Д. Скобелев и И.В. Гурко се смятат за главните герои в тази война. Самият М.И. Драгомиров много години след войната е начело на Киевския военен окръг. Той е убеден украинец и поддържа тесни връзки с украинските дейци от «Стара Громада».  Голям принос за победата в Руско-турската война 1877-1878 г. имат и медицинските работници. Като доброволци на фронта тогава пристигат и немалко випускници на медицински факултети на Киевски, Новоросийски и Харкивски университети. Мобилизирани в редовната армия и непосредствено на фронта са 25 члена на дружеството на киевските лекари. Сред имената, които личат на „Докторския паметник“ в София са и тези на починалия от тиф випускник на Киевския университет, млад талантлив хирург, родом от с. Писки, Лохвицки окръг, Полтавска губерния О. И. Симонов. Тук са посочени и доста украинци – С. Гуменюк, Д. Ковал, Ф. Козак, Х Мелниченко, М. Шевченко, И. Шулга и др.  Българите продължават да имат усещане за ролята и мястото на украинците в Руската империя и след края на войната. Особено след Съединението от 6 септември 1885 г., политическата криза от 1886-87 г., преврата на 9 август 1886 г. и скъсването на българо-руските дипломатически отношения през ноември 1886 г., българският печат нерядко информира за страданията на украинците в рамките на Руската империя, особено по време на управлението на цар Александър III. Още в първите месеци на 1886 г. Захари Стоянов не забравя съдбата на „Малорусия“ (Украйна) и украинците в Русия. И по-късно българският печат неведнъж съобщава за преследването на украинския език, литература и образование от руските власти. В следващите години на Стамболовото управление (1887-1894 г.) български печатни издания не спират да отделят място на положението на украинците под „московския хомот“ и протичащата и сред тях политика на русификация. Особено красноречиво за отношението на прогресивната българска общественост, както и на все още силно контролиращите университета управляващи кръгове начело с премиера Стефан Стамболов, е назначаването през 1889 г. на украинеца Михайло Драгоманов за преподавател по обща история във Висшето училище в София, бъдещ Софийски университет. Драгоманов запазва критичното си отношение към Русия и сътрудничи на режима в България. Той дори помага на Захари Стоянов при списване на Стамболовия официоз „Свобода“. Всъщност, още през есента на 1886 г., три години преди идването му в София, украинецът разрешава на автора на „Записките“ да помести негова статия за „автономията и демократичния строй на казашките земи”. З. Стоянов разглежда Драгомановият материал като хубаво „предупреждение за българите, сред които се появяват демократи москофили”, явно имайки предвид скорошни публикации на Димитър Благоев, критични тогава към Съединението и политиката водена след него. От страниците на издигнатото списание на д-р Кр. Кръстев „Мисъл“ украинският емигрант и преподавател във Висшето училище недвусмислено изразява подкрепата си за българското правителство в спора му с Петербург. Подобно на правителствения печат и М. Драгоманов разглежда гладът в Русия, финансовите затруднения, аграрните вълнения, недоволството на неруските народности срещу русификацията като свидетелства за „недостатъците на правителствената система”. Публикуват се и материали, които споделят възгледите за амбициозните и завоевателни апетити на Петербург, включително и на Балканите, но заедно с това разглеждат империята като лишена от финансови ресурси за осъществяването на подобни амбициозни „фантазии”. През май 1892 г., и „Свобода“ в лицето на Д. Петков изтъква справедливостта на констатация на М. Драгоманов от априлската книжка на „Мисъл“, че руското правителство превърнало България в „православна Полша“. И в свои престижни университетски изследвания Драгоманов лансира тезата как от големите съвременни монархии руската в най-голяма степен наподобява модела на Византия. Дори изрично се изтъкват 14 дворцови преврата в Русия от московския период насам, които имали „византийски дворцов характер”.  Тук, в България, Драгоманов остава до края на живота си през 1895 г. Междувременно, неговата дъщеря, Лидия Драгоманова (родена 1866 г. в Киев, завършила Филологическия факултет на Женевския университет) се омъжва още през 1889 г. за Иван Шишманов. Затова и неслучайно когато през 1918 г. се провъзгласява независима Украйна видният учен става пръв български посланик в Киев.", "date": "2018.02.24", "title": "За премълчаната „украинска” Руско-турска война и след нея"}
{"url": "http://www.faktor.bg/bg/articles/novini/balgariya/izvanreden-sabor-na-lekarskiya-sayuz", "text": "Извънреден събор на Лекарския съюз предстои днес и утре в София.  Лекарите ще коментират проекта за Национален рамков договор за 2018 година.  Съборът се случва в момент на сериозно напрежение в здравната сфера, след като министър Ананиев поиска оставката на шефа на Здравната каса, а министърът на финансите поиска обяснение за  драстични разминавания в сметките на НЗОК. Заради различните данни за сумите, които България дължи за лечение на наши пациенти в европейски клиники, министърът на финансите настоя националният рамков договор да не се подписва до изясняване на фактите.  Според Лекарския съюз неяснотите крият риск от криза и протестни действия в системата.", "date": "2018.02.24", "title": "Извънреден събор на Лекарския съюз"}
{"url": "http://www.faktor.bg/bg/articles/novini/balgariya/natsionalen-protest-na-nadziratelite-dnes", "text": "Надзирателите в затворите и служителите на съдебна охрана продължават със своите протести. Днес синдикатите им ще протестират заедно пред сградата на Министерство на правосъдието. Протестът е национален, под надслов „Европа и за нас”. Месец на недоволството: Надзирателите започват мащабни протести Исканията им са за еднакъв статут и заплащане в системата с тези на служителите от МВР, настояват за 20% увеличение на заплатите, за приравняване на средствата за специфична служебна дейност, както и увеличаване на щата. В момента заради незаети бройки един надзирател пази около 100 осъдени и лишени от свобода.", "date": "2018.02.24", "title": "Национален протест на надзирателите днес"}
{"url": "http://www.faktor.bg/bg/articles/novini/svyat/zimni-buri-i-stud-v-evropa", "text": "Студът е в настъпление в Европа, дори в страни като Испания, където обичайно е по-топло. Хърватска се бори с преспите. Силни ветрове и обилен сняг затвориха пътища в страната. Властта включи в битката със стихиите и армията. Зимни бури в Румъния. Студ скова Централна и Северна Италия.  Най-тежко се очаква да бъде в Русия, където още през седмицата властите предупредиха за аномалии в района на Москва. Утре в руската столица се готвят за максимални минус 18 градуса, по пикът на студа се очаква след няколко дни, когато градусите ще паднат до 30 под нулата. България остава в покрайнините на студения фронт, но все пак властите предупредиха за  значително понижение на температурите, за силен североизточен вятър от неделя, за възможни виелици и  заледявания. От „Пътна полиция” припомнят на шофьорите да тръгват на път с автомобили, подготвени за зимни условия. Областните пътни управления и снегопочистващите фирми работят на 24-часов режим и предприемат всички необходими действия за осигуряване на проходимостта на пътищата при зимни условия. В готовност са около 3000 машини.", "date": "2018.02.24", "title": "Зимни бури и студ в Европа"}
{"url": "http://www.faktor.bg/bg/articles/novini/svyat/evropeyskiyat-savet-shte-reshi-tri-dni-predi-sreshtata-es-turtsiya-vav-varna-dali-tya-shte-se-sastoi", "text": "Председателят на Европейския съвет Доналд Туск съобщи, че държавните и правителствените ръководители от ЕС ще решат през март дали срещата, насрочена във Варна с турския президент Реджеп Ердоган, ще се състои.  Следващото заседание на Европейския съвет е на 22-23 март, а срещата ЕС-Турция във Варна е предвидена за 26 март.  Туск отбеляза, че при обсъждането на обстановката в Кипър днес европейските ръководители са изразили съпричастност с Никозия. Туск определи като закононарушение поведението на Турция, която пречи в кипърските териториални води да бъдат извършени проучвания за находища на газ.  Съветът призовава Турция да спазва международното право, защото делата й противоречат на добросъседството.", "date": "2018.02.24", "title": "Европейският съвет ще реши три дни преди срещата ЕС-Турция във Варна дали тя ще се състои"}
{"url": "http://www.faktor.bg/bg/articles/novini/svyat/liderite-na-es-se-protivopostaviha-na-ideyata-na-yunker-za-poveche-vlast-za-ek", "text": "Лидерите на ЕС се обединиха в отхвърлянето на идеята следващият председател на ЕК да бъде определен от резултатите от изборите за ЕП през 2019 г.  Те ясно изразиха желанието си да запазят колективния контрол върху този важен пост. Това означава, че наследникът на Юнкер няма да бъде автоматично номиниран от партията, спечелила най-много гласове на изборите за Европейски парламент.  „Жан-Клод Юнкер представи идеята си за сливане на двата поста – председател на Европейския съвет и на Европейската комисия, но лидерите не подкрепиха това предложение. В Лисабонския договор ясно е посочено, че председателят на ЕК трябва да бъде предложен от лидерите на държавите членки и след това демократично избран от членовете на Европейския парламент“, заяви Юнкер. Германската система на т. нар. водещ кандидат бе приета за избирането на Юнкер начело на ЕК през 2014 г, въпреки възраженията на някои държавни и правителствени лидери. Но постигнатият консенсус определяше, че лидерите запазват автономното си право да номинират ръководителя на Комисията, вземайки предвид резултатите от европейските избори, както са задължени по Лисабонския договор. „Дебатът по институционалните въпроси беше приятелски, освен когато споменах идеята за сливане на двата поста – председател на Съвета и председател на Комисията. Повтарям отново – тук не става въпрос за опит за преврат, а за прилагане на договорите“, каза още той. Ройтерс отбелязва, че предложението на Юнкер е срещнало силна съпротива сред лидерите на Съюза, защото цели прехвърляне на повече правомощия към Европейската комисия за сметка на Съвета на ЕС.", "date": "2018.02.24", "title": "Лидерите на ЕС се противопоставиха на идеята на Юнкер за повече власт за ЕК"}
{"url": "http://www.faktor.bg/bg/articles/novini/balgariya/ekspert-problemat-ne-e-dali-ginka-kupuva-golyama-kompaniya-vaprosat-e-koy-realno-stoi-zad-tezi-sredstva", "text": "„Продажбата на такова стратегическо предприятие като ЧЕЗ, е доста важно от гледна точка на сигурността на страната. Доколкото знам около фирмата „Инерком Груп” стоят около 10 други фирми, които дават кредитния рейтинг”, коментира пред Нова телевизия енергийният експерт проф. Атанас Тасев. „Зад групата „Инерком” стоят активи, които са не повече от 74 милиона лева. 74 млн. лв. за покупка на компания, която генерира приход от близо 2 млрд. лв. Ако бях сериозен банкер, никога не бих дал кредит на такава фирма. „Инерком” през годините е била финансирана от един чешки милиардер за построяването на два соларни парка у нас. Тогава „Инерком” се е опитвала да вземе банков кредит, но не е успяла, и тогава се е обърнала към международни инвеститори, като един от тях е този чешки магнат. Проблемът на този магнат е, че неговите синове току-що бяха осъдени на 6 години затвор на първа инстанция в Чехия за корупционни сделки при присъединяване на два соларни парка към чешката енергийна система. Дали това службите го знаят?”, попита Мартин Владимиров, енергиен експерт от Центъра за изследване на демокрацията. По думите му за сделката се е знаело още преди два месеца. Но нито КЗК, нито ДАНС е проучила компанията. „Проблемът е, че КЕВР по-трудно би спряла тази сделка. КЕВР трябва да придобие функции на разследващ орган, защото в ключовия сектор „Енергетика”, където виждаме толкова много злоупотреби, има твърде малко разследвания от самия енергиен регулатор. Проблемът не е в това дали Гинка или който и да е купува голяма компания. Въпросът е дали имаме реална представа кой стои зад тези средства и какъв ще е ефектът върху пазара”, добави енергийният експерт Мартин Владимиров. Припомняме, че само преди дни ЧЕЗ обяви, че продава бизнеса си у нас на българската компания \"Инерком България\". Надзорният съвет на чешкия холдинг е одобрил договора за продажба на активите си у нас.  ЧЕЗ доставя ток на близо 3 млн. клиенти в България и обслужва площ от 44 000 квадратни километра. Сделката за продажбата е за над 300 милиона, сключена от компания с капитал  50 000 лв. В позицията си българската компания заявява, че осъзнава отговорността, която поема с придобиването на ЧЕЗ-България и ще работи за доброто на клиентите, както и за развитието на фирмата и партньорите й.", "date": "2018.02.24", "title": "Експерт: Проблемът не е дали Гинка купува голяма компания, въпросът е кой реално стои зад тези средства"}
{"url": "http://www.faktor.bg/bg/articles/novini/balgariya/a-kutev-volen-siderov-shte-e-chovekat-koyto-shte-sabori-kabineta-na-boyko-borisov", "text": "„Дали е кума не ме интересува, проблем е кой управлява електропреносната мрежа. Това не бива да е частна фирма, която очевидно няма капацитета и финансите да го прави. Верният ход беше да стане държавно, да се изкупи ерп-то. Те са по определение отговорност на обществото”, коментира пред бТВ депутатът от бТВ Антон Кутев и добави, че, според него, оставката на Теменужка Петкова не е свързана със сканадла с покупката на ЧЕЗ. \"Нямам претенции към личността на министъра на енергетиката, а към това какво ще свърши\", отговори Кутев на въпрос каква кандидатура за министър биха подкрепили.  БСП смятат да дадат отстраняването на Валери Жаблянов като зам.-председател на парламента на Конституционния съд и  са сигурни, е той ще бъде върнат на поста си. \"Правителство не се сваля отвън, а отвътре и за мен върви процес по самосваляне на кабинета. Волен Сидеров е човекът, който ще събори правителството\", прогнозира Кутев.", "date": "2018.02.24", "title": "А. Кутев: Волен Сидеров ще е човекът, който ще събори кабинета на Бойко Борисов"}
{"url": "http://www.faktor.bg/bg/articles/novini/svyat/zhena-blasna-s-kola-barierata-za-sigurnost-na-beliya-dom", "text": "Белият дом е отцепен, след като лек автомобил удари бариерата за сигурност, предадоха световните агенции.  „Сикрет сървис” написа в „Туитър”, че автомобилът не е преминал през бариерата за сигурност. Службата добавя, че водачът на автомобила – жена, е била незабавно задържана. Няма ранени служители и не са били произведени изстрели. По време на инцидента Доналд Тръмп се е намирал в Белия дом.", "date": "2018.02.24", "title": "Жена блъсна с кола бариерата за сигурност на Белия дом"}
{"url": "http://www.faktor.bg/bg/articles/novini/balgariya/idva-snyag", "text": "Времето ще се задържи облачно, на места в равнините и низините в сутрешните часове ще е с мъгла.  Около обяд ще се появи слаб вятър от северната четвърт.  Привечер в Северна България ще започнат превалявания от мокър сняг, които през нощта срещу неделя ще обхванат по-голямата част от страната, по Черноморието и в Горнотракийската низина ще са от дъжд.  Максималните температури ще са между 3 и 8 градуса, в крайните югозападни райони - до 10-11 градуса. Атмосферното налягане ще е по-ниско от средното за месеца и още ще се понижи.", "date": "2018.02.24", "title": "Идва сняг"}
{"url": "http://www.faktor.bg/bg/articles/novini/balgariya/v-parvata-sabota-na-velikdenskite-posti-otbelyazvame-todorovden", "text": "Днес е църковният празник Тодоровден, който се отбелязва винаги в първата събота на Великденските пости. Датата на честването на Тодоровден, както и тази на Великден, се определя по лунния календар. Почитането на християнския светец Тодор от българите исторически е засвидетелствано още през ранното Средновековие, обединявайки култа към Светите великомъченици Теодор Стратилат и Теодор Тирон. В иконографията светецът е представен като ездач на бял кон и змееборец.  Според легендите император Юлиан Отстъпник (332-363 г.) решил да се подиграе с християните, като ги застави да ядат идоложертвена храна по време на Великия пост. Затова той наредил на градоначалника на Цариград да напръска тайно с кръв от идолски жертви всички постни храни на пазара и християните, като ядат, макар и без да знаят, да се осквернят и да бъдат подиграни и обявени за езичници. Градоначалникът направил, каквото му било заповядано. Но за Божието око това не могло да бъде тайна. Легендата разказва, че Св. Теодор Тирон се явил на цариградския архиепископ Евдоксий и му известил за нареденото от император Юлиан, заръчвайки му да предупреди християните през тази седмица да не вземат никаква храна от пазара.  На запитването на архиепископа какво да ядат през тия дни, Св. Теодор отговорил: Да си приготвят коливо – жито, то да им бъде храната. Архиепископ Евдоксий попитал също: Кой е този, с когото говори, а Св. Теодор си казал името. Предупредени, християните не купили никакви храни от пазара и затова всяка година светецът се споменава с благодарност.  Тодоровден се празнува главно за здравето на конете и затова е празник на коневъдството и на конния спорт. При изгрев слънце мъжете сплитат опашките и гривите на конете, украсяват ги с мъниста, с пискюли и цветя, и ги отвеждат на водопой. Жените замесват обредни хлябове, като дават от тях и на конете. Варят и жито, което се благославя в църковния храм.  После идва ред на любимото на всички българи конно състезание – кушията. Победителят в нея се награждава, като конят получава обикновено юзда, а неговият стопанин – риза или кърпа. Спечелилият надбягването обикаля с коня си всички домове, за да честити празника. Навсякъде го посрещат радушно и поят коня му с вода. Празникът е известен и с имената Тодорова събота, Конски Великден, Тудорица. Обредната трапеза за празника включва пита с мая, леща и супа от гъби. Имен ден празнуват днес Тодор, Тодорка, Теодор, Теодора.", "date": "2018.02.24", "title": "В първата събота на Великденските пости отбелязваме Тодоровден"}
{"url": "http://www.faktor.bg/bg/articles/novini/svyat/edin-chovek-zagina-a-shestima-sa-raneni-pri-samoubiystven-atentat-v-kabul", "text": "Най-малко един човек загина, а шестима бяха ранени при самоубийствен атентат в афганистанската столица Кабул, предадоха световните агенции. Експлозията избухнала в дипломатическия квартал на Кабул близо до обект на афганистанското разузнаване, както и недалеч от американското посолство и други афганистански и международни институции. Никоя групировка не е поела отговорност. Говорител на афганистанското министерство на вътрешните работи съобщи, че първоначалният брой на жертвите може да нарасне.", "date": "2018.02.24", "title": "Един човек загина, а шестима са ранени при самоубийствен атентат в Кабул"}
