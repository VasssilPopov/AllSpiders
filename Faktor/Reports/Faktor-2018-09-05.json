{"url": "https://www.faktor.bg/bg/articles/sheril-sandbarg-na-izslushvaneto-v-senata-reagirahme-tvarde-bavno-na-ruskata-namesa-v-izborite", "text": "Главният изпълнителен директор на Фейсбук Шерил Сандбърг призна, че социалната медия е реагирала твърде бавно на руската намеса в президентските избори в САЩ от 2016 г. и обеща повече усилия за спиране на дезинформационни кампании, предаде ДПА. \"Твърде бавно засякохме това и твърде бавно реагирахме. Вината си е наша. Тази намеса бе напълно недопустима. Тя бе посегателство над ценностите на нашата компания и страната, която обичаме\", каза Сандбърг на изслушване в комисията за разузнаването на Сената на САЩ. Тя определи ситуацията като \"надпревара във въоръжаването\". \"Заплахата, пред която сме изправени, не е нещо ново. САЩ винаги са се сблъсквали с атаки от противници, които искат да подкопаят демокрацията ни. Новото са използваните тактики\", добави Сандбърг, цитирана от БТА. Тя посочи, че \"сигурността никога не е нещо завършено\" и съобщи, че Фейсбук е удвоил броя на служителите си в отделите по сигурността. Фейсбук \"е премахнал стотици акаунти и страници, замесени в координирано лъжливо поведение, т.е. те са заблуждавали хората за това кои са и с какво се занимават\", каза Сандбърг, цитирана от Ройтерс. На същото изслушване шефът на Туитър Джак Дорси заяви, че компанията му служи за дигитално публично пространство за обмен на идеи и макар че това в повечето случаи е нещо положително, някои злонамерени лица се възползват от платформата и оказват отрицателно влияние. \"Оказахме се неподготвени за огромните мащаби на проблемите, с които се сблъскваме. Поемаме пълната отговорност по отстраняването им\", заяви той. Дорси съобщи, че Туитър взема мерки срещу измамите и манипулациите и че \"всяка седмица се идентифицират от 8 до 10 милиона съмнителни акаунти\". Той увери, че Туитър не взема решенията си въз основа на политическа идеология, предаде Франс прес. Туитър, както и Фейсбук, са обвинявани в пристрастност в ущърб на консерваторите, отбелязва агенцията. \"Туитър не използва политическа идеология при вземането на решенията си за категоризирането на съдържанието или за прилагането на правилата ни\", заяви Дорси и призна, че Туитър не е бил подготвен за огромните кампании с манипулиране на общественото мнение в социалните мрежи през последните години. По време на предизборната кампания през 2016 г. хиляди фалшиви акаунти предизвикваха спорове сред избирателите с обсъждане на деликатни теми като расизма или имиграцията, отбелязва АФП.", "date": "2018.09.05", "title": "Шерил Сандбърг на изслушването в Сената: Реагирахме твърде бавно на руската намеса в изборите"}
{"url": "https://www.faktor.bg/bg/articles/samolet-ot-dubay-e-pod-karantina-na-letishte-kenedi-v-nyu-york-zaradi-razboleli-se-patnitsi", "text": "Самолет на авиокомпания \"Емирейтс, пристигнал от Дубай, бе задържан под карантина на нюйоркското летище \"Джон Ф. Кенеди\", след като пътници се разболели по време на полета. Това съобщиха от авиокомпанията и нюйоркски медии, цитирани от световните агенции и БТА. Двупалубният \"Еърбъс А388\" с около 500 пътници се е приземил малко след 9,00 ч. местно време, каза говорителка на \"Емирейтс\". По думите й броят на заболелите е десет, докато нюйоркски медии съобщиха преди това, че те са стотина. Като предохранителна мярка на борда са се качили екипи на американските здравни органи, за да окажат необходимата медицинска помощ. Говорителката добави, че скоро на всички останали пътници ще бъде разрешено да напуснат самолета. Според тв канал WNBC експерти от федералната служба за контрол и превенция на заболяванията са на място, но от тях още няма изявление. Няма изявление от нюйоркското кметство, а от полицейското управление на мегаполиса написаха в \"Туитър\" само, че следят \"медицинската ситуация\". Видеокадри от хеликоптер показаха самолета на пистата, заобиколен от автомобили на службите за спешна помощ и наземния летищен персонал.", "date": "2018.09.05", "title": "Самолет от Дубай е под карантина на летище \"Кенеди\" в Ню Йорк заради разболели се пътници"}
{"url": "https://www.faktor.bg/bg/articles/mvr-obyavi-za-izdirvane-15-godishno-momiche-ot-varna", "text": "ОДМВР-Варна издирва 15-годишната Даяна Светославова. Тя е избягала от близките си в района на Автогара Варна на 2 септември и от тогава е в неизвестност. Момичето е високо е 170 см, със слабо телосложение. Лицето й е продълговато, косата - черна и дълга, с кафяви очи и мургава кожа. При изчезването си Даяна е била облечена с панталон тип шалвари с черни и бели цветове, фланелка с къс ръкав - бяла на цвят и дънково яке. Носила е черна кожена раница със закачено от страни кафяво мече. Гражданите, които имат информация за местонахождението на момичето могат да позвънят на телефон 112 или да подадат сигнал в най-близкото поделение на МВР.", "date": "2018.09.05", "title": "МВР обяви за издирване 15-годишно момиче от Варна"}
{"url": "https://www.faktor.bg/bg/articles/babish-tryabva-da-kazhem-yasno-iskame-li-zapadnite-balkani-v-se-ili-gi-ostavyame-na-rusiya-i-kitay", "text": "Чешкият премиер Андрей Бабиш призова за по-тясно сътрудничество с Либия в борбата срещу нелегалната миграция през Средиземно море, съобщава Ройтерс, цитиран от БНР. На обща пресконференция в Берлин с германския канцлер Ангела Меркел, Бабиш заяви, че има определени сложности при сътрудничеството с  Либия, тъй като страната е раздирана от конфликти и насилие, но същевременно либийската брегова охрана е била \"много ефективна\" за намаляване  броя на нелегалните  мигранти. Бабиш също така призова за по-задълбочени дебати в рамките на ЕС относно неговата бъдеща структура и по въпроса за евентуалното приемане в общността на страни от региона на Западните Балкани. \"Трябва да имаме план и за Западните Балкани - искаме ли ги в ЕС и в Шенген, или искаме да оставим тези страни на другите - на руснаците и на китайците\", попита риторично чешкият премиер.  Според  Бабиш в ЕС липсва  дискусия за разширяването на Шенген“. \"Гърция е в Шенген, но България, Румъния и Хърватия - не. Трябва да дефинираме границите на Европа, която искаме да охраняваме\", заяви чешкият премиер.", "date": "2018.09.05", "title": "Бабиш: Трябва да кажем ясно искаме ли Западните Балкани в ЕС, или ги оставяме на Русия и Китай"}
{"url": "https://www.faktor.bg/bg/articles/skandalna-kniga-yadosa-tramp-iska-promeni-v-zakonite-za-kleveta", "text": "Президентът на САЩ Доналд Тръмп реагира днес на книгата за управлението му на журналиста Боб Удуърд, като предположи, че Конгресът трябва да промени законите за клевета, предаде АФП. „Не е ли срамно, че някой може да напише статия или книга с напълно измислени истории и да създаде образ на човек, който буквално е точно противоположен на истинския, като се измъкне без да бъде наказан или да плати“, написа Тръмп в Туитър. „Не зная защо политиците във Вашингтон не променят законите за клевета“, добави той. Това е поредната реакция на Тръмп за книгата, която описва Белия дом като „град на лудост“ в хватката на гневен, неуравновесен президент, чиито помощници се суетят, за да го предпазят от започване на война или от други катаклизми. Във вторник Тръмп нарече книгата „Страх: Тръмп в Белия дом“, която се очаква на пазара на 11 септември, „измама за публиката“ и предположи, че тя цели да повлияе на междинните избори през ноември. Авторът Боб Удуърд, помогнал за разкриването на скандала „Уотъргейт“, довел до оставката на президента Ричард Никсън през 1974 г., говори в книгата си за „административен държавен преврат“ и „нервен срив“ на изпълнителната власт, при който висши сътрудници се наговаряли да махат документи от бюрото на Тръмп, така че той да не може да ги види или подпише. Журналистът описва как Тръмп настоял пред министъра на отбраната Джим Матис за убийството на сирийския президент Башар Асад и „всички“ от режима в Дамаск след химическото нападение срещу цивилни миналата година. Матис казал на Тръмп, че ще се „заеме с това“, но след телефонния разговор заявил на един от сътрудниците: „Няма да направим нищо подобно. Ще бъдем много по-премерени“. Удуърд подробно разказва как екипът по национална сигурност на Тръмп е разтърсван от неговата липса на любознателност и познания за световните въпроси и презрението му към преобладаващите възгледи на висшите военни и ръководителите на разузнаването. Според книгата Тръмп толкова разтревожил Матис по време на обсъждания във връзка със севернокорейския ядрен въпрос, че министърът на отбраната казал на колеги, че „президентът действал и мислел като петокласник или шестокласник“, отбелязва американският в. „Ню Йорк таймс“. Удуърд пише, че шефът на президентската канцелария Джон Кели бил толкова вбесен от поведението на Тръмп, че го нарекъл „идиот“ в неофициално изказване пред други сътрудници и се оплакал, че се намират в „града на лудите“, посочва британският в. „Гардиън“. Според книгата Тръмп бил обзет от такава параноя заради разследването във връзка с Русия, че бил почти неспособен да работи.", "date": "2018.09.05", "title": "Скандална книга ядоса Доналд Тръмп, поиска промени в законите за клевета"}
{"url": "https://www.faktor.bg/bg/articles/otkrivat-pametnik-v-tel-aviv-v-znak-na-priznatelnost-za-spasyavaneto-na-balgarskite-evrei", "text": "Генерално почетно консулство ще отвори България в Ерусалим. Това обяви премиерът Бойко Борисов на среща с израелския си колега Бенямин Нетаняху в Ерусалим. Двамата разговаряха за съвместната борба с тероризма и сътрудничество в областта на земеделието. Започва церемония по откриването на Паметник за българския принос за спасяването на българските евреи през Втората световна война. Доста от евреите, спасени през Втората световна война от България, са се събрали за церемонията, съобщава БНТ. Очакват се официални гости. Нетаняху и Борисов проведоха двустранна среща, на която израелският премиеро благодари на страната ни за извършеното за спасяването на евреите. Заяви и че България не просто е спасила евреите през онези години, но и честта на човечеството. Двете страни препотвърдиха стратегическото партньорство между България и Израел в сферата на отбраната, сигурността и борбата с рероризма Бенямин Нетаняху, министър-председател на Израел: Българите имат специално място в нашето сърце. Ние помним великото дело на българите по спасяването на българските евреи. Тогава вие спасихте не само евреите, но и честта на човечеството. Оценявам решението ти за откриване на почетно консулство на България в Ерусалим и се надявам това да е първата крачка към откриване на българско Посолство в Ерусалим. Бойко Борисов, министър-председател: Биби е много информиран човек, а това е важно за нас, защото дали ще продължи миграционната вълна, на какви етапи, ще намалее ли, ще се увеличи ли, веднъж. Втори път - инвестиционният климат, санкциите, взетите решения, той е един изключително добър посредник между Щатите, Русия, посочи премиерът Борисов. Такъв паметник, какъвто ще бъде открит в Ерусалим, има и в София, те са паметници близнаци.", "date": "2018.09.05", "title": "Откриват паметник в Тел Авив в знак на признателност за спасяването на българските евреи"}
{"url": "https://www.faktor.bg/bg/articles/predi-da-slyazat-pri-naroda-bsp-i-ninova-na-spa", "text": "Парламентарната група на БСП се събира на двудневен семинар в един от най-новите и луксозни СПА-комплекси - четиризвездният \"Хот Спрингс Медикал\" в село Баня, Разложко. Това разкрива \"Труд\", позовавайки се на информация на членове на партията. Супер луксозният комплекс стана СПА-хотел за 2017 година. Партийният форум ще се проведе в понеделник и вторник, а сред основните теми ще бъде напускането на пленарна зала от депутатите и слизането им при народа. Семинарът бил замислен като дискусия за приетата наскоро \"Визия за България\", но сега ръководството на ПГ на БСП ще трябва да прави стриктни графици за присъствие и отсъствие на народните представители в парламента, защото от 79 депутата само 20 ще присъстват на пленарните заседания.  Става ясно, че преди популисткото слизане при народа, Нинова и компания са решили да отмарят в луксозен комплекс, където ще изхарчат огромни партийни пари.", "date": "2018.09.05", "title": "Преди да слязат при народа БСП и Нинова на СПА"}
{"url": "https://www.faktor.bg/bg/articles/shpionski-skandal-mezhdu-estoniya-i-rusiya", "text": "Бивш офицер от естонската армия и неговият баща са арестувани по подозрение в държавна измяна и шпионаж за Русия, обявиха днес естонските власти, предаде АП. В съвместно съобщение на Главната прокуратура и Службата за вътрешна сигурност се казва, че Денис Метсавас, роден през 1980 г., и Пьотър Волин, роден през 1953 г., са били арестувани на 3 септември, посочва dir.bg. Те са заподозрени, че в продължение на повече от пет години са предавали държавни тайни и друга секретна информация на руското военно разузнаване (ГРУ). Метсавас е служил дълго във въоръжените сили на Естония на различни позиции, вкл. мисията на НАТО в Афганистан. През 2015 г. той е бил произведен в чин майор. След придобиването на независимост през 1991 г. балтийската държава е преминала през няколко шумни шпионски скандала, припомни АП. На пресконференция началникът на отбраната на Естония, цитиран от ТАСС, съобщи, че Метсавас постъпва в армията през 1998 г., като отначало служи в артилерийска част, а после в Генералния щаб.", "date": "2018.09.05", "title": "Естония арестува бивш свой офицер, шпионирал за Русия"}
{"url": "https://www.faktor.bg/bg/articles/sega-shte-vlezem-vav-voyna-li-kakvo", "text": "- Сблъсъците в Кемниц след убийството на един 35-годишен мъж привлякоха интереса на световните медии. Кои са прави? Протестиращите срещу миграцията, част от тях - неонацисти, или онези, които защитават отвореното, либерално и хуманно общество?  Александър Кьосев: По този въпрос се водят битки. В България те са символни, а ето на, в Кемниц те вече не са само символни, лее се кръв. На какво се дължи това, че в Източна Европа тези ксенофобски и националистически настроения са по-силни, отколкото на Запад? Въпросът е много труден, а отговорът трябва да бъде разгърнат в много исторически пластове. В момента се актуализира и взема на евразийско въоръжение една идеология, която дори не е толкова невярна: че това, което се случва сега, е колониално наследство на Запада, с което Източна Европа няма нищо общо. Както казах, това е от една страна вярно, но от друга - безкрайно манипулативно.  - Когато си влязъл в един съюз - в случая ЕС - и си поел солидарно неговите ценности, неговата програма и неговите политики, трябва устойчиво да поддържаш тези ценности, програма и политики. А не да говориш исторически верни неща, които обаче се оказват съвременни политически манипулации. Нали искахме да живеем като «бели хора»? Е, ето, «белите хора» имат и своето бреме. С влизането в ЕС сме приели и неговото минало, носим отговорност за това. - Не, не е само това. Демократическите и либерални идеи в Западна Европа на благоденствието формираха от една страна нещо като масов, късен етап на Просвещението, където идеята за универсалността на човешките права се разви изключително мощно и се превърна в граматика на мисленето на обикновените хора. Ето Ви примери: само преди 50 години хомосексуалността почти навсякъде беше престъпление, а към чернокожите имаше откровено расови предразсъдъци и сегрегация. Тези неща бяха преодолени и сега никъде в Европа хомосексуалността не е криминализирана, а дори расистките вицове се смятат за изключително лош тон - освен че расизмът е наказуем от закона. Тоест, има и не само юридическа, а всекидневна морална санкция. Така се мина през това късно Просвещение, където обаче Западна Европа със сигурност все още е доста по-напред, отколкото Източна.  - Освен тоталитарното минало, което не е преодоляно и преработено, източноевропейските общества имат много по-малко досег с хетерогенни общности, с африкански или азиатски имигранти - за разлика от Западна Европа, която в това отношение има колониален опит. На Запад отдавна се е създала вече някакъв вид култура на съжителство, която, разбира се, не е идеална и безконфликтна - спомняме си какво се случи в парижкото предградие Сен Дени преди време, пък и не само там. И все пак Западна Европа има много повече опит с подобни хетерогенни, етнически, религиозни и национални малцинства. Докато малцинствата на Балканите, примерно, са главно собствено балкански, коренни или балкански бежанци. Тук няма човешки всекидневен опит за съжителство с африканци или азиатци - и това със сигурност създава страхове, фобии, митове и какво ли не още. Има и още една причина. В състоянието на благоденствие в западните страни, което дълго време беше и състояние на академическо благоденствие на хуманитарното знание, в университетите се развиха хуманитарни академични елити, които започнаха да изследват идеята за права в нейните по-дълбоки бездни и парадокси. И започна да се говори за права на различните от най-различен порядък, стигна се до теория за флуидни и ситуативни идентичности, започна да се говори за права на животните, права на природата, за преходността на човека и хуманизма.   - Аз в случая не оценявам всичко това. Само изтъквам, че това са предели, фронтове на мисълта и моралното питане, за които много хора извън университетите и извън тези елитарни активистки кръгове изобщо не бяха и все още не са подготвени. Те нямат нито мисловния, нито моралния инструментариум да се справят с подобна проблематика, която често ги скандализира. И изглежда тук пресолихме супата малко, защото тези елитарни идеи бяха твърде бързо (в историческия смисъл на \"бързо\") въведени в публичния дискурс, твърде бързо станаха официални ценности и бяха въведени в публични документи. Резултатът от тази прибързаност беше печален. Срещу тях изведнъж избухна популистка реакция, която се формира в традиционни националистически и ксенофобски контра-идеологии: последните са тлеели някъде отдолу като езици на омразата, само са чакали да се разразят. И те се разразиха - сега в публичността се говори така, че във всяка дума има омраза, гняв и желание да се натрие носа на тези свръхлиберални демократични елити. Появиха се и консервативни мислители и пропагандисти, които яхнаха вълната и набързо обявиха либерализма и демокрацията от либерален тип за мъртви. В момента обаче със сигурност не съществува алтернатива на демократичните и либералните принципи и на правата на човека като универсална ценност: те са интелектуалната, морална и юридическа инфраструктура на съвременния свят, без която той би се разпаднал във войни. И въпреки това въпросните принципи и ценности имат огромен брой врагове - срещу тях има популистки тътен. А в Източна Европа той беше комбиниран с традиционния национализъм на тези общества. - В началото на 1990-те години живях четири години в Германия - в Гьотинген. Там всяка година имаше традиционни битки между така наречените \"автономни\" - крайнолеви младежи с неясна идеология - и така наречените \"нацис\" - крайнодесни младежи със също толкова неясна идеология. И настъпваха дни, в които Гьотинген беше затворен, горе летяха полицейски хеликоптери, магазините пускаха ролетките и заковаваха витрините, за да не бъдат изпочупени, хората си прибираха колите от улицата, а леви и десни вилнееха и се биеха. От цяла Германия прииждаха луди, за да се включат в тези битки.  Сега това се превърна в общо състояние на Европа. И какво като останалите сме повече? Първо - това не е сигурно. В Унгария например избирателите на Орбан са повече. Но дори и да сме повече, това не означава, че една голяма част от обществото, което мисли по този начин - наречете го популистки, консервативен, ксенофобски или дори расистки начин - може внезапно да бъде задраскана и да обявим всички тези, които мислят така, за враг. Ние трябва да живеем заедно с тези хора. Доскоро сме били съграждани и сме съществували сравнително миролюбиво. Сега ще влезем във война ли, какво? Освен всичко друго, тези хора, пак казвам, независимо как ще ги наричаме - дали популисти, десни, ксенофоби и пр. - дори да са малцинства (макар че и това не е сигурно), съвсем неоправдано се чувстват в победен възход. Умели идеолози им внушават, че идва нещо друго, голямо. Велика Америка. Велика Русия. Велика България, Унгария и Индонезия.  Затова и те самите, популистите, не са готови за диалог в момента - сега те искат да нападат, да се бият. А и средата им внушава това - за съжаление, публичният дискурс се е овълчил. В българската преса и в социалните мрежи се говори с ужасяващи метафори, които внушават, че опонентът е не-човек. И че сега не е време за диалог и за мир с такива не-хора, а е време за война. Не искам да бъда песимист, но трябва да има диалог, трябва да има разбирателство. Само че не виждам в момента как това би могло да се случи. Войнолюбците стават все по-гръмогласни. Остава ни да се надяваме, че този път ние, миролюбивите, демократичните и либералните, ще заемем важната, определяща роля на мълчаливо мнозинство.", "date": "2018.09.05", "title": "\"Сега ще влезем във война ли, какво?\""}
{"url": "https://www.faktor.bg/bg/articles/opasna-bakteriya-v-bolnitsite-po-tsyal-svyat", "text": "Бактерия, която може да предизвика нелечими инфекции, се разпространява в болници в целия свят. За опасността предупредиха австралийски учени. Тревожните изводи са в резултат на мащабно изследване. Проучването е обхванало 78 болници по света. От университета в Мелбърн открили три вариации на мултирезистентна бактерия в стотици проби от 10 държави, включително в щамове от Европа. Основният проблем е, че с бактерията не може да се справи нито едно от пуснатите на пазара лекарства. Staphylococcus epidermidis нормално присъства по кожата на хората. Резистентната към антибиотиците нейна разновидност най-често засяга възрастните хора, чиято имунна система е отслабена, или пациенти с импланти, като катетри и ставни протези. Австралийският екип установил, че някои щамове на бактерията модифицирали своята ДНК, предизвиквайки резистентност към често използвана в болниците комбинация от два антибиотика. Според учените, устойчивата бактерия се разпространява бързо вследствие на значителната употреба на антибиотици в интензивните отделения в болниците.", "date": "2018.09.05", "title": "Опасна бактерия в болниците по цял свят"}
{"url": "https://www.faktor.bg/bg/articles/mvr-s-podrobnosti-za-zhestokoto-troyno-ubiystvo-v-samokov", "text": "Директорът на ОДМВР-София ст. комисар  Николай Спасов разкри подробности за жестокото тройно убийство в Самоков, което разтърси страната. По думите му в 13:45 часа в полицията постъпил сигнал за простреляни жена и дете в Самоков. На адреса незабавно са изпратени служители на РУ - Самоков и Спешна помощ, които установили смъртта на 33-годишната жена и едно дете. Друго дете е с тежка рана в главата и е откарано в болницата, където също е починало. Започнати са оперативно-издирвателни мероприятия за установяване на извършителя на деянието. Получава се сигнал в местността Щъркелово гнездо за простреляло се смъртотосно лице в автомобил. От думите на служителите на МВР става ясно, че до момента е установено, че лицето се е самоубило със законно притежаван пистолет \"Макаров\". „Започваме множество експертизи, за да докажем деянието. Никой от тях не е имал криминални регистрации.“ Нещата са под контрол и не бива да има притеснения за ескалиране на напрежение в Самоков заради убийството, увериха по време на брифинга на МВР, след като множество местни жители започнаха да се събират около къщата, в която бе извършено убийството, в опит да разберат подробности. Иван е пенсионер от МВР и работел в градския транспорт в София. От 6 г. делял покрив с 33-годишната Венета Николова от ромската махала в Самоков. Приел и детето ѝ Иво и се грижел за него. Момчето на 12 г. е от друга връзка на Венета. Жената работела като готвачка в ресторант. Наскоро обаче се скарали и тя се прибрала в къщата на родителите си заедно с детето. По думите на хора от махалата Иван бил ревнив и сприхав човек. В сряда следобед той пристигнал с колата си от София, за да търси Венета. В това време тя, синът ѝ Иво и племенникът ѝ Методи били в къщата.  Според първоначалните данни около 13,40 ч Иван и Венета са в дома ѝ и се карат. Той вади законния си пистолет “Макаров” и стреля в тялото на Венета. Тя умира на място. После насочва оръжието към малкия Иво и натиска спусъка. Вероятно за да няма очевидци, убива и 15-годишния Методи. След това се качва в колата си и потегля. Съседи и жители на 7-и квартал в Самоков чуват изстрелите и виждат мъжа, когото познават отдавна. Обаждат се в полицията. Криминалисти и лекари пристигат на местопрестъплението. Само 12-годишният Иво още е жив, но умира в болница. Издирването на ревнивеца започва веднага. В махалата не е открит. Час след убийството в полицията се получава втори сигнал за труп - мъж е открит с огнестрелна рана в главата и пистолет в ръка в местността Щъркелово гнездо. Криминалистите пристигат и става ясно, че това е издирваният бивш техен колега Иван Льомов. Венета не е подавала сигнали в полицията, че е тормозена от Иван.", "date": "2018.09.05", "title": "МВР с подробности за жестокото тройно убийство в Самоков"}
{"url": "https://www.faktor.bg/bg/articles/ivan-geshev", "text": "Собственикът на \"Винпром Карнобат\" Миню Стайков е задържан за 24 часа. Специализираната прокуратура разследва бизнеса му за данъчни престъпления и пране на пари. Заместник-главния прокурор Иван Гешев допусна, че е възможно до края на деня на Стайков да бъдат повдигнати обвинения.  Сред задържаните още е синът на кмета на Карнобат. Рано тази сутрин разследващи влязоха в офиси \"Винпром Карнобат\", \"Сис индустрийс\" и \"Топаз мел\". Разследването започна в средата на юли, когато в Карнобат е установена нелегална фабрика за производство на цигари. Събират се доказателства, както за реалните собственици на цигарената фабрика, така и за начина, по който са легализирани доходите от нея. По този начин разследващите стигат до търговските дружества, свързани с Миню Стайков, както и до схема за прикриване на ДДС, чрез фирма от типа \"липсващ търговец\".  \"В хода на това разследване са събрани допълнителни доказателства и се провежда допълнително разследване и за извършени данъчни престъпления и на пране на пари. На всеки от вас ви е ясно, дори само ако вземем тази фабрика, за която говорим - това са около 70 милиона лева годишно. Тези пари малко вероятно е да се държат в касети и в дворовете да се закопават. Тези пари обикновено в цял свят се изпират през определени фирми. Част от това разследване е точно това - по какъв начин са били изпирани тези пари\", обясни някои от обстоятелствата около днешната акция Иван Гешев.", "date": "2018.09.05", "title": "Иван Гешев: Може да бъдат повдигнати обвинения на Миню Стайков до края на деня"}
{"url": "https://www.faktor.bg/bg/articles/ivan-ivanov-chakam-ofitsialna-pokana-ot-gazprom-da-predogovorim-tsenite-na-gaza", "text": "Русия е поканила България за предоговаряне цените на природния газ, съобщи за \"По света и у нас\" председателят на КЕВР Иван Иванов. Това стана възможно, след като Брюксел започна антимонополно дело заради завишените цени, по които \"Газпром\" продава синьо гориво на осем държави в Европейския съюз, сред които и България. За да избегне тежки глоби и съдебни такси, руската държавна компания сключи споразумение с Еврокомисията, според което се отказва от забраната за препродажба на руски газ към трети страни и се съгласява да предоговори и цените със засегнатите държави. След като в официалния вестник на ЕС беше публикувано решението на ЕК по антимонополното дело срещу \"Газпром\", изтекоха десетте седмици, това е срокът, в който \"Газпром\" трябваше да покани страните, засегнати от решението. По информация, която официално ми беше подадена от ЕК, очаквам започване на преговори, които да доведат до по-добри условия за България в рамките на договора за доставка на природен газ от \"Газпром\". Какви ще бъдат резултатите от тези преговори, зависи вече от тяхното провеждане, коментира Иван Иванов, председател на КЕВР.", "date": "2018.09.05", "title": "Иван Иванов: Чакам официална покана от \"Газпром\" да предоговорим цените на газа"}
{"url": "https://www.faktor.bg/bg/articles/ikonomika/biznes/nap-firmi-fantomi-kradat-po-nad-1-mln-leva-ot-darzhavata-vsyaka-godina", "text": "Сегашният праг за регистрация на фирми по ДДС дава възможност за прилагане на редица схеми с фирми фантоми, нанесли щети на бюджета за милиарди левове през годините, твърдят анализатори. Според тях липсата на координация между ГДБОП и НАП е основната причина държавата да среща трудности в борбата срещу ДДС - измамите. Според изнесените от НАП данни от ревизионни актове от 2000 до 2017 година в държавата не е внесено ДДС за близо 16 млрд. лв. или по близо 1 милиард лева годишно. Най-честите злоупотреби с ДДС са чрез неправомерно възстановяване на данъчен кредит или приспадане на данъка от фиктивни покупки, за да се намали или напълно да се избегне. Прилагат се и схеми с верига от фантомни фирми. \"Пример е с ДДС обвинението в момента нали имаме кухи фирми, през които се смята че се изчиства ДДС... и съответно претенция, че са платени 25 млн. лв. Данъци\", казва Тихомир Безлов - анализатор в Центъра за изследване на демокрацията пред БНТ. Най-много измами с ДДС има в строителството, търговията с бързообротни стоки, при производството и реализацията на продукция и услуги с висока добавена стойност. Според анализатори основният проблем е липсата на комуникация между институциите, които пряко са ангажирани с контрола върху ДДС измамите. \"Може да се противодейства ефективно само с действително добра експертиза, в която има в НАП и ресурсите, които има в НАП. Не е възможно само една полицейска служба да реши проблема според мен\", каза още Безлов. Според икономисти друг проблем е, че експертите от НАП са натоварени с много дейност, вместо да се концентрират върху големите парични потоци. За да се подобри събираемостта и контролът върху данък добавена стойност, икономисти предлагат да се повиши прагът за регистрация на фирмите по ДДС.", "date": "2018.09.05", "title": "НАП: Фирми фантоми крадат по над 1 млн. лева от държавата всяка година"}
{"url": "https://www.faktor.bg/bg/articles/proizvoditel-predstavi-parviya-balgarski-elektricheski-avtomobil", "text": "Собственикът на \"Син карс интернешанъл\" Росен Даскалов представи шосейна версия на първия български електрически автомобил, състезателен автомобил и концепция за мултифункционален и компактен градски електромобил, съобщи пресцентърът на Министерството на икономиката. Предвижда се колата да се произвежда в България и да се изнася в чужбина. По думите на собственика новият L City е изцяло насочен към бъдещето и именно затова от него ще се предлага единствено електрическа версия. Общият брой на регистрираните електрически и хибридни превозни средства в страната от всички категории е 6808, съобщи зам.-министърът на икономиката Лъчезар Борисов на представянето. От тях леки автомобили изцяло електрически са 554, а увеличението за пет години е над 600%. \"Около 170 компании произвеждат части и системи за основните автомобилни производители и генерират заетост за над 40 000 души в България\", каза зам.-министърът. Той подчерта, че производството на български електромобил е сред приоритетите и изцяло съответства на насоките на провежданата икономическа политика за насърчаване на инвестициите в нови иновативни производства.", "date": "2018.09.05", "title": "Производител представи първия български електрически автомобил"}
{"url": "https://www.faktor.bg/bg/articles/humanoiden-robot-shte-pomaga-na-uchenitsite-v-burgaska-gimnaziya", "text": "Хуманоиден робот ще подпомага обучителния процес на учениците на новата IT гимназия в Бургас. Той е закупен специално за нуждите на модерната Професионална гимназия по компютърно програмиране и иновации, която след няколко дни ще отвори врати, съобщават от Община Бургас. Идеята за закупуването на робота е на кмета на Бургас Димитър Николов, а целта е хуманоидът да се обучава заедно с учениците на високотехнологичното училище и да развива своите функционалности благодарение на тях. В часовете по практика младите програмисти ще разработват иновативен софтуер, който ще обогатява възможностите и ще направлява действията на робота. \"Оборудването по роботика и програмните продукти, с които ще се обучават учениците в новото училище, са избрани и реализирани със съдействието на най-добрите технологични фирми в страната, които са партньори на гимназията\", заяви кметът Димитър Николов. С това Гимназията по програмиране в Бургас се нарежда сред първите учебни заведения, които внедряват в обучителния процес собствен хуманоиден робот. Платформата му е програмируема и дава многофункционални възможности за приложение, което ще бъде изключително полезно в часовете на учениците по компютърно програмиране, роботика и изкуствен интелект в новата гимназия. Роботът е модел Pepper и е продукт на SoftBank Robotics. Хуманоидът е висок 120 см, тежи 28 кг и може да бъде програмиран да говори на 15 различни езика, включително и на български. Това е първият робот, който разпознава човешки емоции и адаптира поведението си спрямо човека. Той говори, слуша, жестикулира, движи ръцете и тялото си. Взаимодействието му е интуитивно чрез вградения изкуствен интелект в него. Има тъчскрийн, който подобрява комуникацията и чрез визуална информация. Хуманоидът е свързан с различни облачни услуги, бази от данни и обекти с Bluetooth, Ethernet и Wi-Fi, чрез които може да предостави информация в реално време. Освен Pepper учениците на модерната гимназия ще се обучават в специалната лаборатория по роботика и с още един тип роботи - модел Dobot Robot, които представляват прецизни и интелигентни индустриални тренировъчни роботи. Тази технология е най-добрата за обучение на гимназисти в света за 2018 г. и съдържа роботизирани компоненти, които могат да бъдат програмирани да изпълняват както самостоятелни действия, така и серия от каскадни действия в поточна линия за изработването даден продукт. Тези роботи могат да отпечатват различни 3D изображения, да рисуват големи графични обекти, да се движат, въртят и преместват предмети. Програмирането им ще се извършва чрез комбинация от два основни програмни езика - Python и JavaScript, с който децата ще започнат обучението си по роботика. Това ще подготви гимназистите за управление и програмиране на промишлени и производствени роботи, които навлизат все по-широко в индустрията. Лабораторията ще бъде разширявана с времето със закупуване на нови роботизирани компоненти и сътрудничество от международни университети за обогатяване на учебната програма по роботика на IT гимназията.", "date": "2018.09.05", "title": "Радикално нововъведение: Хуманоиден робот ще се обучава заедно с ученици в бургаска гимназия"}
{"url": "https://www.faktor.bg/bg/articles/ubietsat-v-samokov-e-bivsh-politsay", "text": "Бивш пожарникар е тройният убиец в Самоков.  Иван и приятелката му са се скарали вчера в София, пише \"24 часа\". Тя се прибрала в Самоков, откъдето е родом, а Иван я е проследил.  Скандалът, който продължил, се е оказал фатален -  мъжът прострелял любимата си, 15-годишния й племенник Методи и 12-годишния й син Ивайло. След това мъжът избягал в посока \"Щъркелово гнездо\", където се самоубил.", "date": "2018.09.05", "title": "След драмата в Самоков тройният убиец сложи край на живота си"}
{"url": "https://www.faktor.bg/bg/articles/twitter-i-facebook-shte-otgovaryat-pred-amerikanskiya-senat", "text": "Висши представители на Twitter и Facebook ще се изправят днес пред американския сенат. Те ще трябва да обяснят по какъв начин Русия е успяла да манипулира платформите им по време на президентската кампания през 2016 г., съобщава Нова ТВ.  Изпълнителните директори на Google и на Alphabet също бяха поканени, но отказаха да се явят.  Представителите на онлайн гигантите ще трябва да кажат и какво ще направят, за да предотвратят подобни действия на предстоящите през ноември частични избори.", "date": "2018.09.05", "title": "Шефове на Twitter и Facebook ще отговарят пред американския Сенат"}
{"url": "https://www.faktor.bg/bg/articles/putin-zashtitil-s-darzhavna-tayna-vagnerovtsite-voyuvali-v-siriya-i-ukrayna", "text": "Президентът Владимир Путин засекрети със свой указ руските \"разузнавачи от нов тип\". Вече са държавна тайна данните за изпълняващи разузнавателни задачи \"сътрудници на външното разузнаване (...), невлизащи в кадровия състав\", съобщава \"Ведомости\". Според експерти този термин се употребява в документи за пръв път и към \"частните разузнавачи\" може би спадат бойците на т. нар. частна военна компания \"Вагнер\", действащи в Украйна и Сирия. Източник на вестника смята, че ЧВК \"Вагнер\" е командвана от руското военно разузнаване ГРУ. Руските закони \"не посочват ясно какво представлява кадровият състав на органите за външно разузнаване\", коментира адвокатът Иван Павлов, специално проучвал темата, за да защитава обвинени в държавна измяна. Магистратите според него смятат, че въпросът не е от принципно значение и положението създава почва за злоупотреби. Юристът, цитиран от вестника, е на мнение, че кадрови състав са служителите, пряко заети с разузнавателна дейност. Досега също бе забранено да се разгласяват данни за тези лица, \"а занапред държавна тайна ще станат и сведенията за онези, които подпомагат някак въпросните хора\", казва той. \"Грубо казано, засекретява се цялата сфера\" и всяко споменаване за сътрудници автоматично ще става държавна тайна, казва Андрей Солдатов, автор на книги за руските тайни служби, посочва КлубZ. Според него това създава възможност да бъдат засекретени и служителите от ЧВК \"Вагнер\".  Солдатов припомня понятието \"офицер от действащия резерв\" на разузнаването - това са хора, които формално се водят вече бивши служители, а всъщност \"хипотетично може временно да ги назначават къде ли не - от Болшой театър до ЧВК \"Вагнер\". И който спомене за тях, може да бъде наказан, независимо дали има достъп до секретни данни, пояснява той.", "date": "2018.09.05", "title": "Путин защитил с държавна тайна вагнеровци, воювали в Сирия и Украйна"}
{"url": "https://www.faktor.bg/bg/articles/prezidentat-indiya-e-vazhen-partnyor-a-rezultatite-v-ikonomikata-i-targoviyata-ne-me-udovletvoryavat", "text": "Индия винаги е била приятелска страна за България, свързват ни исторически отношения в дух на приятелство и конструктивност, но Индия е изключително важен партньор за България”. Това каза президентът Румен Радев пред индийския си колега Рам Натх Ковинд, който по негова покана е на държавно посещение у нас. В присъствието на двамата президенти в Гербовата зала на \"Дондуков“ 2 бяха подписани двустранни документи. По време на съвместни изявления на президентите Радев и Ковинд, българският държавен глава отбеляза, че възстановяват диалога на най-високо политическо ниво след 15-годишна пауза. \"Затова това посещение е изключително важно за развитието на сътрудничеството между нашите две страни, понеже то е предусловие за развитие на отношението във всички области от взаимен интерес - търговия, икономика, наука и образование, инвестиции, туризъм, културен обмен”, заяви Радев. Той изтъкна, че Индия е страна с огромна тежест в системата на международните отношения, не само заради размера на своето население – 1/6 от света живее в Индия. \"Не само заради това, а заради активната и конструктивна външна политика, която води Индия в дух на конструктивност, диалог, мир, добросъседство, борба с глобалния тероризъм. Не случайно и тежестта на Индия в Организацията на обединените нации непрекъснато нараства”, заяви Радев. С президента Ковинд направили преглед на двустранните отношения, особено в областта на икономиката и търговията, където по думите на Радев \"имаме една задоволителна правно-нормативна рамка”. \"Но резултатите категорично не ни удовлетворяват”, заяви той. Президентът на България посочи, че двамата са обсъдили и възможността за откриване на директна авиолиния между Индия и България. По-късно днес президентът Рам Натх Ковинд ще изнесе лекция в Аулата на СУ „Св. Климент Охридски“ на тема „Образованието като инструмент на промяна и общ просперитет“. Двамата президенти ще закрият Българо-индийския бизнес-форум, в който участват представители на над 300 компании от двете страни. Утре президентите на България и Индия ще открият в София паметник на легендарния водач на индийското движение за независимост Махатма Ганди. По-рано днес съпругите на двамата държавни глави - Десислава Радева и Савита Ковинд, посетиха Института за етнология и фолклористика с етнографски музей в София и Детски клиники на Университетска болница за активно лечение и спешна медицина “Пирогов“. Г-жа Ковинд направи дарение от 10 000 щатски долара на Детските клиники на болница „Пирогов“.", "date": "2018.09.05", "title": "Румен Радев: Индия е важен партньор за нас, а резултатите в икономиката и търговията не ме удовлетворяват"}
{"url": "https://www.faktor.bg/bg/articles/zapochna-polaganeto-na-trabite-na-severen-potok-2-vav-finlandiya", "text": "Във Финландия започна полагането на тръбите на газопровода „Северен поток 2“, се казва в съобщение от компанията Nord Stream 2 AG, предаваРИА Новости. „Днес (сряда, 5 септември), в 13,25 (14,25 българско време) корабът Solitaire започна работа по полагането на газопровода „Северен поток 2“ във Финландския залив“, уточняват от компанията. Планира се да се работи денонощно и без почивни дни. „До и след поставянето на тръбите изследователски съд ще изследва морското дъно за проверка на точното положение на газопровода“, добавят от Nord Stream 2 AG.", "date": "2018.09.05", "title": "Започна полагането на тръбите на „Северен поток 2“ във Финландия"}
{"url": "https://www.faktor.bg/bg/articles/tereza-mey-obvinenite-za-skripal-sa-deystvali-s-odobrenie-na-visoko-nivo-v-ruskata-darzhava", "text": "Британският премиер Тереза Мей заяви, че двамата мъже, обвинени в опита за убийство на бившия шпионин Сергей Скрипал и дъщеря му, са офицери от руското военно разузнаване (ГРУ), които \"почти със сигурност\" са действали с одобрение на високо ниво в руската държава, предадоха световните агенции. \"На базата на събраната при разследването информация правителството стигна до заключението, че двамата мъже, посочени от полицията и прокуратурата - Александър Петров и Руслан Боширов - са офицери от руското военно разузнаване\", каза Мей пред британския парламент. \"Операцията почти със сигурност е била одобрена и извън ГРУ на високо равнище в руската държава\", предаде БТА. Русия трябва да обуздае дейността на офицерите от военното си разузнаване и да поеме отговорност за извършеното от тях, подчерта Тереза Мей. \"Искаме Русия да е отговорен член на международната общност. Това означава, че тя трябва да поеме отговорност за безразсъдните и възмутителни действия на ГРУ, което е част от руската държава\". Мей заяви също, че атаката срещу бившия руски шпионин Сергей Скрипал и дъщеря му Юлия през март в град Солсбъри вероятно е послание и към други руснаци, които живеят в чужбина. \"Подозирам, че те искаха да отправят послание към живеещите в чужбина руснаци, които са замесени в свързани с руската държава въпроси\", каза Мей пред парламента, отбелязва Ройтерс.", "date": "2018.09.05", "title": "Тереза Мей: Обвинените за атаката срещу Скрипал са действали с одобрение на високо ниво в руската държава"}
{"url": "https://www.faktor.bg/bg/articles/parite-ot-nelegalni-tsigari-izprani-prez-vinprom-karnobat", "text": "Над 50 камиона с грозде са блокирани пред и във винзавода на Миню Стайков в карнобатското село Венец, съобщава \"24 часа\". Тези от колите, които са влезли на територията на завода, нямат право да напускат до приключване на проверката на спецпрокуратурата, но кога ще стане това никой не знае, оплакаха се шофьори, блокирани в завода. От сутринта сме тук, а някои колеги и от снощи. Чакаме вече цял ден, никой не ни казва кога ще можем да разтоварим. Губим много пари от този неочакван престой, коментира шофьор на камион, пожелал анонимност.  Преди минути в административната сграда на винзавода влязъл още един екип с прокурори, казаха хора от фабриката.  Междувременно репортерска проверка установи, че складът с нелегалните цигари в Карнобат, който спецпрокуратурата свърза с Миню Стайков, е заключен. В него няма хора, само кучета посрещат случайните минувачи. Една от версиите, които работят разследващите е, че парите от нелегалните цигари са изпирани през \"Винпром Карнобат\". Затова и в момента в предприятието за производство на алкохол се извършват проверки, включително и от служители на НАП. Те били изпратени там от наблюдаващите прокурори.  Версията за изпраните пари все още се проверява от разследващите. Дали е така ще стане ясно в рамките на следващите дни.", "date": "2018.09.05", "title": "Парите от нелегални цигари изпрани през \"Винпром Карнобат\"?"}
{"url": "https://www.faktor.bg/bg/articles/v-ohrid-zapochna-mezhdunarodna-konferentsiya-za-migrantite", "text": "Международна конференция на тема \"Миграционната криза: отговорности и отговори\" започва днес в Охрид и ще продължи до петък, предаде агенция МИА. Участие в конференцията са заявили около 100 представители на Република Македония, България, Турция, Румъния, Хърватия, Сърбия, Босна и Херцеговина, Черна гора, Косово, Швеция, Испания, Португалия, Швейцария, Италия и Австрия. Организатор на форума е Институтът за сигурност, отбрана и мир към факултета по философия в Скопския университет в сътрудничество с факултета по криминалистика, криминология и сигурност на университета в Сараево и факултета по сигурност в Белград. На откриването на конференцията днес ще говори Аргентина Шабадос, регионален директор на Международната организация по миграция, отговаряща за Югоизточна Европа, Източна Европа и Централна Азия.", "date": "2018.09.05", "title": "В Охрид започна международна конференция за мигрантите"}
{"url": "https://www.faktor.bg/bg/articles/borisov-se-sreshtna-s-blizki-na-zaginali-v-atentata-v-sarafovo", "text": "Започна срещата на премиера Бойко Борисов със семействата на загиналите при атентата в Сарафово на 18 юли 2012 г. Министър-председателят е на официална визита в Израел.  Роднините на жертвите благодариха на България и на министър-председателя за бързото разследване. Според тях българското правителство е доказало, че е партньор на Израел в борбата с тероризма, а терорът и смъртта са сближили двете държави. Близките настояват за справедливост, те искат да бъдат открити поръчителите на терористичния акт.", "date": "2018.09.05", "title": "Борисов се среща с близки на жертви от атентата в Сарафово"}
{"url": "https://www.faktor.bg/bg/articles/izvan-kontrol-stryaskashti-tvardeniya-za-tramp", "text": "Новата книга на реномирания разследващ журналист Боб Удуърд, който през 1970-те години участва в разкриването на аферата „Уотъргейт\", още не е излязла на книжния пазар, но вече предизвиква разгорещени дебати. Откъси от книгата бяха публикувани във „Вашингтон пост\" - и дори само тези пасажи рисуват една силно смущаваща картина за случващото се в Белия дом под ръководството на Доналд Тръмп. Удуърд не посочва източниците си, но твърди, че е водил многобройни разговори със сегашни и бивши сътрудници на Тръмп. Според автора, сътрудниците на президента през цялото време се опитват да държат шефа си под контрол и игнорират много от неговите указания. Тъй като Тръмп непрекъснато притиска сътрудниците си да вършат неща, които биха предизвикали тежки конфликти, те просто се виждат принудени да не изпълняват нарежданията му, твърди Удуърд и пише, че Белият дом е в състояние на постоянна „нервна криза\". Според един от събеседниците, през януари президентът се обърнал към Съвета за национална сигурност с въпроса защо САЩ трябва да поддържат скъпоструващо военно присъствие на Корейския полуостров. „Там сме, за да предотвратим Трета световна война\", отговорил му министърът на отбраната Джим Матис. Според Удуърд, след тази среща Матис казал, че умственият капацитет на Тръмп бил като „на петокласник или шестокласник\". Авторът твърди, че сътрудниците на президента не само игнорират някои от нарежданията му, но отчасти дори ги саботират. Така например бившият икономически съветник на президента Гари Коун се погрижил едно такова нареждане просто да изчезне от писалището на Тръмп. Според източниците на Удуърд, ако това нареждане беше влязло в сила, търговското споразумение между САЩ и Южна Корея щеше да се окаже отменено. Удуърд твърди още, че част от министрите изпитват към шефа си единствено презрение. Шефът на президентския кабинет Джон Кели дори казал пред колеги, че Тръмп е „идиот\". „Изобщо нямам представа какво правим тук. Това е най-лошата работа, която някога съм имал\", добавил Кели. Според него било безсмислено да се опитваш да убедиш президента в каквото и да било, той просто бил „извън контрол\". Според оценката на предшественика на Кели - Рейнс Прибъс, спалнята на президента, където Тръмп гледа кабелна телевизия и пише прочутите си коментари в Туитър, била „работилницата на дявола\". От своя страна Тръмп нарекъл шефа на кабинета си „малък плъх\". Особено деликатен е един анекдот за бившия адвокат на Тръмп Джон Доуд, който след един пробен разпит настойчиво посъветвал президента да не дава показания пред извънредния следовател Робърт Мълър по така наречената „руска афера\". „Не мога просто да скръстя ръце и да го гледам как седи там като идиот\", казал адвокатът. Боб Удуърд през 1973 година: аферата \"Уотъргейт\", която той разкри заедно с колегата си Карл Бърнстейн, принуди тогавашния президент Никсън да се оттегли Книгата на Удуърд не е първото журналистическо разследване за особеното президентство на Доналд Тръмп. През януари Вашингтон беше разтърсен от книгата „Огън и ярост\", в която журналистът Майкъл Улф поставя въпроса дали Тръмп изобщо е годен за поста. А в своя книга, публикувана миналия месец, бившата сътрудничка на Белия дом Омароса Маниголт Нюман изразява дори съмнения относно душевното здраве на президента. В книгата на Улф на няколко места бяха открити фактически грешки, а за Омароса Маниголт Нюман се твърди, че има сметки за разчистване с Белия дом, след като беше уволнена през декември миналата година. Сега Тръмп и Белият дом се опитват да дискредитират и книгата на Боб Удуърд, включително и самия ѝ автор, който е носител на редица награди. Пред един консервативен интернет-портал Тръмп каза, че на Удуърд невинаги може да се вярва и го обвини, че си е измислил някои цитати. Удуърд бил демократ и затова не било учудващо, че публикувал книгата си малко преди изборите за Конгрес през ноември, добави президентът. Тръмп разпространи и декларации на Матис, Кели и на своята говорителка Сара Сандърс, които опровергават приписваните им думи. Матис публикува и отделна декларация, в която твърди, че не е изричал такива слова за президента. Малко вероятно е Тръмп наистина да успее да подкопае журналистическата благонадеждност на Боб Удуърд, който е все пак един от най-уважаваните журналисти в целия свят. Скандалът „Уотъргейт\", който Удуърд разкри заедно с колегата си Карл Бърнстейн, принуди тогавашния президент Ричард Никсън да подаде оставка. По-късно Удуърд публикува две много четени журналистически разследвания с доста конфузни детайли за президентите Джордж У. Буш и Барак Обама. През 2013 година Доналд Тръмп изрично похвали книгата за Обама.", "date": "2018.09.05", "title": "\"Извън контрол\": стряскащи твърдения за Тръмп"}
{"url": "https://www.faktor.bg/bg/articles/matyu-nimits-dogovorat-za-imeto-na-makedoniya-e-chestno-reshenie-i-za-dvete-strani", "text": "Чакането за нов договор за името на Бившата югославска република Македония е много рискована идея, заяви посредникът от ООН в гръцко-македонския спор за името Матю Нимиц в интервю за Балканската мрежа за разследваща журналистика /БИРН/, цитирано от агенция МИА. На онези от вашата държава, които казват \"Хайде да почакаме още няколко години, ще имаме по-добро споразумение в бъдеще\", аз бих казал \"Не знаете къде ще бъде тогава ЕС, дали ще искат още една членка, дали ще искат това да бъде вашата държава, не знаете къде ще бъде НАТО, не знаете какво ще се случи в Гърция със смяната на властта, не знаете какво ще се случи в региона\", каза Нимиц, като подчерта, че идеята за дълготрайно чакане и отлагане на изпълнението на договора за името с Гърция е много рискована. Нимиц каза, че се надява на успешен изход от референдума за името в Република Македония и приемане на поправки в нейната конституция, а след това и на ратифициране на договора в гръцкия парламент. \"Надявам се, че договорът ще мине и в двете държави, защото е честно решение и за двете страни, но ако не мине, не виждам решение в близко време. Изминаха 25 години, може да минат още 25. И много хора ще изгубят интерес, ако това не мине сега във вашата държава\", предупреди Нимиц в интервюто за БИРН.", "date": "2018.09.05", "title": "Матю Нимиц: Договорът за името на Македония е честно решение и за двете страни"}
{"url": "https://www.faktor.bg/bg/articles/masov-boy-mezhdu-romski-semeystva-v-dupnitsa-zavarshi-sas-smart", "text": "Деца от ромската „Гиздова махала”  се скарват, в спора се намесват и родителите им, съобщава Би Ти Ви. Двете фамилии започват масов бой, при който единият мъж вади пистолет, а другият - нож. При сблъсъка 30-годишен мъж бива прободен, а по-късно умира. Инцидентът се е случил около 14 часа. Извършителят и още двама души са задържани от полицията. В района има засилено присъствие на униформени, за да се предотврати ново напрежение. Продължават процесуално-следствените действия за инцидента.", "date": "2018.09.05", "title": "Масов бой между ромски семейства в Дупница завърши със смърт"}
{"url": "https://www.faktor.bg/bg/articles/maya-manolova-obvini-mz-za-sastoyanieto-na-vrachanskata-bolnitsa", "text": "Има един отговорен за състоянието на врачанската болница - това е държавата през Министерството на здравеопазването, заяви омбудсманът Мая Манолова на среща днес с ръководството и персонала на лечебното заведение. \"Държавата е собственик на болницата, тя определя ръководствата на болницата, тя трябва да контролира как се харчат парите в здравеопазването\", посочи Манолова, цитирана от БТА. Тя подчерта, че нито гражданите на Враца, нито лекарите в Многопрофилната болница за активно лечение /МБАЛ/ \"Хр. Ботев\" са определяли кой да я ръководи и затова те не могат да носят отговорност ако някой недобросъвестно я е управлявал или е отклонявал средства. \"Отговорността на 100 процента е на Министерството на здравеопазването и затова да си влезе във функциите и отговорностите\", заяви тя. Омбудсманът посети врачанската болница, след като преди седмица до нея бе изпратено писмо с искане за намеса, подкрепено от 294 работещи в лечебното заведение. Мая Манолова посочи, че това не е първата жалба, която получава от врачанските медици, заради критичното състояние на болницата. Тя каза, че още в края на миналата година е изпратила първите препоръки до министъра на здравеопазването за предприемане на адекватни и спешни действия за спасяване на болницата. През март тази година здравният министър е отговорил, че са предприети всички действия и има план за излизане на лечебното заведение от финансовата криза. Изпълнителният директор на МБАЛ-Враца Евгени Любенов обясни днес пред омбудсмана и медиците, че е постигнато споразумение с най-големите кредитори, което е позволило изплащането на заплатите за юли. Той допълни, че съвместно със здравното министерство предстои да се изтегли заем, с който да се покрият дълговете и болницата да продължи работата. Врачанските медици възразиха, че те съвестно изпълняват работата си и не трябва да покриват дълговете, натрупани от недобросъвестното управление на болницата. Мая Манолова каза, че е солидарна с исканията на персонала и добави, че още в петък ще има среща с министъра на здравеопазването, пред когото ще настоява да се потърси отговорност от тези, които са отклонявали средства и са натрупали дълговете с управлението на лечебното заведение. Тя ще поиска министърът дойде на място с план, с конкретни действия и дати за спасяването на болницата. Омбудсманът ще настоява здравният министър да представи модел за реформа в здравеопазването, в който държавните болници като МБАЛ-Враца да бъдат \"извадени пред скоби\". \"Държавните болници трябва да имат друг статут и друго финансиране, тъй като те осъществяват държавните функции да осигурят достъпна здравна помощ за всеки български гражданин\", заяви Манолова и допълни, че заради това държавата трябва да поеме пълна отговорност за тези лечебни заведения. В подобно състояние като врачанската болница са още 12 областни болници, каза тя. По-рано днес омбудсманът се срещна с майки на деца с увреждания от Враца, подкрепящи протестната мрежа \"Системата ни убива\". В областна администрация бе открита и приемна за граждани.", "date": "2018.09.05", "title": "Мая Манолова обвини МЗ за състоянието на врачанската болница"}
{"url": "https://www.faktor.bg/bg/articles/prof-plamen-pavlov-saedinenieto-dava-gorivo-na-natsionalnite-ni-stremleniya", "text": "30-минутна буря удари пловдивското село Отец Кирилово. Няколко минути са били нужни на улиците, за да побелеят. Бурята е затруднила движението по улиците в района на град Раковски. Ледените късове са били с размерите на орех, съобщава TrafficNews.bg. “Унищожена е напълно реколтата… не ни остана нищо. Изглежда все едно е валяло сняг, улиците са напълно побелели. Хората в селото са без надежда за реколтата си”, коментира жител на Отец Кирилово.", "date": "2018.09.05", "title": "30-минутна буря с градушка помете пловдивско село"}
{"url": "https://www.faktor.bg/bg/articles/butafornite-zamatsi-na-balgariya-i-nesluchiliyat-se-turisticheskiya-bum", "text": "„Крепостта плаче. Това е плачещата крепост,“ каза архитектът реставратор Стела Дулева пред  Балканската мрежа за разследващи репортажи (БМРР), описвайки бялата течността, изтичаща от новоизградените зидове на римската крепост Траянови врата, която датира от в 4-ти век. „Оцеляла е 16 века, но сега 2 млн. евро бяха достатъчни, за да я разрушат,“ добави тя. Разположена на върха на планински проход между древна Тракия и Македония, крепостта е едно от 120-те исторически обекти, които българското правителство реши да възстанови като туристически атракции между 2011 и 2015 г., използвайки собствени средства и близо 90 млн. евро от Европейския фонд за регионално развитие, (ЕФРР). Докато някои обекти, като римската вила Армира, близо до Ивайловград, печелят адмирация заради внимателното им възстановяване, много други предизвикват подигравки заради помпозни ремонти и кичозни фасади, които направиха някои архитектурни паметници по-известни като „картонения замък“ и „Сиренето“. Реставратори предупреждават, че голяма част от „реставрационната“ работа по-скоро е увредила, отколкото съхранила древните забележителностите, без да доведе до дългоочаквания туристически бум. А един от поддръжниците на проекта дори намеква за злоупотреба със средства. Тази година България ще може да ползва нов транш от европейско финансиране по Оперативна програма “Региони в растеж“, която предвижда отпускането на поне 100 млн. eвро за развитието на още туристически атракции. Европейските и българските власти признаха пред БМРР, че страната трябва да си извлече поука от по-ранната програма, но те все пак ще подкрепят най-новите разходи. Експертните групи, включително Международният съвет за паметниците на културата и забележителните места, ИКОМОС, предупреждават, че желанието за усвояване на допълнителни евро средства за дострояването на исторически руини е „фалшифициране на история“ и „необратимо унищожаване на културни паметници\". Още през 2011 г. правителството обяви планът като част от нова политика за развитие на „устойчив туризъм“, която ще доведе хиляди посетители в страната и ще насърчи икономическия растеж. Въпреки че се финансира предимно с евро средства, самата схема е проектирана от правителството и се управлявана от Министерството на регионалното развитие. Един от най-противоречивите проекти по програмата е реконструкцията на крепостта Кракра в Перник. Посетителите са озадачени, за да видят, че стените са достроени с полимер-бетон, спечелвайки го псевдоним „картонения замък“. Местната община вече обяви плановете си за премахване на новоизградените зидове през 2019 г., веднага щом се изтече минимумът от пет години на експлоатация, който е задължителен по схемата за финансиране. Междувременно византийската крепост Яйлата, близо до отдалеченото село Камен бряг, бе наречена „Сиренето“ заради чисто новите, гладки бели блокове, наподобяващи Ytong, ползвани за реставрацията. Стъклената ограда и знаци, изградени като част от ремонт на стойност 1 млн. евро, са били разбити преди повече от година. Остро критикуваното изграждане на руините от древна Сердика, римския град под столицата София, също вече се руши. Проектът е на стойност 11 млн. евро. Той стартира през 2015 г., сред протести, че използваните тухли и хоросан не отговарят на стандартите за реставрация, а „подземеният музей“ Антична Сердика тепърва предстои да бъде открит. Министерството на културата, което някога яростно защитаваше проекта, сега съди строителната фирма за „неправилното изпълнение“ на реставрационните работи. Дори един от основните защитници на реставрацията, професор Божидар Димитров, бившият директор на Националния исторически музей в България, се осъмни миналата година, че част от парите по програмата са били присвоени неправомерно. „Четвъртият провал [на програмата], разбира се, са кражбите,“ каза той в интервю за онлайн портала „Дневник“.  „Малко бутафория ще допринесе много за туризма,“ каза Вежди Рашидов, тогава министър на културата, в парламента през 2015 г., в отговор на обвинения, че е построил исторически Дисниленд и превръща българското наследство във второ Скопие, имайки предвид остро критикуваното преобразяване на македонската столица. Не всички обаче виждат приноса на „бутафорията“ за развитието на туристическата индустрия. Експерти и анализатори в туристическия сектор заявиха пред БМРР, че програмата не е имало почти никаква полза за бранша. „Да вярваме, че няколко бетонни блокчета, поставени над един метър автентични руину ще привлекат чуждестранни туристи, които имат цяла Гърция и Турция, а освен това и средновековна Европа на тяхно разположение, не е сериозно,“ каза Димитър Попов, българският собственик на базираната в Дания Penguin Travel, която предлага екскурзии в България и по света.  „Тези „бутафорни замъци“ нямат абсолютно никакво значение за нашия бизнес. В най-добрия случай те са подходящи за забавлението на местните ученици,“ допълни той с насмешка. Попов заяви, че програмата е разработена без оглед на реалните нужди на туристите и нейната цел е „усвояването на евро средства\". Д-р Елка Дограмаджиева споделя неговото мнение. Тя е професор по туризъм в Софийския университет и съавтор на доклад за въздействието на финансирането от ЕФРР върху туристическия сектор, който бе публикуван миналата година. „Първоначалната цел на програмата не беше да спонсорира бутафория. За съжаление, в много случаи се случи точно това, което опорочи идеята за развитие на туристически атракции,“ каза тя. Тя и нейните колеги казаха, че историческите обекти трябва да бъдат развивани, но съществуващата програма се е провалила „качествено“: това е най-голямата сума, инвестирана за развитието на българското културно наследство за последните десетилетия, но правителството не е успяло да я инвестира по разумен начин. „Вместо да се фокусира върху стратегически обекти, средствата бяха разпръснати между много сходни проекти, които са от скромен интерес за посетителите, а в някои случаи са и от малка научна значимост,“ каза д-р Дограмаджиева. „Приятните улички и указателните табели не са достатъчни за привличане на туристи. Като цяло изглежда, че основната цел на общините е била усвояването на европейските пари, а не насърчаването на туризма.“ Трудно е да се измери въздействието на програмата, тъй като единственият източник на информация са докладите, изготвени от самите туристически обекти - източник, който одитът на програмата за 2015 г. определя като ненадежден. Данните, получени по Закона за достъп до обществена информация, показват, че около 40 000 туристи са посетили Траянови Врата за две години и половина, почти два пъти повече от прогнозираните числа. Въпреки това обектът отчита оборот от едва 50 000 евро от продажби на билети, туристически обиколки и сувенири, които са били с 15 000 евро по-малко от очакванията, заложени в тхения бизнес план, видян от репортер на БМРР. През 2016 г. крепостта в Кракра е посрещнала15 412 души, но е генерирала само 8 000 евро от продажба на билети и обиколки. Средната цена на билета обаче е 2 евро, така че доходът не съответства на потока от хора. Един от поддръжниците на бума на реставрационни проекти проф. Димитров каза, че най-скъпият проект на реставрацията на средновековната българска столица Плиска, е привлякъл 250 000 туристи през 2016 г. Данните, получени от БМРР, обаче показват, че целият Шуменски музей, който управлява Плиска и три други обекта, е отчел доста по-малко посетители през тази година - 150 000 посетители. Във Велико Търново новоизградените обекти Трапезица и Никополис ад Иструм са успели да привлекат съответно едва 2 000 и 800 посетители за 2017 година. Други два обекта, включително популярната дестинация Перперикон, не отговориха на искането на БМРР за броя на посетителите. Проучване на Националния статистически институт, показва, че туристите са похарчили по-малко, а не повече средства за културни дейности между 2013 и 2015 г. - годините, когато повечето обекти са отворили врати за посетители.   Според експертите по културно наследство обаче кичозният вид и провалът да привлекат туристи далеч не са най-големите проблеми на програмата. Те твърдят, че лошата работа е нанесла вреди на някои исторически обекти. Габриела Семова-Колева от българския клон на Международният съвет за паметниците на културата и забележителните места заяви пред БМРР, че използването на цимент и други неподходящи материали прави тези интервенции необратими. Крепостта Траянови Врата е едно от местата, които е най-засегнато от подобни ремонти. През 2015 г. руините там са достроени в почти два пъти по-голям размер. Когато репортер на БМРР посети обекта през януари, изглеждаше, че от новите стени на крепостта се стича бяла, подобна на мухъл субстанция. На други места изглеждаше, че слоевете от тухли са паднали, оставяйки античната структура открита. Две амфори едва се виждаха под стъклото на лошо поставени витрини. Стела Дулева, архитект на проекта, подаде оставка в знак на протест срещу начина, по който е извършена работата. Тя уведоми властите относно съмнения, че строителите са използвали по-евтини материали, включително цимент, от спецификациите, които тя е задала. Министерството на културата и Министерството на регионалното развитие, които наблюдават програмите по ЕФРР, обаче не откриха никакви нередности. Дулева даде за пример цели части от оригиналната структура, които са оставени незащитени, след като компанията ѝ подава оставка, и видимо се разрушават под влияние на метеорологичните условия. Нейният екип вярва, че бялата течност е ясен признак, че изпълнителите не са използвали подходящия хоросан. Двама експерти, консултирани от БИРН - ръководителят на Асоциацията на реставраторите Иван Ванев и Иван Ростовски, експерт в областта на строителните материали и ръководител на тестова лаборатория в Университета за архитектура и строителство в София - казаха, че белите петна вероятно са резултат от „дефект, свързан с неподходящия избор и изпозване на строителни материали, особено когато са изложени на студени и влажни атмосферни условия“. Евробилд България, водещият изпълнител на проекта, посочи, че има нов собственик от времето, когато е работила по проекта „Траянови врата“ и че не е могла да се свърже с никой от бившите си партньори, включително и с управителя по това време. От компанията още посочиха, че действителното строителство е извършено от по-малка фирма „Дано Р“ и че работата е съгласувана българските институции. Използването на този тип модел на работа с подизпълнители е един от недостатъците на програмата, казва Дулева, тъй като често не е ясно кой реално е изпълним проекта. „Дано-Р“ отрече обвиненията за нарушения. От фирмата твърдят, че части от крепостта са оставени „без намеса“ по съвет на експерт по реставрацията, така че посетителите да могат да видят „автентичните части“ на руините, твърдение, което Дулева определя като „абсурдно“. Според нея в национален мащаб програмата за реставрацията на културното наследство е лошо планирана и не е имало достатъчно експерти, които да изпълнят толкова много проекти за толкова кратък срок. „В повечето случаи тръжният процес беше решен в полза на намирането на най-евтиния строител, отколкото качествен изпълнител на работата,“ добави тя. Министерството на културата отказа да коментира темата пред БМРР; Министерството на регионалното развитие отказа да отговори на въпроси за минали неуспехи, но настоя, че новите 100 млн. евро ще бъдат усвоени по различен начин. От ведомството обясниха, че новия транш финансиране ще бъде предоставено под формата на заеми и грантове, за да се гарантира, че „програмата спонсорира икономически надеждни проекти, които ще привлекат достатъчно туристи ... така че проектът да бъде финансово устойчив и да върне част от инвестицията в дългосрочен план“. Обществени изслушвания относно дизайна на проектите ще „адресират коментарите ... относно „бутафорни реставрации“ и унищожаването на автентичните паметници, получени във връзка с проектите, завършени по Програмата за регионално развитие 2007-2013 г.,“ казаха от министерството. Източник от Европейската комисия заяви пред БМРР, че проектите за възстановяване са „допринесли за местния и регионален растеж в страната“, като добави, че „в малкото случаи, когато крайният резултат не е в съответствие с договора, са били извършени корекции“. „Комисията работи в тясно сътрудничество с България за извлече поуките от [работата] в периода 2007-2013 г. и да гарантира, че средствата се използват по най-добрия възможен начин,“ добави източникът. Тези уверения, обаче, не се отнасят до опасенията на експерти като д-р Дограмаджиева, според които новата програма страда от същите недостатъци в планирането, тъй като не е приоритизирала стратегическите обекти и не е отговорила на реалното търсене. И тъй като всички 165 обекта от национално и световно значение в България могат да кандидатстват за финансиране, реставраторите се опасяват, че повече обекти с европейско значение ще се превърнат в „съвсем нови руини“. Призиви към правителството да спре противоречивите проекти, като например финансирания от държавата ремонт на Великата базилика в Плиска, който цели да я превърна в работеща църква, досега остават напразни. „Предлагаме им нашата помощ, нашата експертиза, но никой не иска да ни чуе,“ каза Семова-Колева от ИКОМОС. „За тях сме само една пречка за реализирането на проектите.“ *Тази статия е изготвена в рамките на Лятното училище по разследваща журналистика, организирано от Балканската мрежа за разследващи репортажи, публикувана в balkaninsight.com.", "date": "2018.09.05", "title": "Бутафорните замъци на България и неслучилият се туристическия бум"}
{"url": "https://www.faktor.bg/bg/articles/proveryavat-za-zapadnonilska-treska-oshte-4-ma-v-burgas-sred-koito-i-dete", "text": "Съмнения за западнонилска треска за още 4-има души се появиха в Бургас. Всички те са развили вирусен менингит, който е едно от проявленията на опасната болест, и пробите им са изпратени за изследване в София, съобщи шефката на Дирекция \"Контрол на заразните болести\" в РЗИ д-р Величка Григорова. Четиримата са на различна възраст - на средна, има и дете на 11 г. и жена на 65. Трима от болните вече били изписани от Инфекциозното отделение към бургаската УМБАЛ, в което останало само детето. \"Четири случая за вирусен менингит за 1 месец са много\", заяви д-р Величкова пред \"24 часа\". Междувременно от Националния център по заразни и паразитни болести в София съобщили по телефона в Бургас, че пробата на урина от 75-годишната жена, за която имаше съмнение за нилска треска, е отрицателна, но на серума е положителна. При това положение случаят остава вероятен, обясни д-р Величкова. Но допълни, че за урината било очаквано резултатите да са отрицателни, тъй като вирусът се задържал много кратко в човешкия организъм, а пробите били взети по-късно. Възрастната жена вече е изписана, но лечението й продължава и остава под лекарско наблюдение. \"Категорично не е заразна, болестта не се предава от човек на човек, а само след ухапване от тигров комар\", заяви д-р Величкова.", "date": "2018.09.05", "title": "Съмнения за западнонилска треска при още 4-ма в Бургас, сред които и дете"}
{"url": "https://www.faktor.bg/bg/articles/obshtestvo/ulitsata/obmislyat-vavezhdaneto-na-vtori-zdraven-stalb-i-vdigane-na-zdravnata-vnoska-s-12-leva", "text": "ГЕРБ обмисля въвеждането на втори задължителен стълб и в здравното осигуряване по подобие на пенсионното. За целта се предлага всеки гражданин да плаща месечно по 12 лв. допълнителна здравна вноска. Това се предвижда в един от първоначалните варианти на проект за промени в здравноосигурителния модел, научи Канал 3 от запознати в парламента. Информацията е все още неофициална, а идеите - в суров вид. Сред най-смелите намерения е и предложението пациентите да доплащат всички медицински манипулации и лечение на стойност над 700 лв. Към момента, по данни на НАП, към края на 2017 г. лицата, които трябва да внасят здравни осигуровки, но не ги плащат, са 719 000 души. Скептично настроени депутати вече коментираха, че ако промените бъдат одобрени от мнозинството, хората масово ще се откажат от здравно осигуряване и броят на неосигурените може да надхвърли 2 милиона души. В декларацията на управляващата партия за старта на политическия сезон вчера шефът на ПГ на ГЕРБ Цветан Цветанов анонсира, че се планира промяна в здравноосигурителния модел. Каква точно ще бъде тя, по-късно в кулоарите той не разкри с аргумента, че проектът още не е готов и първо ще се проведе широка дискусия по темата. Промяна в здравноосигурителния модел първи обеща министърът на здравеопазването още в края на юни пред депутатите. Ще предложа не един, а два алтернативни модела на здравното осигуряване и ще ги поставя на обществено обсъждане, каза тогава Кирил Ананиев в пленарната зала. Имаме необходимост от промяна на модела, категоричен беше в пленарната зала Ананиев, който още тогава издаде, че в здравното министерство вече работят по вариантите. Народното събрание пък го задължи в срок до 30 септември да представи концепция за развитието на здравното осигуряване. Дали управляващите ще се решат на твърде непопулярната стъпка за сериозно финансово натоварване на пациентите, които си плащат редовно здравните вноски, предстои да видим в следващите дни.", "date": "2018.09.05", "title": "Обмислят въвеждането на втори здравен стълб и вдигане на здравната вноска с 12 лева"}
{"url": "https://www.faktor.bg/bg/articles/v-radev-kakvoto-reshat-deputatite-kakvoto-reshi-kapitanat-na-otbora-nie-go-pravim", "text": "Ние си подадохме оставките, а какво ще стане – решава капитанът, има си ръководство на футболния отбор в парламента. Това каза министърът на вътрешните работи в пред журналисти в Народното събрание. На въпрос дали може да се стигне до невнасяне или неприемане на трите оставки, Радев отговори: „Някаква спекулация очаквате от мен. Моята отговорност и тази на колегите беше да си подадем оставките и ние го направихме. Има кой да решава, има капитани – ако използвам футболна терминология - има си треньори, има си ръководства на футболния отбор в парламента и те да решават, предаде Агенция „Фокус“.  Сещам се, че на Бяла като се обърна автобуса, имаше 19 убити. Да сте чули за някаква оставка? Румен Петков беше министър, Тройна коалиция. Ние правим нещо различно. Каквото решат депутатите, каквото реши капитанът на отбора – ние го правим“.  На въпрос във връзка със следствените действия в офисите на „Винпром Карнобат“, „Сис Индустрийс“ и „Топаз мел“, Радев отговори: „Не мога да кажа нищо повече от това, което каза заместник главния прокурор. Достатъчно активни са. Не ме карайте аз да казвам повече от човек, който знае повече от мен. Най-важното е да бъдат събрани годни доказателства“.", "date": "2018.09.05", "title": "Валентин Радев:  Каквото решат депутатите, каквото реши капитанът на отбора – ние го правим"}
{"url": "https://www.faktor.bg/bg/articles/london-poluchi-evropeyska-zapoved-za-arest-na-rusnatsi-obvineni-po-sluchaya-skripal", "text": "Британските власти заявиха в сряда, че са получили европейска заповед за арест на двама руснаци, обвинени за предполагаемата атака с „Новичок“ срещу бившия офицер от руското Главно разузнавателно управление (ГРУ) Сергей Скрипал и дъщеря му Юлия, предава AFP.  Прокуратурата на Обединеното кралство издирва Александър Петров и Руслан Боширов, заподозрени в опит за убийство на Скрипал с нервнопаралитичен газ, пише \"Фокус\".  Други подробности не се съобщават.", "date": "2018.09.05", "title": "Лондон получи европейска заповед за арест на двама руснаци, обвинени по случая \"Скрипал\""}
{"url": "https://www.faktor.bg/bg/articles/novini/svyat/ozho-otravyaneto-v-eymsbari-e-s-novichok", "text": "Лабораторни изследвания на Организацията за забрана на химическите оръжия (ОЗХО) са потвърдили заключенията на британските власти, че двамата британци, отровени в края на юни в Еймсбъри, са били изложени на нервнопаралитичен агент от типа на \"Новичок\", предадоха Ройтерс и Асошиейтед прес. ОЗХО съобщи, че анализ на реномирани лаборатории на проби, събрани от екипа на организацията, е \"потвърдил изводите на Обединеното кралство във връзка с идентичността на токсичния химикал\". На 30 юни 44-годишната Доун Стърджис и 45-годишният й партньор Чарлз Роули бяха намерени в критично състояние в дома им в Еймсбъри, недалеч от Солсбъри, където през март с \"Новичок\" бяха отровени бившият руски шпионин Сергей Скрипал и дъщеря му Юлия. Стърджис почина на 8 юли, а Роули и двамата Скрипал оцеляха. Според ОЗХО веществото от Еймсбъри е \"същият токсичен химикал, открит в проби, свързани с отравянето на Сергей Скрипал\". Великобритания обвини за отравянето на Скрипал Русия, която разработи нервнопаралитичното вещество в съветската ера. Москва отрича каквото и да било участие в случая, припомня БТА. Лондон е готов да поиска Русия да екстрадира двама мъже, които подозира в атаката срещу бившия шпионин.", "date": "2018.09.05", "title": "ОЗХО: Отравянето в Еймсбъри е с \"Новичок\""}
{"url": "https://www.faktor.bg/bg/articles/netanyahu-nadyavam-se-na-otkrivaneto-na-balgarsko-posolstvo-v-erusalim", "text": "Израелският премиер Бенямин Нетаняху се надява, че откриването на почетно консулство на България в Ерусалим ще бъде първа крачка към откриване на българско посолство в Ерусалим. Това каза министър-председателят на Израел Бенямин Нетаняху по време на брифинг в Ерусалим преди срещата му с българския премиер Бойко Борисов, предаде БТА. Той добави, че терористичните атаки са насочени срещу всички, като дори и България е била потърпевша от една подобна атака. Поради тази причина и темата за тероризма същи ще стане част от разговорите между Нетаняху и Борисов, оповести израелският премиер.   Бойко Борисов се надява, че по линия на двустранните отношения, до края на годината ще се проведе смесено заседание между двете правителства, което ще бъде в България. Премиерът информира, че днес ще има среща с роднини на загиналите при атентата в Сарафово. Борисов посочи, че терористичният акт е бил насочен срещу израелски граждани, но в него са загинали и български граждани и на България също е била нанесена голяма щета. Той припомни, че тогава се е видяло, че службите на Израел и България са работели като едно цяло. Българският премиер се надява, че по време на днешното откриване на паметника-близнак ще се отчете това, което е направил българският народ за спасяването на българските евреи по времето на Холокоста. Бойко Борисов изтъкна, че е от изключително значение приятелството и доверието с Бенямин Нетаняху, защото Израел играе ключова роля за \"развързване на сложния възел в Близкия изток\".", "date": "2018.09.05", "title": "Нетаняху:  Надявам се на откриването на българско посолство в Ерусалим"}
{"url": "https://www.faktor.bg/bg/articles/novini/svyat/-gordan-ostavi-desetki-hilyadi-amerikantsi-bez-tok", "text": "Стихията навлезе в сушата на границата между щатите Алабама и Мисисипи, като преди това значително отслабна. Поривите на вятъра са със скорост около 55 км/ч, валят поройни дъждове. Близо 30 хиляди души са без ток, предимно в щата Алабама. По-ниските части на много градове са наводнени. Според националния център за ураганите \"Гордън\" ще продължи да отслабва и ще се движи по посока на щата Арканзас. В Ню Орлиънс, Луизиана, си отдъхнаха. В града, опустошен от урагана Катрина през 2005 година, беше обявено извънредно положение. Но освен обилните валежи, районът не е засегнат.", "date": "2018.09.05", "title": "\"Гордън\" остави десетки хиляди американци без ток"}
{"url": "https://www.faktor.bg/bg/articles/prezidentat-na-indiya-v-balgariya-sam-pridruzhen-ot-mnogo-solidna-biznes-delegatsiya-ot-65-chlenove", "text": "Индия винаги е била приятелска страна за България, свързват ни исторически отношения в дух на приятелство и конструктивност, но Индия е изключително важен партньор за България”. Това каза президентът Румен Радев пред индийския си колега Рам Натх Ковинд, който по негова покана е на държавно посещение у нас. В присъствието на двамата президенти в Гербовата зала на \"Дондуков“ 2 бяха подписани двустранни документи. По време на съвместни изявления на президентите Радев и Ковинд, българският държавен глава отбеляза, че възстановяват диалога на най-високо политическо ниво след 15-годишна пауза. \"Затова това посещение е изключително важно за развитието на сътрудничеството между нашите две страни, понеже то е предусловие за развитие на отношението във всички области от взаимен интерес - търговия, икономика, наука и образование, инвестиции, туризъм, културен обмен”, заяви Радев. Той изтъкна, че Индия е страна с огромна тежест в системата на международните отношения, не само заради размера на своето население – 1/6 от света живее в Индия. \"Не само заради това, а заради активната и конструктивна външна политика, която води Индия в дух на конструктивност, диалог, мир, добросъседство, борба с глобалния тероризъм. Не случайно и тежестта на Индия в Организацията на обединените нации непрекъснато нараства”, заяви Радев. С президента Ковинд направили преглед на двустранните отношения, особено в областта на икономиката и търговията, където по думите на Радев \"имаме една задоволителна правно-нормативна рамка”. \"Но резултатите категорично не ни удовлетворяват”, заяви той. Президентът на България посочи, че двамата са обсъдили и възможността за откриване на директна авиолиния между Индия и България. \"Взаимоотношенията между България и Индия се коренят далеч в историята, имаме солидна основа и на нея трябва да изградим едно съвременно партньорство, основано на споделени демократични ценности и ангажимент към глобалния мир и сигурност” , каза президентът на Индия. Той посочи, че е придружен от много солидна бизнес делегация от 65 членове.", "date": "2018.09.05", "title": "Президентът на Индия: В България съм придружен от много солидна бизнес делегация от 65 членове"}
{"url": "https://www.faktor.bg/bg/articles/novini/svyat/manfred-veber-vliza-v-bitkata-za-predsedatel-na-ek", "text": "Председателят на групата на Европейската народна партия в Европейския парламент Манфред Вебер обяви днес официално готовността си да се състезава за ръководител на Европейската комисия. Той написа в Туитър, че иска да бъде водещ кандидат на ЕНП и следващият председател на ЕК. Европа има нужда от ново начало и повече демокрация, добави той. Вебер обещава \"да върне Европа на хората\" и да възстанови връзката между гражданите и ЕС. По неговите думи днес оцеляването на ЕС е под въпрос, защото Общността е изправена пред вътрешни и външни изпитания. ЕНП открива от утре процедурата за избор на водещия си кандидат за следващ председател на ЕК. Председателят на комисията се избира от Европейския съвет и от ЕП на основата на резултатите от изборите за евродепутати догодина. Водещи кандидати бяха излъчени за пръв път на изборите за ЕП през 2015 г. и тогава най-голяма подкрепа събра Жан-Клод Юнкер (ЕНП). На 17 октомври изтича срокът за писмените заявки до ЕНП с други излъчени за вътрешнопартийната надпревара. На 8 ноември ЕНП с гласуване ще определи окончателния си състезател в съревнованието. В следващите седмици се очаква останалите политически групи в ЕП да започнат процеса по излъчването на водещи кандидати за председател на ЕК. Юнкер вече обяви, че не желае да води комисията за втори мандат.", "date": "2018.09.05", "title": "Манфред Вебер влиза в битката за председател на ЕК"}
{"url": "https://www.faktor.bg/bg/articles/borisov-v-izrael-tehnologiite-naprednaha-no-s-edno-hvarchilo-mogat-da-napravyat-kakvi-li-ne-porazii", "text": "Трябва да се фокусираме върху умовете на хората. Защото чрез интернет вече няма граници. Технологиите напреднаха - дронове, ракети, самолети и какво ли още не, но в същтото време с едно хвърчило могат да направят какви ли не поразии. Това заяви премиерът Бойко Борисов, който е в Израел, където участва в годишната конференция на Международния институт по контратероризъм, предадоха местните медии.", "date": "2018.09.05", "title": "Борисов в Израел: Технологиите напреднаха,  но с едно хвърчило могат да направят какви ли не поразии"}
{"url": "https://www.faktor.bg/bg/articles/krasimir-valchev-nay-vazhnata-ni-armiya-sa-uchitelite-no-sled-10-godini-shte-ima-nay-golyam-nedostig-na-uchitelski-kadri", "text": "Най-голям недостиг на учителски кадри се очертава да има след 10 години, прогнозира образователният министър Красимир Вълчев в парламента. Засега все още имало резерв от хора, които са педагози, но работят друго, или пък са пенсионери, но остават да преподават за още няколко години. В края на тази година или началото на следващата ще заработи национална програма за специалисти, които не са учители, но желаят да преподават. Да могат да влязат в училище и в период от една година да придобият педагогическа правоспособност, разясни Красимир Вълчев. Подготвя се и учителски спецкорпус за училища с най-проблемни деца, където педагозите ще получават по-високо възнаграждение. Тази година ще бъдат обезпечени всички учителски позиции, смята министърът на образованието. Традиционно имаме недостиг по някои дисциплини, призна той, но каза, че на някои места проблемът ще бъде решен с преподаватели без учителска правоспособност и с пенсионери. Този недостиг ще се задълбочава, защото и демографският процес се задълбочава, и затова увеличаваме заплатите на учителите, каза още Вълчев. \"Най-важните актьори, най-важните ни съюзници, най-важната ни армия са учителите и затова ние залагаме на тях\", обобщи просветният министър.", "date": "2018.09.05", "title": "Красимир Вълчев: Най-важната ни армия са учителите, но след 10 години ще има най-голям недостиг на кадри"}
{"url": "https://www.faktor.bg/bg/articles/novini/svyat/h-tachi-preshevo-buyanovats-i-medvedzha-tryabva-da-se-prisaedinyat-kam-nas-no-nyama-da-ima-ottsepvane-na-severno-kosovo", "text": "\"Времето на войните и сблъсъците между Сърбия и Косово е отминало и сега всички сме съгласни в едно - че трябва да се намери решение на този въпрос\", заяви косовският президент Хашим Тачи, цитиран от сръбския вестник Danas. \"Само така Косово може да стане член на ЕС и НАТО, което е нашата цел. Продължавам да смятам, че общините Прешево, Буяновац и Медведжа трябва да се присъединят към Косово, защото такова е желанието на хората в тези общини\", казал Тачи В същото време той заявил, че \"няма да има подялба на Косово\". \"Моята лична позиция е да няма подялба на Косово, да няма отцепване на Северно Косово и няма да има създаване на \"Република Сръбска\" в Косово, котегоричен е президентът Тачи.", "date": "2018.09.05", "title": "Тачи: Прешево, Буяновац и Медведжа трябва да се присъединят към нас, но няма да има отцепване на Северно Косово"}
{"url": "https://www.faktor.bg/bg/articles/borislav-sarafov-v-interes-na-darzhavata-e-da-hvanem-edrite-ribi", "text": "„Интересите на държавата предполагат да бъдат хванати едрите риби, които са организатори и които са ръководители на престъпната дейност\". Това обяви пред журналисти в бургаското село Венец шефът на Националното следствие Борислав Сарафов, който ръководи претърсванията в сградата на Винпром-Карнобат. По думите му, Спецпрокуратурата проверява 70 обекта, свързани с Миню Стайков. Претърсвания има едновременно на територията на София, Карнобат, селата Венец и Церковски, в община Карнобат, офиси и жилища. Досъдебното производство е образувано за пране на пари, данъчни престъпления и незаконно държане на акцизни стоки без бандерол. Данъчните престъпления са извършвани в периода 2009 г. - 2018 г., като реални търговски дружества са подправяли счетоводните си регистри с цел избягване на плащане на ДДС.  Тежко въоръжени полицаи блокираха входовете на винзавода, а в офисите нахлуха криминалисти, служители на прокуратура, митниците и НАП. „Проверяваме цялостната дейност на дружествата на Миню Стайков - нелегален и легален бизнес. Защото много често прането на пари от нелегалната дейност се извършва чрез легалните фирми. Един човек може да превърти едни пари от задния в предния джоб, използвайки легалната дейност за легализиране на незаконно придобитите доходи”, обобщи Борислав Сарафов и се аргументира с факта: \"Само фабриката на нелегални цигари в Карнобат е нанесла щети на бюджета за 70 и повече милиона лева\". В момента Спецпрокуратурата извършва претърсвания в 12 обекта на територията на Бургаски регион, свързани с Миню Стайков. Общият брой на офиси и помещения, които се проверяват щателно са над 70. В това число фабриката за нелегални цигари, разбита преди месец и половина в Карнобат, и свързвана отново с бизнесмена, така още няколко други предприятия и дъщерни фирми. Само фабриката на цигари е нанесла щети на бюджета за последните 2 години за 70 и повече милиона лева, подчерта Сарафов. Досъдебното производство е образувано за пране на пари, данъчни престъпления и търговия с акцизни стоки без бандерол. Миню Стайков и още 9 души са задържани за 24 часа. Утре ще стане ясно на кои ще бъдат повдигнати обвинения. Борислав Сарафов отказа да каже дали сред арестуваните е синът на Миню Стайков - Стайко.", "date": "2018.09.05", "title": "Борислав Сарафов: В интерес на държавата е да хванем едрите риби, участници в престъпни схеми"}
{"url": "https://www.faktor.bg/bg/articles/obshtestvo/zakon-i-red/shefat-na-vinprom-karnobat-arestuvan-pri-aktsiyata-na-spetsprokuraturata-zadarzhani-sa-nad-10-dushi", "text": "Шефът на \"Винпром Карнобат\" е арестуван при акцията на спецпрокуратурата, задържани са над 10 души, съобщиха от спецпрокуратурата.  Делото е образувано преди два месеца, когато беше разкрита фабрика за незаконно производство на цигари в град Карнобат. Печалбата е била 6 млн. лева на месец.  Работниците са довеждани от Армения, не са излизали от фабриката, докато са работили, имали са спални помещения, кухня, фитнес. Сградата е собственост на сина на кмета на Карнобат, дадена е под наем на фирма.  \"Както е традиционно в тези случаи, или фирмата е на някой чужденец, или на някой социално слаб, който не знае, че има фирма и той е наемател на тази сграда\", съобщи на брифинг ръководителят на Специализираната прокуратура Иван Гешев по повод акцията на спецпрокуратурата прокуратура в офиси, намиращи се във \"Винпром Карнобат\", \"СИС Индустрийс\" и \"Топаз мел\".  \"Има задържани над 10 лица за 24 часа. Спрямо тях се провеждат съответните действия по Наказателния кодекс. По моя информация сред задържаните е и Миню Стайков, но нямам категорично потвърждение\", каза шефът на спецпрокуратурата. Припомняме, че Припомняме, че собственикът Миню Стайков бе сват на Маринела и Ветко Арабаджиеви. Синът му Стайко бе женен за Александра Арабаджиева.  Провежда се разследване освен за цигарите, за извършени данъчни престъпления и пране на пари.  \"Ако вземем само тази фабрика, това са около 70 млн. лева годишно. Тези пари малко вероятно е да се държат в касети и по дворовете да се закопават, по цял свят се изпират чрез определени фирми. Провеждаме разследване как са изпирани парите от тази фабрика. Имаме доказателства в тази посока и работим в тази посока. Провеждаме разследване как са изпирани тези пари и това разследване касае множество фирми\", каза Иван Гешев.  По думите му, има достатъчно доказателства, че Миню Стайков е извършил конкретно престъпление.", "date": "2018.09.05", "title": "Шефът на \"Винпром Карнобат\" арестуван при акцията на спецпрокуратурата, задържани са над 10 души"}
{"url": "https://www.faktor.bg/bg/articles/obshtestvo/zakon-i-red/balgarskite-vlasti-zadarzhaha-mazh-po-iskane-na-turtsiya", "text": "Социален работник от Бон е бил задържан във Варна по искане на Турция, съобщиха германските медии тази сутрин. 44-годишният Мехмет Ю. е задържан при кацане на летище Варна и е отведен в предварителен арест- Мехмет Ю. е пристигнал в България за почивка със семейството си в неделя и е задържан още на летището. Според заповедта за арест, издадена от Турция, той е издирван от 9 години за подкрепа на кюрдски терористи. Съпругата на арестувания твърди, че не се знаели за заповедта за арест, а и при многократни пътувания из страни от ЕС не са срещали проблем. Българската полиция обаче показала червена бюлетина на „Интерпол”, с която мъжът се издирва. Турските власти искат мъжът да бъде отведен при тях, като България вероятно ще изпълни желанието ѝ. Мехмет Ю. е германски гражданин от 2009 г. Турция обаче не го е освободила от турското му гражданство, така че той има и двата паспорта. Посолството на Германия е в контакт със задържания. Пред немските медии съпругата на арестувания – Гюлчан Ю. е разказала, че в студентските си години съпругът ѝ бил  политически активен в Турция, но никога не е имал връзка с терористични организации. Въпреки това през 1999 г. турските власти го осъждат в негово отсъствие на 12,5 години затвор. През 2001 г. бяга в Германия, където получава убежище. Задържаният е работил за благотворителната организация „Каритас” в Бон и се е грижел за малолетни бежанци.", "date": "2018.09.05", "title": "Българските власти задържаха мъж по искане на Турция"}
{"url": "https://www.faktor.bg/bg/articles/balgarskata-obshtnost-v-norvegiya-prizovava-za-diplomaticheski-natisk-kam-oslo-zaradi-otnetite-detsa", "text": "Българската общност в Норвегия разпространи протестна декларация, с която призова за незабавно връщане на децата на 11 български семейства, отнети от норвежката служба за закрила на детето \"Барневерн\". Председателят на българската общност Валентин Желев поиска от държавните ни институции оказване на дипломатически натиск към Норвегия и ресктрикции спрямо норвежките фирми у нас. \"Ще организираме протестни акции, митинги, демонстрации, пресконференции, интервюта, разследване и ще използваме всякакви форми на гражданско неподчинение. Ще започнем акция по обединяване на всички етноси, които имат отнети деца в Норвегия за общ фронт срещу \"Барневерн\". Ще свидетелстваме навсякъде, където има организиран съдебен процес срещу \"Барневерн\", заяви Желев. В Норвегия законодателството е много стриктно по отношение на децата и всяка клетка от обществото – учители, медицински работници, съседи, са задължени да докладват дори при най-малкото съмнение, че някое дете е в риск. През 2015 г. там отпада обвинението за клевета, тоест анонимен сигнал, който съдържа неверни данни за дете, няма да бъде наказан. Това мотивира много хора да използват това и да сигнализират службата за закрила на детето по различни казуси. Според данните за 2016 г. в Норвегия са родени 58 890 деца, а броят на сигналите за деца в риск е 58 200. Случаите на намеса на службата са 54 620. В 60% децата остават в домовете си и им се помага вътре в дома, но в 40% от случаите децата са отнемани от техните семейства. Тоест ако се стигне до това, службата да провери твоето семейство, има огромен шанс детето ти да бъде отнето. Ето и edin от случаите на български семейства, заплашени от подобна ситуация: Лекарите казват на Деница и Станислав, че няма да имат деца.  Деница обаче забременява и ражда Зара и София. Семейството живее в Норвегия и вижда бъдещето си там. „Всичко беше много розово, щяхме да си купуваме къща, докато кучето ни не взе да лае”, разказа Деница Димитрова – Спасова.  Двамата със Станислав разказват, че заради кучето Кристофър започнали конфликтите им със съседите. Но вместо да се оплачат от животното, съседите сигнализирали Барневерн – норвежката служба за закрила на детето. „Сигналът е, че децата плачат перманентно – и денем, и нощем. Деца на година и 8 месеца, близнаци, няма как да не плачат! Тогава точно започваха градина, растяха им зъби”, разказва Деница.", "date": "2018.09.05", "title": "Българската общност в Норвегия призова за дипломатически натиск към Осло заради отнетите деца"}
{"url": "https://www.faktor.bg/bg/articles/zastrelyaha-zhena-i-deteto-y-v-samokov", "text": "33-годишна жена и 15-годишно момче са простреляни в Самоков и са починали на място. Синът на починалата също е станал жертва на стрелбата, но засега е в болница в критично състояние. Усилията на лекарите да го спасят са били напразни. Детето е починало. Това съобщиха от пресцентъра на МВР. От МВР уточниха, че към момента не могат да кажат дали 15-годишното момче има роднинска връзка с другите две жертви. Около 13.45 часа днес в полицията постъпил сигнал за простреляни жена и дете в Самоков. На адреса незабавно са изпратени служители на РУ - Самоков и Спешна помощ, които установили смъртта на 33-годишната жена и 15-годишния младеж. По първоначални данни се касае за битов скандал. Предприети са активни действия за установяването и задържането на извършителя.", "date": "2018.09.05", "title": "Ужасна трагедия: Три жертви след стрелба в Самоков (обновена)"}
{"url": "https://www.faktor.bg/bg/articles/obshtestvo/zakon-i-red/spetsprokuraturata-vleze-i-vav-vinprom-karnobat", "text": "Специализираната прокуратура извършва следствени действия в офиси във „Винпром Карнобат” ООД, „Сис Индустрийс” ООД и „Топаз мел“ ООД. Претърсванията, изземванията, обиските на лица и разпитите на свидетели са в рамките на образувано досъдебно производство за организирана престъпна група, създадена с цел избягване на плащане на данъчни задължения в големи размери, държане на акцизни стоки без бандерол и пране на пари. Данъчните престъпления са извършвани в периода 2009 г. – 2018 г. Според спецпрокуратурата реални търговски дружества са подправяли счетоводните си регистри, като в тях са включвали фактури от дружества от типа „липсващи търговци”. Тези фактури са осчетоводявани под контрола на организираната престъпна група и по този начин се е избягвало плащането на данъчни задължения в големи размери по смисъла на Закона за ДДС. Събрани са доказателства и за престъпления пране на пари - в периода 2009 г.  – 2018 г. са били извършвани финансови операции и е прикриван произход на имущество, придобито чрез тежко умишлено престъпление. Под ръководството на Специализираната прокуратура на 18.07.2018 г. бе установена незаконната фабрика, ползвана от престъпната група за производство на цигари. Действията по разследването са възложени на следователи от Следствения отдел към Специализираната прокуратура и се извършват едновременно на територията на гр.София, гр. Карнобат, с. Венец и с. Церковски, община Карнобат, съобщава бТВ.", "date": "2018.09.05", "title": "Спецпрокуратурата влезе и във \"Винпром Карнобат\""}
{"url": "https://www.faktor.bg/bg/articles/obshtestvo/zakon-i-red/chetirima-dushi-sa-zaginali-v-katastrofi-samo-za-1-denonoshtie", "text": "Четирима души са загинали през последните 24 часа, а 21 са ранени след 18 тежки пътно-транспортни произшествия, съобщиха от МВР. В София са регистрирани 60 леки и една тежка катастрофа, двама души са пострадали. През летните месеци катастрофите се увеличават, сочи статистиката на МВР. От началото на годината до третото десетдневие на август по българските пътищата са загинали 361 души. Само през летните месеци юни, юли и август при катастрофи са изгубили живота повече от 190 души.  Най-честите причини за тежки катастрофи са несъобразената скорост и загуба на управление, сочат данните в статистиката на МВР.", "date": "2018.09.05", "title": "Четирима души са загинали в катастрофи само за 1 денонощие"}
{"url": "https://www.faktor.bg/bg/articles/t-bezlov-blizo-80-ot-tsigarite-proizvezhdani-v-nelegalnata-fabrika-v-karnobat-sa-za-chuzhdi-pazari", "text": "Вероятно към 80% от цигарите, произвеждани в нелегалните фабрики в Карнобат, са били предназначени за чужди пазари, основно гръцки и румънски, и за Западните Балкани, показват анализите на цигарените консумативи и марките. Това каза в интервю за БНР анализаторът от Центъра за изследване на демокрацията Тихомир Безлов. „Една от стратегиите, които са следвали тези незаконни фабрики, е било да не продават на българския пазар, за да не рискуват“, добави той. Според анализатора прокуратурата се опитва да докаже неплащане на ДДС. Безлов припомни, че и фамилията на Ветко Арабаджиев, и тази на Миню Стайков са с дълги истории, свързани с разследвания и повдигнати обвинения: „Ако говорим за Стайков, най-ранните случаи са началото на века – 2001 година. Още по време на правителството на Иван Костов имаше две-три операции за нелегален алкохол. Точно изборната година – 2005, когато сегашният премиер беше главен секретар, имаше задържане на нелегален алкохол и обиски на офисите на „Сис Индустрийс“. „Усещането за неравнопоставеност идва и от последния случай със сина на Арабаджиеви“, коментира Безлов и обясни: „Говорим за 10 млн., а съдът го пусна срещу 20 хиляди лева гаранция, а същевременно говорим за 70 хиляди за бившия кмет на столичния район „Младост“.“ Криминалният журналист Стефан Ташев заяви, че според него има връзка между случаите на Ветко Арабаджиев и Миню Стайков: „Става дума за т.нар. \" ДДС измами\" и връзката със „Захарни заводи“ на Арабаджиев и комбинатите за производство на алкохол на Стайков. Това е известна схема за източване на ДДС с внос на нелегален спирт, продажба на алкохол и чистене на данъци“. Ташев определи като любопитен фактът, че от една седмица семейство Арабаджиеви няма публични изяви: „Самият факт, че те са още в чужбина, а ги издирват с червена бюлетина на Интерпол, показва, че има нещо.“", "date": "2018.09.05", "title": "Тихомир Безлов: Незаконните фабрики за цигари  не рискуват на българския пазар"}
{"url": "https://www.faktor.bg/bg/articles/novini/balgariya/n-nankov-nyama-da-otteglya-ostavkata-si", "text": "Николай Нанков категорично заяви, че няма да оттегля оставката си. Според него той е постъпил правилно. \"Няма да оттегля оставката си – това беше правилният ход като личен акт и като акт на отговорност. Това е волеизлияние след като премиерът Бойко Борисов поиска оставките ни. Това, което зависеше от мен, съм го направил и като личен акт, и като акт на отговорност. Но вина и отговорност са две различни неща\", каза още той. Министърът в оставка съобщи, че резултатите от пробите, взети от пътя край Своге, са готови, но уточни, че те са следствена тайна.", "date": "2018.09.05", "title": "Николай Нанков: Няма да оттегля оставката си"}
{"url": "https://www.faktor.bg/bg/articles/novini/balgariya/d-atanasova-dementna-li-stana-veche-bsp-ili-prosto-e-shizofrenichna", "text": "„Водещи политици в страната, не само от парламентарното мнозинство, многократно заявиха, че няма нужда от нови избори и че няма алтернатива на това управление”, заяви пред бТВ депутатът от ГЕРБ Десислава Атанасова. „Явно единствено Корнелия Нинова не е осъзнала, че конфликт Борисов – Цветанов никога през годините не е имало”, каза Атанасова по повод твърдението на лидера на БСП. „Предстои разглеждането на министерските оставки на коалиционен съвет. В ГЕРБ, винаги когато се случи какъвто и да е инцидент на каквото е ниво, някой винаги носи своята отговорност. Отговорността е персонална, а не колективна, както я разбират в социалистическата партия”, категорична беше Атанасова. „Депутатите от БСП, които нямат да ходят в парламента, няма да вземат заплати и няма да ползват служебни автомобили за срещите си с хората”, посочи депутатът от БСП Драгомир Стойнев, според когото ще има предсрочни избори. Според него правителството не е стабилно и това показвал и фактът, че премиерът поиска оставките на трима министри, а управляващото мнозинство се колебае дали да ги гласува. „Тази държава е в пълен разпад“, нападна Стойнев Атанасова, а тя му отговори с въпрос: „Дементна ли стана вече БСП или просто е шизофренична?“ Според Десислава Атанасова от ГЕРБ обаче избори скоро няма да има.", "date": "2018.09.05", "title": "Десислава Атанасова: Дементна ли стана вече БСП или просто е шизофренична?"}
{"url": "https://www.faktor.bg/bg/articles/london-nastoyava-es-da-pobarza-sas-sanktsiite-sreshtu-rusiya", "text": "Британският външен министър Джеръми Хънт ще настоява Европейският съюз да побърза с прилагането на новите санкции срещу Русия заради опита за отравяне на Сергей и Юлия Скрипал в  Солсбъри, . Това предаде руската редакция на Би би Си. Говорейки в британския парламент Джеръми Хънт заяви, че Съединените щати обещават ориентировъчно около ноември да въведат новите санкции срещу Русия. Те ще бъдат наложени именно като наказание за употребата на химическо оръжие в английския град.  Европа трябва да последват примера им, категоричен е първият дипломат на кралицата. \"Вярвам, че въпросът за санкциите през следващите месеци ще бъде още по-важен, тъй като САЩ заявиха, че налагат санкции за действията на Русия в Солсбъри, а това много ясно показва, че за страните от Европа би било неподобаващо да не последват примера им, отчитайки, че това действие е извършено на европейска земя \", каза Хънт. \"Важно е да се прокара ясна червена линия: използването на химически оръжия, включително и нервно-паралитични вещества, е напълно неприемливо, и цената на тези действия винаги ще бъде висока. Страните от ЕС вече са се договорили за режима на санкциите при използване на химически оръжия, а ние ще настояваме този режим бе въведен възможно най-скоро \", добави Хънт, отговаряйки на въпросите на членовете на Камарата на общините. Междувременно стана ясно, че двамата граждани на Еймсбъри са били отровени с „Новичок“ Организацията за забрана на химическото оръжие (ОЗХО) потвърди официално, че британката Дон Стърджис е починала в Еймсбъри при контакт със същото вещество, от което малко по-рано  в Солсбъри  пострадаха  бившият полковник от ГРУ Сергей Скрипал и неговата дъщеря Юлия, съобщи британското външно министерство.  „Независимият доклад, подготвен от ОЗХО, потвърди оценката на Обединеното кралство при идентификацията на химическото вещество, станало причина за смъртта на Дон Стърджис в Еймсбъри на 8 юли. Това е нервнопаралитичното вещество „Новичок“ – същото, което беше използвано при опита за убийство на Сергей и Юлия Скрипал по-рано тази година“, се казва в съобщението. В него се посочва още, че експертите на ОЗХО два пъти са посетили Великобритания, за да вземат проби от веществото. „Всички проби дадоха еднакво убедителни резултати“, заявяват от Форин офис.", "date": "2018.09.05", "title": "Лондон настоява ЕС да побърза със санкциите срещу Русия"}
{"url": "https://www.faktor.bg/bg/articles/novini/balgariya/bzns-bsp-da-osadi-predatelskoto-povedenie-na-rakovodstvoto-na-bkp-ot-nachaloto-na-septemvri-1944-godina", "text": "Днес се навършват 74 години от най-мрачната дата в българската история за целия 20-ти век. На 5-ти септември 1944 година Съветският съюз вероломно обявява война на България! Припомняме, че Москва няма възражения когато на 1-ви март 1941 година България се присъединява към Тристранния пакт, защото тогава Съветският съюз си сътрудничи активно с нацистка Германия и я снабдява с ценни суровини и горива. Кремъл поддържа дипломатически отношения с България, докато тя е съюзник в Пакта. По време на страховитите битки при Москва, Сталинград и Курск, Съветският съюз провежда подривни операции у нас, но същевременно поддържа легация в София. Едва когато на власт идва правителство съставено от най-принципните противници на всяко съглашателство с Хитлер, Сталин, след консултации с Георги Димитров, решава да ни обяви война. На този тъжен ден трябва да си дадем сметка защо България е останала сама, без съюзници и става лесна жертва на съветската агресия. Длъжни сме да си вземем поука от погрешния избор, направен от царя и правителството на Богдан Филов през предишните години, когато те решават да сведат глава пред фюрера, да въведат позорното антиеврейско законодателство, са обявят война на Великобритания и САЩ и да колаборират с нацистите, при все че, не може да се отрече, полагат съзнателни усилия да сведат тази колаборация до възможния минимум! Още по-решително трябва да осъдим действията на Българската комунистическа партия, освирепяла за социален реванш, която прави всичко възможно, за да се стигне до обявяване на война от страна на Съветския съюз срещу България. Припомняме, че през същия септември 1944 година, финландските комунисти подкрепят своя президент Манерхайм, срещу когото са водили мини-гражданска война двадесетина години по-рано, за да не се стигне до съветска окупация. Съветската армия навлиза като агресор в България в момент, в който тя вече героично се сражава с Вермахта. Съветската окупация прави възможна последвалата кървава баня и определя съдбата на народа ни за десетилетия напред! Много от смелите членове на правителството на Константин Муравиев, които през 1941 година са се противопоставяли на въвличането на България в Пакта, а през септември 1944 година извеждат страната от него, са натикани в затвора, докато на власт са ръкоположени хора, които през 1941 година са подкрепяли или поне не са се противопоставяли на тази фатална стъпка. Настояваме БСП да осъди предателското поведение на ръководството на БКП от началото на септември 1944 година. Настояваме цялото общество да осъди нескритите опити на Национално движение „Русофили” да празнува тези позорни събития край язовир Копринка. Настояваме правителството да поиска от Москва да признаят очевидното: Че войната, която Сталин тогава обявява на България няма нищо общо с войната срещу нацизма, тъй като на 5-ти септември 1944 година България е била готова да окаже всяко сътрудничество, което Съветския съюз би поискал! БЗНС винаги е настоявал за равноправни и взаимоизгодни отношения с Русия, но, докато мрачните събития не бъдат изяснени, това няма как да се случи. Ако ние като нация нямаме достойнството да поискаме да ни уважават, не само Москва, но никой няма да ни уважава! 5-ти септември е ден, в който трябва да извлечем поуки от нашата трагична история. България трябва винаги да бъде част от голямото семейство на демократичните народи. Никога не трябва да обвързваме съдбата на страната с агресивна велика сила, която отправя предизвикателства към международния ред. И никога не трябва да забравяме, че тираните не могат да бъдат омилостивени. Ако сме слаби и без съюзници, те ще ни нападнат, дори да им предложим да строим армията си в шпалир, за да ги посрещнем – както според спомените на съветския посланик в София по онова време му отговорили българските власти, докато внасял нотата за обявяването на войната!", "date": "2018.09.05", "title": "БЗНС : БСП да осъди предателското поведение на ръководството на БКП от началото на септември 1944 година"}
{"url": "https://www.faktor.bg/bg/articles/novini/balgariya/prof-kantardzhiev-ot-zapadnonilskata-treska-mozhe-da-zaginat-15-20-ot-zarazenite", "text": "\"55-годишен мъж от пловдивското село Труд е с потвърдена вече от тестовете диагноза - западнонилска треска. След тежко прекоматозно състояние пациентът се подобрява. Лечението му протича в Клиниката за инфекциозни заболявания\", съобщи пред БНТ проф. д-р Тодор Кантарджиев, директор на Центъра по заразни и паразитни болести. \"През 2015 г. за първи път у нас е доказан случай при дете, който за щастие е с благоприятен изход. Преди десетина дни имахме случай на жена, която вече се подобрява, а на 3 септември е доказан западнонилски вирус и в материали от 55-годишен мъж\", обясни специалистът. Той каза още, че западнонилската треска е заболяване, което се среща често в съседните ни страни на Балканите, като има доста случаи, особено в Сърбия и Гърция. \"Ако 200 души бъдат ухапани от заразен комар, заболява един, който може да развие възпаление на централния мозък от 100 души с такова възпаление, може 15-20% да загинат, в зависимост от степента на възпаление\", обясни проф. Кантарджиев. \"Опасният вирус се разпространява от нашите комари, които хапят вечер и през нощта, а резервоар на вируса са прелетните птици. Носителите категорично не са тигрови комари, това е заблуда. Вирусът може да бъде пренесен чрез заразена кръв\", каза още експертът.", "date": "2018.09.05", "title": "Проф. Кантарджиев: От западнонилската треска може да загинат 15-20% от заразените"}
{"url": "https://www.faktor.bg/bg/articles/plenarnata-zala-osvirka-korneliya-ninova", "text": "Корнелия Нинова бе освиркана от пленарната зала и изпратена от трибуната с викове \"Уууу!\" от депутатите на ГЕРБ. Нинова взриви мира, след като обяви, че ГЕРБ са убили 17 души в катастрофата край Своге. Освен освиркване, депутатите от ГЕРБ затропаха по банките, докато от БСП пляскаха, предаде Канал 3. Председателят на НС Цвета Караянчева наказа Нинова със забележка за поведението й и за това, че е нарекла цяла една парламентарна група убийци. Аз не съм крадец и убиец, скочи пак Вежди Рашидов, възмутен от обвинението. Преди репликата му пък самата Нинова изказа възмущението си от неговия език на омразата в декларацията на ГЕРБ. До скандалната реплика \"17 души убихте!\" се стигна заради недоволството на Корнелия Нинова, че планираният в дневния ред проектозакон за пътищата е отпаднал и ще има само парламентарен контрол. Да защитава лидерката си скочи зам.-председателят на лявата група Драгомир Стойнев, който обвини Караянчева за хаоса в пленарната зала и поиска днес повече да не води заседанието. Няма да напусна заседанието, ще продължа да водя, отговори се председателката на Народното събрание.", "date": "2018.09.05", "title": "Пленарната зала освирка Корнелия Нинова"}
{"url": "https://www.faktor.bg/bg/articles/novini/balgariya/d-nikolov-v-ponedelnik-shte-stane-yasno-dali-ostavkite-na-trimata-ministri-shte-badat-prieti", "text": "„Не е възможно да има предсрочни избори, проблемите в коалицията се случат от самото й начало и винаги се излиза със зрели решения”, каза кметът на Бургас и зам.-председател на ГЕРБ Димитър Николов пред бТВ. Той добави, че дали оставките на тримата министри ще бъдат приети в същия вид, в който са подадени, ще стане ясно в понеделник на коалиционния съвет.   „Трагедията в Своге беше повод да прегледаме всички наши договори и да засилим контрола по отношение гаранционното обслужване на тези отсечки”, посочи той и допълни, че вината не е повече персонално в министрите, но и във водача на превозното средство. Николов посочи, че познава Бенчо Бенчев и той е известен в целия град.  „Не съм му гостувал, но знам къде живее, минавам често оттам”.  По думите му Бенчев не е финансирал нито ГЕРБ, нито мероприятия в града.", "date": "2018.09.05", "title": "Д. Николов: В понеделник ще стане ясно дали оставките на тримата министри ще бъдат приети"}
{"url": "https://www.faktor.bg/bg/articles/novini/svyat/nay-malko-13-tsivilni-zaginaha-sled-ruski-vazdushni-udari-v-idlib", "text": "Най-малко девет цивилни, сред които пет деца, загинаха в резултат на руските въздушни удари срещу сирийската провинция Идлиб, която е последният голям бастион на бунтовниците в Северозападна Сирия, съобщи Сирийският център за наблюдение на човешките права, цитиран от Reuters.  Според организацията от ударите са загинали най-малко 13 цивилни, сред които пет деца от едно семейство, и са ранили 21 души.  Турция, която вече е приела на своя територия над 3,5 милиона сирийски бежанци, предупреждава, че офанзива на сирийската армия и на нейния съюзник Русия в Идлиб би могла да провокира хуманитарна криза и нова бежанска вълна от Сирия.  Ръководителят на турския Червен полумесец Керем Кънък предупреди, че ще бъде извънредно трудно справянето с нова бежанска вълна от Идлиб към Турция, и заяви, че неговата организация засилва хуманитарната подкрепа от двете страни на границата.  Президентите на Русия, Турция и Иран се очаква да се срещнат в петък в Техеран, за да обсъдят положението в Северозападна Сирия.", "date": "2018.09.05", "title": "Най-малко 13 цивилни загинаха след руски въздушни удари в Идлиб"}
{"url": "https://www.faktor.bg/bg/articles/novini/svyat/tramp-poiskal-ot-shefa-na-pentagona-da-organizira-ubiystvoto-na-bashar-asad", "text": "През пролетта на 2017 година президентът на сАЩ Доналд Тръмп е поискал от шефа на Пентагона да организира убийството на Башар Асад, разказва в книгата си \"Страх: Тръмп в Белия дом\" легендарният журналист от Washington Post Боб Удуърд.  По информация на Удуърд, Тръмп позвънил на Матис след химическата атака в Източна Гута, Сирия, на 7 април.  Президентът поискал, използвайки нецензурни думи Асад да бъде унищожен:  \"Дайте да го убием! Действайте!  Да ги убием всичките!\", крещял Тръмп по телефона. Удуърд пише, че Матис обещал да се \"заеме\", но, след като затворил телефона, казал на съветника си, че \"Пентагонът ще действа по-балансирано\". Припомняме, че на 11 април Световната здравна организация съобщи, че жертви на химическата атака са станали 43 души. По данни на неправителствената сирийска организация \"Белите каски\" в Дума са загинали 100 човека.  В книгата си Удуърд, който през 1972-74 година разкрива аферата \"Уотъргейт\", пише, че само месец след влизането си в Белия дом Тръмп поискал да бъде разработен план за превантивен удар срещу Северна Корея. Шефът на Комитета на началник щабовете на американската армия генерал Джозеф Данфорд признал пред журналиста, че е \"потресен\". Още федно от скандалните разкрития на Удуърд е, че, за да пердотврати напускането на двустранното спорозумение за свободна търговия с Южна Корея главният икономически съветник на Тръмп Хари Кон откраднал от бюрото на Тръмп писмото, което трябвало да подпише президента. Самият Кон разказал за случая и обяснил действията си със стремеж да защити националните интереси. При това, той казал, че Тръмп изобщо не забелязал изчезването на писмото.", "date": "2018.09.05", "title": "Тръмп поискал от шефа на Пентагона да организира убийството на Башар Асад"}
{"url": "https://www.faktor.bg/bg/articles/novini/balgariya/k-karakachanov-stava-vapros-za-ministri-koito-mogat-da-badat-zashtiteni-ako-poglednem-tyahnata-rabota", "text": "\"Ако оставките на тримата министри бъдат внесени в НС и това е мнението на ГЕРБ, би следвало те да бъдат подкрепени\", заяви пред журналисти в парламента вицепремиерът и министър на отбраната Красимир Каракачанов, който е и председател на ВМРО. Той обаче уточни, че личното му мнение е, че не трябва да се бърза: \"Все пак става дума за едни министри, които могат да бъдат защитени, ако погледнем тяхната работа\", смята той. \"Моето мнение е, че преди да излезе разследването и да се види каква е истинската причина, не би следвало да се приемат оставките. Ако се окаже, че катастрофата е изцяло грешка на шофьора, кой е виновен за това? Става въпрос за министри, които могат да бъдат защитени, ако погледнем тяхната работа\", заяви той, цитиран от БТА. По въпроса за коалиционните отношения Каракачанов заяви, че трябва да има нормален диалог и е било редно Обединените патриоти да бъдат информирани за подадените оставки на министрите, а не да научават това от медиите. \"Има ли диалог, има разбирателство. Няма ли диалог, ако всеки реагира, когато намери за нужно и както намери за нужно, се получават подобни разнобои\", коментира Каракачанов. Опитвам се да всявам малко повече спокойствие и здрав разум, допълни той във връзка с отношенията в коалицията Обединени патриоти", "date": "2018.09.05", "title": "Каракачанов: Става въпрос за министри, които могат да бъдат защитени, ако погледнем тяхната работа"}
{"url": "https://www.faktor.bg/bg/articles/novini/svyat/zemetresenie-s-magnitud-5-6-v-yaponiya", "text": "Земетресение с магнитуд 5,6 бе усетено тази нощ по североизточното крайбрежие на основния японски остров Хоншу. Няма опасност от цунами, съобщи националната метеорологична служба на Япония, цитирана от ТАСС. Епицентърът на труса е в Тихия океан, близо до крайбрежието на префектура Ибараки, а огнището му е било на дълбочина около 60 км под океанското дъно. Няма данни за пострадали и разрушения. Трусовете са усетени в шест японски префектури, включително Фукушима, където е разположена авариралата едноимена атомна централа.", "date": "2018.09.05", "title": "Земетресение с магнитуд 5,6 в Япония"}
{"url": "https://www.faktor.bg/bg/articles/novini/balgariya/ministrite-v-ostavka-nikolay-nankov-i-valentin-radev-otgovaryat-na-vaprosi-na-deputati", "text": "Министрите в оставка на регионалното развитие Николай Нанков и на вътрешните работи Валентин Радев ще участват днес в парламентарния контрол. Те подадоха оставки в петък заради катастрофата с автобус, при който загинаха 17 души, а други 21 бяха ранени. Вчера председателят на ПГ на ГЕРБ Цветан Цветанов намекна, че техните оставки може и да не бъдат приети и те да останат на поста.  В понеделник ще има нов коалиционен съвет, на който всяка една оставка ще бъде персонално разгледана.  Очаква се също днес парламентът да гласува на второ четене промени в Закона за пътищата, внесени от Александър Ненков и група народни представители.", "date": "2018.09.05", "title": "Министрите в оставка Николай Нанков и Валентин Радев отговарят на въпроси на депутати"}
{"url": "https://www.faktor.bg/bg/articles/novini/svyat/germanskata-politsiya-izdirva-treti-zapodozryan-za-ubiystvoto-v-kemnits", "text": "Германската полиция издрирва трети заподозрян за убийството на германец в град Кемниц, което разпали вълна от антиимигрантски настроения. 35-годишният мъж беше прободен с нож на 26 август, а до момента са задържани иракчанин и сириец, кандидати за убежище. Полицията издирва 22-годишен иракчанин, за когото се съобщава, че може да е въоръжен и опасен. Инцидентът стана повод за серия от протести, организирани от крайнодясната партия \"Алтернатива за Германия\" и антиислямското движение ПЕГИДА. Стигна се и до сблъсъци между демонстрантите и полицията.", "date": "2018.09.05", "title": "Германската полиция издирва трети заподозрян за убийството в Кемниц"}
{"url": "https://www.faktor.bg/bg/articles/novini/svyat/v-chukov-800-000-bezhantsi-mozhe-da-tragnat-kam-turtsiya-sled-udarite-v-idlib", "text": "\"Около 3-4 месеца Сирия по-скоро отсъстваше от дневния ред на световните медии, получи се затишие и сега сякаш има потенциал отново да стане тема номер едно. В петък ще бъде свикан Съветът за сигурност на ООН по искане на САЩ, което може би поставя сирийската тема на един нов пиедестал\", коментира пред БНТ проф. Владимир Чуков възобновените въздушни удари на руската авиация. По думите му, най-неприятното от новите удари в Идлиб е, че има реална опасност за сигурността на близо 3 милиона цивилни и това трябва да бъде предотвратено, защото в противен случай ще има хуманитарна катастрофа и вълна от около 800 000 нови бежанци. \"Турция е пред много сериозно изпитание, защото тези 800 000 души най-вероятно ще се опитат да влязат на нейна територия\", допълни проф. Чуков. \"Провинция Идлиб е в ръцете на терористична организация - фронтът \"Нусра\". Очевидно, че сега е дошъл ред на техния бастион, където се намира най-големият КПП между Турция и Сирия\", допълни арабистът. \"Русия е тази, която натиска, бомбардирайки фрОнта \"Нусра\" буквално всеки ден. Позицията на САЩ беше заявена от президента Тръмп, както и от други американски представители, които подчертаха, че трябва да бъде избегната нова дипломатическа криза\", коментира проф. Чуков.", "date": "2018.09.05", "title": "В. Чуков: 800 000 бежанци може да тръгнат към Турция след ударите в Идлиб"}
{"url": "https://www.faktor.bg/bg/articles/toma-bikov-prezidentat-prizna-che-uprvavlenieto-nyama-alternativa", "text": "Ние при народа ходим събота, неделя, понеделник и вторник, за това са определени тези дни. Г-жа Нинова е решила сега да тръгне при народа в момент, в който трябва да бъде в пленарна зала, каквато й е работа. Спокойно може да си отвори приемни в понеделник и вторник, ние го правим всяка седмица. Това заяви пред Нова тв Тома Биков от ГЕРБ.  Думите на президента, че трябва да започне изграждане на убедителна алтернатива на управлението са адекватни, защото очевидно  убедителна алтернатива няма. Президентът, който беше избран от ДПС и БСП го вижда, така че не приемам критиките на опозицията, каза още той.  Те като опозиция не се справят по-добре, отколкото ние като управляващи. Ние в управлението се справяме доста по добре, отколкото те като опозиция. Това личи и по-доверието, което все пак имаме, каза още Биков. В понеделник ще се обсъждат оставките на министрите и цялостните приоритети на управлението. Европредседателството ангажира голяма част от приоритетите - не става въпрос за промяна на програмата, не промяна на целите. Право на премиера е да предлага рокади\", допълни той Крум Зарков от \"БСП за България\" му отговори така: Всички, с изключение на управляващите от ГЕРБ, за \"Обединени патриоти\" не се наемам да кажа , защото са различни становищата. Всички партии стигат до много тежки констатации, с право, в какво състояние се намира страната ни....С другите критици на тази ситуация се разминаваме за начина, по който излизаме от нея. В БСП смятаме, че в този парламент няма потенциал не само да се намерят решенията и да се поставят верните въпроси. Този парламент служи за една политическа игра в най-долния смисъл на думата\".    Свидетели сме на водевил с оставките, който не е интересен на хората. Играта с оставките не е първата - имаше оставка на министъра на енергетиката, на социалната политика. Поискани и не дадени от парламента. В този смисъл преговорите в коалицията не са преговори, а договорки,  обясни Крум Зарков. \"Управлението е изчерпано и без идея какво иска да направи. Когато се промени министър, какво ще стане? Ще има ли промяна при възлагането на обществените поръчки? Оставките са просто спасителен пояс\", добави той.", "date": "2018.09.05", "title": "Тома Биков: Президентът призна, че управлението няма алтернатива"}
{"url": "https://www.faktor.bg/bg/articles/novini/balgariya/v-siderov-bsp-i-gerb-sa-sistemni-pratii-dvete-strani-na-edna-moneta-na-dzhendarskata-filosofiya", "text": "\"В момента хората са свидетели на разправии в патриотичната коалиция. Моите критики бяха обосновани и в отговор на действия или думи на Валери Симеонов\", заяви пред БНТ лидерът на \"Атака\" Волен Сидеров. По думите му, в политиката той \"изнася уроци\" и, който си \"научи урока, получава добра бележка\". Сидеров продължи с училищните аналогии и обясни, че \"удар с линийката през ръцете е предупреждение\" визирайки искането на оставка на Валери Симеонов. \"Не сме във властта да затваряме заведения. Ние имаме идеология и има опасност да загубим своята идентичност, всеки който е в коалиция с голяма партия като ГЕРБ е застрашен от това. Защото властта е въртележка, изпадаш в дребнотемие, във вътрешни разправии\", коментира той. \"Ако не се концентрираме, ако не положим важните теми, ще загубим доверие и от трета политическа сила ще слезем надолу\", прогнозира Сидеров. Той нарече БСП и ГЕРБ \"двете страни на една монета, на джендърската философия\", защото са системни партии. \"Имаше много сериозен, много тежък разговор, критикувах и партньорите ни, и ръководството на ГЕРБ. Министрите на ГЕРБ трябваше да излязат да кажат: \"Господин Симеонов, каква диктатура, какво еднолично управление, нали и вие сте в това правителство\", каза още той. Той отново повдигна въпросите за концесиите и приватизация, които, според него, подаряват на чужди фирми милиарди. Сидеров нарече Жан Виденов \"честен премиер, свален от съпартийците си\".  \"Тези трима министри са поели политическата отговорност. Така се прави. Хората това искат, защото се е случила трагедия, загинали са хора. Очевидно премиерът е преценил това. Не може да излизаме и да казваме: \"Ти защо не сподели с нас\". Няма нищо драматично, ако се наложи да се сменят още\", коментира Сидеров.", "date": "2018.09.05", "title": "Сидеров: БСП и ГЕРБ са системни партии - \"двете страни на една монета, на джендърската философия\""}
{"url": "https://www.faktor.bg/bg/articles/novini/balgariya/eksperti-patyat-kray-svoge-ne-otgovarya-na-iziskvaniyata-za-bezopasnost", "text": "Експерти от Института за пътна безопасност посочиха, че в участъка край Своге, където стана тежката катастрофа със 17 жертви, има редица нарушения и фундаментални пропуски, а подобен инцидент е щял да се случи рано или късно. В студиото на бТВ те посочиха, че грешките започват от поставянето на знаците, през мантинелата, тротоара и др. „На мястото сме констатирали верига пропуски - грешките започват от начините на поставяне на пътните знаци. Минават през мантинелите, които вместо да са навътре 50 см от границата на платното са вдадени с по 6 см. Знакът пък шофьорите не го разбират”, обясниха специалистите. Методий Стелянов добави, че знакът е двусмислен и не подсказва ясно на шофьорите, че следва опасен завой. По думите им всеки шофьор навлиза в насрещното при завоя. „Не е имало друга възможност освен водачът на автобуса да навлезе в насрещното. 2012-та преди ремонта мантинелата не е била така. Шофьорът сега е гледал дали отзад няма да закачи мантинелата”, обясни Диана Русинова. Тя добави, че след запитване МВР е обяснило, че има над 1400 пътища с подобни предписания и няма нито един санкциониран.", "date": "2018.09.05", "title": "Експерти: Пътят край Своге не отговаря на изискванията за безопасност"}
{"url": "https://www.faktor.bg/bg/articles/shefat-na-api", "text": "Проходът \"Шипка\" ще бъде затворен, за да се ремонтира участък от пътя. Там от няколко месеца има голямо свлачище, причинено от интензивните валежи през юни. обясни Илия Златев от АПИ пред Нова тв. \"Забавянето на ремонта е в резултат на изготвянето на проекта. Съставянето на такъв проект не е толкова лесна работа. Другата седмица започват аварийните работи. Най-късно 10-15 октомври трябва да завършат ремонтните дейности - поставяне на укрепваща конструкция, с 18-метрова мантинела и възстановяване на пътното платно. Ще затваряме движението в прохода \"Шипка\", когато се налага ще се затварят и  двете платна. Но това ще е само няколко часа през деня, няма да има по 24-часови затваряния, обясни Илия Златев.", "date": "2018.09.05", "title": "АПИ: Проходът \"Шипка\" ще бъде затворен"}
{"url": "https://www.faktor.bg/bg/articles/novini/balgariya/a-raychev-patriotite-sa-mu-v-karpa-varzani-na-borisov", "text": "„Още преди месеци се говореше че Радев ще бъде сменен, а Московски има лична трагедия, за която ми е неудобно да говоря, но очевидно трябва да си отиде по технически причини и чисто човешки. Това е уводно действие на Борисов, виждаме началото на нова драма. Борисов остана без акцент. Той присъства много дълго в политиката и досега винаги е имало ясен акцент – беше отмъстител, строител, международник, което беше и най-успешната му роля. Сега няма акцент и търси новото си амплоа”, коментира пред бТВ оставките на трима министри социологът Андрей Райчев. „Намираме се в увода на неговия опит да направи четвъртата си роля, защото вече не може да управлява постарому”, смята Райчев. Според политолога Даниел Смилов, реакцията на Борисов се дължи на това, че премиерът се чувства в слаба позиция и иска да покаже, че отново си връща контрола. „Ако това е замисълът, акцията не е изпълнена по правилата. Трябваше да бъде предварително уговорено и с коалиционни партньори, и със собствената група – влиза се в сезона със смяна на екипа, слагат се нови акценти и се показва, че премиерът владее ситуацията. Сега ефектът е обратен. Предлагат се някакви неща, но тепърва умуваме кои от тях ще бъде приети. Дори обсъждаме хипотезата, че премиерът може да бъде бламиран от собствената си група по някои от предложенията. Това в никакъв случай не праща послание, че Борисов е в силна позиция и контролира нещата”, заяви Смилов. „Тези промени идват с идеята да се намали напрежението и да се отговори на обществени очаквания”, допълни той.  Във връзка с изказването на лидера на БСП Корнелия Нинова за конфликт Цветанов – Борисов Андрей Райчев коментира, че няма такъв конфликт, това по-скоро е „полицейска сценка - играят на доброто и лошото ченге”. „Не ми се вярва да се стигне до нещо друго. Не е бунт на кораба”, отбеляза социологът. По думите му \"патриотите\" са в „кърпа вързани” на Борисов.  „Няма националистическа вълна, избори нищо не могат да им донесат, освен по-лош резултат или равен на този, те не могат да си подобрят положението и при всичките си караници настояват да си удължат мандата”, посочи Андрей Райчев. Смилов пък сравни ситуацията с партия шах, в която Борисов е изиграл слаб ход с министерските оставки, но опозицията не го видяла и играе още по-слаби ходове. Той определи като половинчата стратегията БСП да останат в парламента само с 20 депутати, а останалите да отидат при хората.", "date": "2018.09.05", "title": "Андрей Райчев: Патриотите са му в кърпа вързани на Борисов"}
{"url": "https://www.faktor.bg/bg/articles/sasht-zainteresovani-sme-ot-zasilenoto-izpolzvane-na-voenni-bazi-i-pristanishta-v-gartsiya", "text": "САЩ са заинтересовани от засиленото използване на военни бази и пристанища в Гърция, заяви председателят на Съвета на началник-щабовете на въоръжените сили на САЩ генерал Джоузеф Дънфорд по време на втората си официална визита в страната във вторник, предава Kathimerini. „Ако погледнете географията и погледнете настоящите операции в Либия, настоящите операции в Сирия, потенциалните други операции в Източното Средиземноморие, географията на Гърция и възможностите тука са много показателни“, заяви Дънфорд. Той говореше по време на посещение в министерството на отбраната в Атина, в което се срещна с началника на Генералния щаб на гръцката национална отбрана (GEETHA) Адмирал Евангелос Апостолакис, пише \"Фокус\". Все още никакви определени бази не са уточнени, според информациите, въпреки че няколко опции се оценяват от генерал Къртис Скапароти, началник на европейското командване на САЩ и върховен съюзен командир на НАТО. „Това са дискусии, които генерал Скапароти и други водят в момента, докато оглеждат региона по отношение на това къде искат да разположат силите си в следващите пет до десет години“, е заявил неназован източник, цитиран от „Military Times“.", "date": "2018.09.05", "title": "САЩ: Заинтересовани сме от засиленото използване на военни бази в Гърция"}
{"url": "https://www.faktor.bg/bg/articles/novini/svyat/kanada-nyama-da-podpishe-predogovorenoto-sporazumenie-za-nafta-bez-tochka-za-zashtita-na-mediite", "text": "Премиерът на Канада Джъстин Трюдо заяви, че няма да подпише предоговореното споразумение за НАФТА без специална точка, която да забранява на американските медийни компании да купуват канадски медии, заяви той на брифинг пред журналисти, предават световните агенции. „За канадците е немислимо, че американските мрежи могат да купят канадски медии, независимо дали са вестници, телевизионни станции или телевизионни мрежи. Това ще бъде отказ от нашия суверенитет и нашата идентичност и е нещо, което просто няма да приемем“, заяви Трюдо, цитиран от телевизионния канал „CBS“. „Дадохме ясно да се разбере, че защитата на културното наследство е фундаментално за канадските граждани“.", "date": "2018.09.05", "title": "Канада отказа да подпише за НАФТА без точка за защита на медиите"}
{"url": "https://www.faktor.bg/bg/articles/tramp-shte-predsedatelstva-zasedanie-na-saveta-za-sigurnost-na-oon-posveteno-na-iran", "text": "Президентът на САЩ Доналд Тръмп ще председателства заседание на Съвета за сигурност на ООН, посветено на Иран, по-късно този месец, за да привлече вниманието към \"нарушенията на международното право\" по време на Общото събрание на ООН. Това съобщи днес посланикът на САЩ пред световната организация Ники Хейли, цитирана от световните агенции, цитирани от БТА.  САЩ, които председателстват съвета през септември, безуспешно се опитаха да го убедят да осъди Иран, припомня Ройтерс. Хейли редовно отправя остри критики към Техеран, обвинявайки го в намеса във войните в Сирия и Йемен.  Тръмп ще председателства заседанието, за да обсъди нарушенията на международното право, извършвани от Иран, и цялостната нестабилност, която Ислямската република сее в целия регион на Близкия изток\", каза дипломатът на пресконференция по случай началото на американското председателство.  Според дипломати Иран може да поиска да се изкаже на заседанието на 26 септември през седмицата, когато в централата на ООН се съберат световните лидери.  Очаква се иранският президент Хасан Рохани да говори пред Общото събрание на 25 септември.  Хейли заяви, че САЩ не възразяват срещу изказването на Рохани.  САЩ не се стремят към смяна на властта в Техеран, увери Хейли.  Според руския заместник-посланик в ООН Дмитрий Полянски срещата за Иран ще бъде насочена към прилагането на споразумението за иранската ядрена програма от 2015 година и решението на Тръмп да изтегли САЩ от сделката.", "date": "2018.09.05", "title": "Тръмп ще председателства заседание на Съвета за сигурност на ООН, посветено на Иран"}
{"url": "https://www.faktor.bg/bg/articles/novini/balgariya/oblachno-i-dazhdovno-dnes-1-1", "text": "Облачността ще е по-често значителна. Ще има валежи от дъжд, на места придружени с гръмотевици. Ще духа слаб и умерен северозападен вятър, с него ще продължи да нахлува по-хладен въздух. Преобладаващите максимални температури ще са между 23 и 28, в София - около 23 градуса. Над Черноморието ще е предимно облачно с превалявания от дъжд, с максимални температури между 26 и 28 градуса. Температурата на морската вода е около 26 градуса. Над планините ще е предимно облачно, по върховете - мъгливо. Ще има валежи от дъжд, на места интензивни и придружени с гръмотевици, съобщават от НИМХ-БАН.", "date": "2018.09.05", "title": "Облачно и дъждовно днес"}
