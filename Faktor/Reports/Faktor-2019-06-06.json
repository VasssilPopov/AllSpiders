{"url": "https://www.faktor.bg/bg/articles/georgi-markov-boyko-shte-chukne-s-60-s-rezultat-8-0-gerb-bsp", "text": "На четвъртия ден след вота на българските избиратели, след като си победен, даже разгромен на изтеклите избори, е много нелепо да правиш анализ на българското правителство. Това заяви депутатът от гражданската квота на ГЕРБ Георги Марков в интервю за в. \"24 часа\". БСП превърна изборите във вот на недоверие за “Борисов 3”, а отговорът на народа беше вот на доверие, казва още той. \"Бойко ще чукне след една седмица 60-така с изумителен рекорд - спечелени 4 парламентарни вота и 4 евровота, тоест 8 пъти избори за национален и Европейски парламент, в които съревнованието е чисто партийно. 8 на 0 ГЕРБ: БСП\", подчертава той \"Мисля, че ГЕРБ правилно се спря на мен да отговоря на обвиненията на БСП за “шамара от ЕК и от външния министър на Холандия”., тъй като съм представител на гражданската квота. За разлика от премиера Борисов, външния министър Захариева и шефа на ПГ на ГЕРБ г-жа Дариткова мога да си позволя и говорене извън политически коректното. Това ме задължава нашата конституция - да гласувам по съвест, и второ, свободно да формирам политическата си воля. Така че аз в прав текст казвам, че съм загрижен за холандския народ, така както холандският външен министър е загрижен за реформите в България. Имам право като европейски гражданин да съм загрижен за всичко ставащо в Европа. И аз съм загрижен за Холандия, защото в град Утрехт много скоро един ислямистки престъпник разстреля посред бял ден в трамвая невинни граждани. За чест и слава на нашата държава това в България не се е случвало, няма и да се случи. Ние сме сигурна страна. Изразих тревога от холандското правосъдие. Защото, ако “24 часа” се задълбочи в биографията на престъпника, ще види, че той е пуснат само две седмици преди да извърши смъртоносната атака, и то с криминално досие, по-дълго от бул. “Витоша”\", казва още той .", "date": "2019.06.06", "title": "Георги Марков: Бойко ще чукне 60 с резултат 8:0 ГЕРБ-БСП"}
{"url": "https://www.faktor.bg/bg/articles/rusiya-pridavame-golyamo-znachenie-na-prodalzhavaneto-na-turski-potok-v-balgariya", "text": "Министърът на енергетиката на Русия Александър Новак взе участие в срещата между президентите на Руската Федерация и България Владимир Путин и Румен Радев, пише порталът „Енергетика и промишленость России“. В хода на преговорите една от ключовите теми на дискусиите беше сътрудничеството в сферата на енергетиката, отбелязва медията, като посочва, че 75% от износа на Русия в България са енергоресурси. След срещата Новак припомни, че сътрудничеството между София и Москва в газовата сфера е от повече от 40 години, а обемът на доставките на руски газ от началото на 2019 година до 15 май е бил 11,2 млрд. куб. м. Освен това, през територията на България се осъществява транзита на руски газ към Турция, Гърция и Македония. „През януари-април 2019 г. обемът на транзита възлиза на 2,6 млрд. Куб. м. газ. В ход е проект за разработване на национална ГТМ в продължение на „Турски поток“. Отдаваме голямо значение на развитието на този проект и го подкрепяме“, подчерта Александър Новак.", "date": "2019.06.06", "title": "Русия: Придаваме голямо значение на продължаването на „Турски поток“ в България"}
{"url": "https://www.faktor.bg/bg/articles/karakachanov-1-15", "text": "\"Не бих го нарекъл популизъм, а емоционална реакция на популизма на Корнелия Нинова\". Така коментира в студиото на \"Още от деня\" по БНТ вицепремиерът, министър на отбраната и лидер на ВМРО Красимир Каракачанов предложението на ГЕРБ за намаляването на партийните субсидии на 1 лев на глас . \"Предстои предложението да мине на обсъждане в пленарната зала, трябва да се търси приемлив за обществото вариант. Предполагам, че ще има и контрапредположения\", добави Каракачанов. \"Няма да потърся аз диалог с \"Атака\", ако те го инициират - няма да откажа\", добави той по повод търканията в коалицията на Патриотите. \"Слушах разни приказки, че купувам американски самолети, за да нападам в Русия. Нелепици\", каза още той в качеството си на военен министър. \"Самолетът е скъпа техника, не е като да отидеш в автокъща да си вземеш кола, продължителен и доста сложен процес. Идеята за нови самолети е от 2004 г. и досега не е реализирана по различни причини\", сподели той. \"Като сравним трите оферти, Ф-16 е най-добрият изтребител\", изрази убеждението си Каракачанов обясни, че американският Конгрес не гласува на каква сума да бъде сключен договора, а разрешава максималната сума, на която американското правителство може да сключи договор с България. ", "date": "2019.06.06", "title": "Каракачанов: Предложението на ГЕРБ за субсидиите от 1 лев е емоционална реакция на популизма на Корнелия Нинова"}
{"url": "https://www.faktor.bg/bg/articles/novini/balgariya/desislava-atanasova-gerb-e-parva-politicheska-sila-nyama-nuzhda-ot-krizisen-piar", "text": "\"ГЕРБ няма нужда от кризисен пиар, защото ГЕРБ в момента не е в криза, а напротив – ГЕРБ е първа политическа сила\". Това заяви пред БНР депутатът от ГЕРБ Десислава Атанасова. Явно темата за партийните субсидии отново има нужда от широк обществен дебат, посочи тя и добави: „В предложението, което днес бюджетната комисия подкрепи, не е записано за какво ще се разходват тези средства, но и премиерът, и финансовият министър, а и ние като партия имаме политическата воля да бъдат вложени в проекти, свързани с българското образование, в нови детски градини и ясли, в ремонт на училища и т.н.“. Атанасова подчерта, че от 2016 г. ГЕРБ не е променила становището си за намаляването на партийната субсидия, като е правила няколко предложения по темата: \"Въпросът касае всички политически субекти във и извън парламента, отбеляза депутатът. Тя припомни предложенията на Георги Кадиев и Велизар Енчев преди години за намаляване на субсидията съответно на 5 и 6 лева. Тези предложения са отхвърлени с гласовете на БСП\", изтъкна Десислава Атанасова. Пред 2016 г. Валери Симеонов и Красимир Каракачанов предлагат 6 лв. субсидия, а през 2017 г. Реформаторският блок предлага 11 лв. субсидия, но не повече от 1,6 млн. лв. През 2018 г. „Воля“ предлага 11 лв. за партиите в НС и 1 лев за партиите извън НС, изброи още тя.", "date": "2019.06.06", "title": "Десислава Атанасова: ГЕРБ е първа политическа сила, няма нужда от кризисен пиар"}
{"url": "https://www.faktor.bg/bg/articles/yunker-ne-izklyuchva-zhena-da-oglavi-evrokomisiyata", "text": "Председателят на Еврокомисията Жан-Клод Юнкер не изключва възможността на неговия пост да дойде жена. Той също така се застъпва за увеличаване броя на жените на ръководни постове в изпълнителната власт на Евросъюза, съобщава БГНЕС. В четвъртък Юнкер беше в Словения, където даде пресконференция. „Вижте, аз не влизам в състава на следващата Еврокомисия, поради което не ме е грижа за нейния състав, но бих искал там да има повече жени“, каза той. По думите на Юнкер, когато той формирал сегашната Еврокомисия, в списъка с предложените кандидатури имало само една жена. Той успял да увеличи техния брой до 9. „Защото 60% от завършващите университетите са жени. Никога не бих изключил, че жена може да оглави Еврокомисията, но това не е коментар за незабавни действия“, каза той. Мандатът на ЕК под ръководството на Юнкер ще приключи в края на октомври. Имената на наследниците на позициите на председателя на ЕК и на висшия представител за външната политика трябва да бъдат съгласувани от лидерите на срещата на върха на ЕС на 20-21 юни, след което те се представят за одобрение от Европейския парламент. Сред забележимите кандидати от европейските партии, участвали в изборите за Европейски парламент, има две жени: Маргрета Вестагер, номинирана от либералите и подкрепена от привърженици на френския президент, както и лидерът на европейските Зелени в ЕП Ска Келер. Въпреки това, Манфред Вебер, лидерът на най-голямата дясноцентристка фракция в Европейския парламент, се смята за най-вероятния кандидат за поста на ръководител на Европейската комисия.", "date": "2019.06.06", "title": "Юнкер не изключва жена да оглави Еврокомисията"}
{"url": "https://www.faktor.bg/bg/articles/novini/svyat/vanshniyat-ministar-na-gartsiya-nie-sme-mostat-mezhdu-rusiya-i-es", "text": "\"Гърция иска да подобри отношенията между Европейския съюз и Русия\", заяви министърът на външните работи на страната, като добави, че Москва е ключова за стабилността в региона, предава електронното издание на вестник Kathimerini. „Опитваме се да играем ролята на мост между ЕС и Руската Федерация“, заяви Катругалос след срещата с руския си колега Сергей Лавров в Санкт Петербург, където участва в Международни икономически форум. „В края на краищата, всяка регионална система за сигурност в Европа, която не включва Русия, не може да има перспективи за успех и стабилност“, добави първият дипломат на Атина. По неговите думи, двамата министри са обсъдили двустранни и регионални въпроси, както и руските инвестиции в Гърция. „Имаше големи инвестиции, стотици милиони, от руските бизнеси, особено в сектора на туризма и хотелиерството“, обясни Катругалос, като припомни, че Гърция е първата страна, подписала меморандум за сътрудничество с оглавявания от Русия Евразийски икономически съюз.", "date": "2019.06.06", "title": "Външният министър на Гърция: Ние сме мостът между Русия и ЕС"}
{"url": "https://www.faktor.bg/bg/articles/v-germaniya-ne-vyarvat-na-ochite-si-balgarski-avtomobil-s-66-defekta", "text": "Преди броени дни полицаите в Люденшайд спрели за рутинна проверка български микробус с ремарке. На пръв поглед возилото направило добро впечатление. Но запуснатият вид на купето ги накарал да се вгледат по-внимателно. Привлечен бил и експерт, заедно с когото била направена детайлна проверка на техническото състояние на мерцедеса с българска регистрация. В крайна сметка списъкът на дефектите се оказал рекордно дълъг -  общо 66, от които 44 на микробуса и 22 на ремаркето. Според прессъобщението на полицията, спирачките на микробуса работели само отчасти, големи ръждиви дупки по шасито били криво-ляво запълнени и замазани с боя, а ремаркето изобщо нямало амортисьори. \"Ръждясалата щайга\", както я нарича списание \"Фокус\", незабавно била спряна от движение, а срещу шофьора е издадено наказателно постановление. Най-куриозното е, че както микробусът, така и ремаркето само преди четири седмици успешно били преминали годишен технически преглед в България. Огромният брой дефекти обаче явно не е смутил там никого, констатира вестник \"Вестфаленпост\". Редица издания не крият удивлението си от този факт и пишат: \"66 дефекта! Опасното возило е имало валиден печат за годишен технически преглед от България\". Специализираното списание за автомобилисти \"Аутобилд\" говори за \"българска бричка\". А в един блог на германци, преселили се в България, една жена споделя впечатленията си от това как се преминава годишен технически преглед в България. Тя твърди, че най-голямо внимание българските проверяващи отделят на двигателя и най-вече на това дали номерът на шасито отговаря на този, който е вписан в документите на колата. Германката дори посочва, че могат да се ползват услугите на пенсиониран български полицай, който срещу съответно заплащане помага, ако има някакви \"проблеми\". В Германия техническите прегледи на колите са сериозно изпитание за всички шофьори и собственици. Още преди датата на прегледа повечето автомобили преминават на предварителен преглед в сервиза, където се отстраняват евентуалните дефекти. В противен случай собственикът рискува изобщо да не получи печат за годност от оторизираните центрове за годишен технически преглед. Ако там се установят по-сериозни неизправности, автомобилът незабавно се спира от движение, докато те не бъдат отстранени. А след това се минава на повторен преглед. По данни на TÜV Rheinland (един от тези центрове в Германия), през миналата година над една пета от автомобилите (21,2%) не са получили печат за годност от годишния преглед и е трябвало да се връщат на \"поправителен\". Германските медии често съобщават за технически неизправни български автомобили и товарни камиони, движещи се по магистралите на страната. През миналата година например от движение е бил спрян ТИР с българска регистрация, чиито спирачки били почти неработещи. На шофьора и на собственика са били наложени солени глоби, отбелязва \"Вормзер Цайтунг\".", "date": "2019.06.06", "title": "Шашнахме германците: български автомобил с 66 дефекта"}
{"url": "https://www.faktor.bg/bg/articles/novini/balgariya/radev-nareche-pravitelstvoto-sramezhlivo-sklonyava-go-kam-razgovori-s-kremal", "text": "След като остана без шефа на кабинета си Иво Христов, президентът Румен Радев всеки ден шашва всички с уникални изказвания, които щяха да предизвикат смях, ако не бяха опасни. В еуфория от срещата си с Владимир Путин той подкани българското правителство да си говори с Кремъл. Изказването му прозвуча по-скоро като на човек, който е отишъл на море и го препоръчва на комшията си.  \"Време е българското правителство да бъде по-активно и не толкова срамежливо, а да подходи към преговори за цената на руския газ в България\", заяви Радев в Санкт Петербург. Енергетиката е една от темите, обсъдени по време на разговора.  Има промяна в ситуацията на газовата карта на Европа относно цени, доставчици, възможности за диверсификация, коментира Румен Радев. Той припомни, че миналата седмица имаме договор за закупуване на втечнен газ от Америка през терминал от Гърция на конкурентна цена и по-изгодна от тръбния газ, който получаваме от Русия, и отбеляза, че има голям спад на цената на газа в борсите в Западна Европа.  Радев е поставил този въпрос на срещата, на която е присъствал и генералният директор на \"Газпром\". По думите му Путин е бил много ясен, че този въпрос е изцяло в сферата на отговорностите на \"Газпром\".  Не изземвам по никакъв начин функциите на правителството - преговорите са негова задача, отварям врата, коментира президентът. Трябва да имаме вече много по-гъвкави механизми за договаряне, за актуализация на договори и за ценообразуване, отбеляза Радев.  Много ясно поставих и въпроса да търсим сближаване на нашите интереси, коментира той. Очаквам правителството по-бързо да се мобилизира и да търси решение за снижаване на цената на природния газ в България, защото от това зависят и \"Топлофикация\", и домакинства, и цената на стоки от първа необходимост, и българският бизнес като конкурентоспособност, посочи Румен Радев. За АЕЦ \"Белене\" Радев припомни, че решението на българския парламент и правителство е да започне процедурата без държавни гаранции и допълни, че руската страна продължава да настоява, че в такъв проект трябва да има държавни гаранции.  Ясно обясних, че става въпрос за много дългосрочен проект, който ще бъде готов поне след 10 години и дотогава анализите са трудна задача, но българската държава не може да поеме този финансов риск към момента, коментира Радев и отбеляза, че оттук нататък е въпрос на стратегически инвеститори. Руската страна има желание да участва като страна, която държи технологията на тези реактори и тяхната безопасност, това е минимумът на тяхното участие, допълни той. В отговор на въпрос във връзка с руското участие в поддържането на българската бойна техника Румен Радев каза, че темата е била поставена на срещата и посочи, че руската страна има готовност да продължим нашите отношения, докато България има решимост да поддържа руска техника. А знаете, че това няма да приключи скоро, защото модернизацията и цялостното превъоръжаване със западна военна техника отнема много години, гълта много ресурси, тъй че ние по най-добрия начин трябва да поддържаме това, което имаме в момента, коментира Радев.", "date": "2019.06.06", "title": "Радев нарече правителството срамежливо, склонява го към разговори с Кремъл"}
{"url": "https://www.faktor.bg/bg/articles/desislava-ivancheva", "text": "Според официалните данни на Евростат България е на пето място по ръст на БВП в ЕС. Това написа премиерът Бойко Борисов в профила си в социалната мрежа „Фейсбук“. „През първото тримесечие на тази година растежът на икономиката ни е 1,2%, а на годишна база достига до 3,5%“, посочва министър- председателят.", "date": "2019.06.06", "title": "Бойко Борисов: На пето място сме по ръст на БВП"}
{"url": "https://www.faktor.bg/bg/articles/desislava-ivancheva-ne-sam-frizyorka-rabotila-sam-sas-silvio-berluskoni", "text": "Десислава Иванчева беше пусната от домашния арест, за да отиде в студиото на БТВ за интервю в отговор на Татяна Дончева. Лидерката на Движение 21 несправедливо я набедила, че държала папки от общината в дома си.  \"Смущава ме това, че един ляв лидер като Татяна Дончева защитава опорните точки на хора от ГЕРБ. Имаше слухове, че съм била фризьорка, а аз нямах против това, защото за мен професията не е обидна. След изказванията от страна на много хора, включително и на Дончева, как е можело фризьорка да стане кмет, мои поддръжници започнаха да се обиждат, че по този начин е сравнявана професията им\", коментира временно отстранената кметица на кв. \"Младост\". \"Аз съм юрист, работила съм и дълги години в собствена фирма за транспорт. Работила съм с националния отбор по борба, с бившия италиански премиер (Силвио Берлускони) и отбора му Милан.   \"Категорично отричам слуха, че съм носила преписки в дома си. Няма намерени документи на администрацията на община \"Младост\", нито в моя дом, нито в дома на Биляна Петрова. Прокуратурата излъга и за това\", коментира Иванчева. \"Не съм искала подкуп за разрешение на строеж, аз нямам право да издавам такива решения. Цялата история звучи много абстрактна\", категорична бе тя. \"Получих 20 години присъда, защото един човек е подал сигнал срещу мен\", завърши Десислава Иванчева.", "date": "2019.06.06", "title": "Десислава Иванчева: Не съм фризьорка, работила съм със Силвио Берлускони"}
{"url": "https://www.faktor.bg/bg/articles/zaradi-pozhar-e-preustanoveno-propuskaneto-prez-gkpp-zlatarevo-v-dvete-posoki", "text": "След 17.00 часа на ГКПП \"Златарево\" в сградата на митницата е възникнал пожар в електрическо табло. Огънят бързо е обхванал цялата сграда. Това съобщиха от ГД \"Гранична полиция\". Поради тази причина е преустановено пропускането на автомобили в двете посоки. Препоръчва се на пътуващите към Република Северна Македония да използват граничните пунктове Гюешево и Станке Лисичково.", "date": "2019.06.06", "title": "Заради пожар е преустановено пропускането през ГКПП \"Златарево\" в двете посоки"}
{"url": "https://www.faktor.bg/bg/articles/sinat-na-todor-zhivkov-se-bori-za-zhivota-si", "text": "Състоянието на 67-годишния Владко Живков е критично, съобщава Блиц. Синът на Тодор Живков е прикован на легло след усложнение от диабет, които го ударили в сърцето и краката. За някогашния плебой №1 на соца се грижела съпругата му Валя. Състоянието му било толкова лошо, че лекарите не давали никакви прогнози, допълва медията. Владимир Живков от години отсъства от публичния живот в страната. След 10 ноември любимият син на Тато се скри от обществото. Запознати твърдят, че през 90-те въртял бизнес с видеотеки и разпространение на пиратски филми, но след това е закрил фирмите си.", "date": "2019.06.06", "title": "Синът на Тодор Живков се бори за живота си"}
{"url": "https://www.faktor.bg/bg/articles/ikonomika/biznes/vladimir-karolev-ima-resurs-da-bade-namaleno-dds-to-za-vsichki-stoki", "text": "Диференцираното ДДС е див популизъм. Това ще доведе до измами - до криене на данъци и по-малко пари в държавния бюджет. Тази позиция изрази в студиото на Нова ТВ икономистът Владимир Каролев. Според него при сваляне на ставката за хляба на 5%, това едва ли ще намали цената за потребителите. По-скоро така ще се вдигне печалбата за производителите. България има една от най-добрите данъчни системи. Но бих предложил да се намали ДДС-то за всички стоки - например и за водата, и за тока. Напълно възможно е, има ресурс това да се случи. Защото бюджетът ни вече е на излишък, такива са тенденициите и през следващите години. Бих поел риска да се намали на 19% ДДС, а след това и на 18%, посочи Каролев. На противоположна позиция е финансовият експерт Мика Зайков. Въпросът за диференцираната ставка го поставяме от 2015 година. Непрекъснато внасяме предложение за намаляване на ДДС за някои стоки, сред които хляба, посочи тя. Зайкова определи като пълна заблуда, че ЕК върви към единна ставка.  Тя излезе със специално разрешение - да има четири ставки, като едната е по-ниска от 5% и една нулева ставка. Тя се произнесе, че това е продуктивно, подчерта Зайкова.", "date": "2019.06.06", "title": "Владимир Каролев: Има ресурс да бъде намалено ДДС-то за всички стоки"}
{"url": "https://www.faktor.bg/bg/articles/biznesmenat-iznudvan-ot-plovdivski-kmet-takova-povedenie-ne-sam-vizhdal-arogantno-bezobrazno", "text": "„Такова поведение не съм виждал – арогантно, безобразно”. Така бизнесменът Здравко Ангелов описа срещата си с кмета на район „Северен” Ральо Ралев в студиото на Нова ТВ. Ралев беше арестуван на 30 май, заедно с пловдивски проектант. Кметът беше обвинен в търговия на влияние, след като поискал 60 000 лв. от бизнесмен, за да му даде разрешителното за строеж. „Ти ли си най-умният в махалата?” ми каза кметът, когато ме прие за първи път. Не съм виждал такова поведение. Прекъсваше ме през цялото време. Каза, че е безсмислено да съм се консултирал с архитектите, понеже кметството го управлява той. Къде бил той в цялата схема? Облегна се на столчето и отново с няколко жеста ми намекна, че „кметството е негово”\", разказа Ангелов. Преди това той и екипът му отстранили всички пропуски на в проекта. \"Отидох до общината да видя какво се случва с разрешителното за строеж. Поведението на служителите беше различно – предните пъти бяха усмихнати, а изведнъж –неузнаваеми. Тогава разбрах от познат, че кметът с бесен скандал е прибрал проекта в своя кабинет без обяснение”, добави Ангелов. Здравко Ангелов по-късно разбрал, че се опитват чрез посредници да даде съответния рушвет на кмета на район \"Северен\", като не обясни подборно каква е схемата. Бизнеменът обясни още, че е успял лично да разговоря с премиера Борисов за своя проблем, макар да не мисли, че това е нормалния начин, за да се разрешават такива ситуации.", "date": "2019.06.06", "title": "Бизнесменът, изнудван от пловдивски кмет: Такова поведение не съм виждал – арогантно, безобразно!"}
{"url": "https://www.faktor.bg/bg/articles/ek-s-kritiki-kam-balgariya-za-investitsiite-v-infrastrukturata", "text": "Управляващите трябва да обърнат сериозно внимание на новата препоръка на Европейската комисия, която критикува страната ни за инвестициите в инфраструктурата. Това заяви в ефира на БНР Георги Ганев от Центъра за либерални стратегии. „Това е изцяло нова препоръка, която се появи в доклада за страната ни от Брюксел“, подчерта Ганев и допълни: „Това всъщност е реакция към трагичния случай край Своге и заради това, че 30-40 км магистрала в България изведнъж станаха немагистрала. Което показва сериозни слабости в начина, по който се изгражда и поддържа инфраструктура“. Проблем има в ефективността на усвояването на еврофондовете, пазара на труда и събирането на приходите, особено от акциз върху горивата, подчерта още икономистът: „Определено през последните 4-5 години има сериозен успех в тази област, което показва, че когато има желание, може. Още по-трудно обяснимо става това несъбиране на акциза върху горивата“.", "date": "2019.06.06", "title": "Икономист: EК с право ни критикува за инвестициите в инфраструктурата"}
{"url": "https://www.faktor.bg/bg/articles/hinovski-smeshno-e-da-govorim-za-aets-belene-proektat-e-tolkova-daleche-ot-zapochvane", "text": "Проектът за Втора атомна може да бъде започнат най-рано след 2-3 години, ако изобщо това стане. Това заяви енергийният експерт Иван Хиновски пред Дебати.бг след вчерашното изявление на енергийния министър Теменужка Петкова на форума „Българската атомна енергетика – национална, регионална и световна енергийна сигурност“ във Варна, на който тя отново направи реклама на проекта и напредъка по процедурата за избор на стратегически инвеститор.  Хиновски коментира ситуацията от гледна точка на правилата на ЕК и потвърди, че на проекта ще се гледа като на нов и той трябва да мине всички процедури отначало.  „За всички експерти е ясно, че това е един абсолютно нов проект. Всяко едно условие в проекта, което се променя, подлежи на нотификация т. е. смята се, че проектът е нов. За всички експерти той е нов проект и трябва да мине цялата процедура. АЕЦ „Белене“ е толкова далече от началото на проекта, че просто ми е смешно да го коментиран. Реалният старт на проекта може да започне чак след 2-3 години, след като България обоснове необходимостта от този проект. Според мен  най-лошото в случая е, че тя трябва да обоснове жертвата на едни ТЕЦ-ове   срещу АЕЦ „Белене“ или жертвата на „Белене“ срещу оставане в експлоатация на ТЕЦ-ове.  Това е дилемата в момента“, аргументира позицията си Хиновски. На въпрос дали при тези неясноти има смисъл от процедурата по избор на инвеститор, експертът обясни: „Ние можем да си избираме инвеститор, обаче пред ЕК има ясен регламент за доказване на необходимостта на проекта.  Има да пишем стотици страници обосновки – детайли кой участва, какво финансиране, как ще се отрази на макрорамката, социално-икономическо въздействие, какво ще правим с отпадъците, къде ще ги съхраняваме и имаме ли такива възможности. Изобщо смешно е да се каже, че този проект е започнал. Той не може да започне до 3 години. Тепърва предстои мъчителната борба на инвеститорите да убедят правителството да даде държавна гаранция. Сигурен съм, че това е основната цел, защото имаме контакти с много инвеститори и всички те ни намекват, че без държавна гаранция и дългосрочен договор те няма да направят и една крачка.“ Хиновски не е оптимист относно възможността новият проект да получи одобрението на ЕК. Той разкри и интересна подробност от предишното „издание“ на проекта за АЕЦ „Белене“, която е много слабо известна.  „Проектът няма да получи разрешение, но другото, което е интересно и подло се крие от обществеността, е че в предишния проект, АЕЦ „Белене“ -2,  RWE имаше дългосрочен договор за изкупуване на енергията и нашите управници го бяха подписали“ – разкри енергийният експерт. По думите му същите условия, които са предоставени на т. нар. „американски“ централи, са били дадени и на RWE.", "date": "2019.06.06", "title": "Иван Хиновски: Смешно е да говорим за АЕЦ \"Белене\", проектът е толкова далече от реализация"}
{"url": "https://www.faktor.bg/bg/articles/balgapiya-e-na-papvo-myacto-v-cveta-po-iznoc-na-pshenitsa", "text": "Бългapия e нa пъpвo мяcтo в cвeтa пo изнoc нa пшeницa зa пoceв и нa втopo мяcтo пo eĸcпopт нa cпиpaчни мapĸyчи и пaтeшĸи дpoб. B пocлeднaтa ĸaтeгopия cтpaнaтa ни дъpжи 24,5% oт cвeтoвния пaзap, ĸaĸтo и близo 20 нa cтo oт тoзи нa вpeмeннo ĸoнcepвиpaни чepeши. Oбщият eĸcпopт нa пъpвитe тpи видa cтoĸи възлизa нa 264 милиoнa дoлара, пише money.bg. Toвa пoĸaзвaт дaннитe нa Бългapcĸaтa cтoпaнcĸa ĸaмapa (БCK) зa изнoca нa Бългapия пpeз 2018 гoдинa. Oт дpyгa cтpaнa нaй-гoлямa cтoйнocт ĸъм изнoca дoбaвя тoзи нa ĸaтoднa мeд, ĸoйтo зa изминaлaтa гoдинa възлизa нa 1,251 милиapдa дoлapa. Ha втopo мяcтo пo пpинoc e гpyпaтa нa лeĸитe гopивa c 1,089 милиapдa дoлapa, a cлeд тяx e тaзи нa aнoднaтa мeд c 1,075 милиapдa дoлapa. Teзи тpи cтoĸи, зaeднo c тeжĸитe гopивa и пшeницaтa пpeдcтaвлявaт 15,6% oт изнoca нa cтpaнaтa, a cypoвинитe и eнepгoнocитeлитe пpeдcтaвлявa oĸoлo 30 нa cтo oт цeлия eĸcпopт пpeз 2018 гoдинa.", "date": "2019.06.06", "title": "Бългapия e нa пъpвo мяcтo в cвeтa пo изнoc нa пшeницa"}
{"url": "https://www.faktor.bg/bg/articles/framatom-shte-opita-da-nameri-finansirane-za-aets-belene", "text": "Френската компания „Фраматом“ ще се опита да осигури финансиране за една четвърт от техническата част на проекта АЕЦ Белене. Това съобщи Станислав Георгиев - представител на компанията в България, след среща с представители на енергийното министерство, НЕК, Енергийния холдинг и АЕЦ „Козлодуй“. Французите бяха посочени за главен подизпълнител на руската „Атомстройекспорт“, която беше избрана да построи АЕЦ „Белене“ преди спирането на проекта. „Фраматом“ ще отговори на поканата за участие в процедурата за стратегически инвеститор, но все още не е ясно под каква форма, каза Станислав Георгиев, цитиран от БНР. „Фраматом“ е готов да участва в осъществяване на проекта с обема от дейности такъв, какъвто беше през 2012-та година, в момента на спиране на проекта. „Фраматом“ ще потърси възможност за финансиране на тази част от работата по проекта, тоест това, което е дадено като дейности на „Фраматом“, и „Фраматом“ ще осигури съответно политическа поддръжка при осъществяване на проекта“, посочи представителят на френската компания.", "date": "2019.06.06", "title": "„Фраматом“ ще опита да намери финансиране за АЕЦ \"Белене\""}
{"url": "https://www.faktor.bg/bg/articles/neno-dimov-balgariya-ne-tryabva-da-dopuska-sanktsii-po-otnoshenie-na-atmosferniya-vazduh", "text": "\"България не трябва да допуска санкции по отношение на атмосферния въздух, целият ресурс трябва да бъде мобилизиран за инвестиции в общините\". Това каза пред \"Фокус\" министърът на околната среда и водите Нено Димов, като уточни, че това е и основният приоритет на ведомството.  \"Работата с местните власти се изразява в две направления\", обясни той. „От една страна искаме да видим резултати. Това също беше много съществена промяна в Закона за чистотата на атмосферния въздух. Вече не е достатъчно да имате общинска програма, за да не бъдете санкционирани, тя трябва да дава конкретни резултати. Естествено, нормално беше местната власт да има нужда от финансово подпомагане, което сега сме осигурили. Този ресурс е 7 пъти по-голям от това, което заварих, когато станах министър на околната среда и водите преди две години. От една страна той вече е достъпен за общините, а от друга те трябва да имат достатъчно време, затова самият закон предвижда, че прегледът на подобряване на състоянието на атмосферния въздух ще се извършва спрямо три годишен период, т.е. общините трябва да имат и време, за да реализират тези мерки. Ако не ги реализират следва санкцията“, обясни министър Нено Димов. Той отбеляза, че посланието на Световния ден на околната среда и водите тази година беше посветено на борбата със замърсяването на атмосферния въздух. Това е признание за значимостта на проблема в световен мащаб, обясни той, като изрази задоволство от реалните резултати, които постига България в това отношение. Необходимо е още много да се направи, за да бъде разрешен проблемът, добави министърът на околната среда и водите.", "date": "2019.06.06", "title": "Нено Димов: България не трябва да допуска санкции по отношение на атмосферния въздух"}
{"url": "https://www.faktor.bg/bg/articles/tri-amerikanski-razuznavatelni-samoleta-sa-bili-zabelyazani-kray-granitsite-na-rusiya", "text": "Три американски разузнавателни самолета са били забелязани край границите на Русия, съобщава мониторинговият сайт PlaneRadar. Lockheed EP-3E Orion прелетял около анексирания Крим и продължил разузнаването по крайбрежието на Краснодарския край. Първият и третият самолет са излетели от военновъздушната база Суда Бей на гръцкия остров Kрит, вторият - от базата Милденхол във Великобритания. Напоследък чуждестранни безпилотни и разузнавателни самолети все повече се появяват по границите на Русия. Те са забелязвани над Черно море, в района на руския ексклав Калининград, както и недалеч от руските бази в Сирия. Пентагонът отказва да прекрати разузнавателните операции по руските граници, въпреки призивите от страна на руското военно министерство. Според руския военен експерт Александър Жилин Вашингтон провежда разузнавателни дейности, след като Русия прехвърли в Крим военна техника.", "date": "2019.06.06", "title": "Три американски разузнавателни самолета са били забелязани край границите на Русия"}
{"url": "https://www.faktor.bg/bg/articles/karakachanov-ne-se-predava-ima-shans-da-nyama-sdelka-mezhdu-sasht-i-balgariya-za-iztrebitelite", "text": "\"Има шанс да няма сделка между САЩ и България за изтребителите, но той е не повече от 25%\", каза пред журналисти Красимир Каракачанов. На въпрос как ще коментира разминаването между това, което американският конгрес е гласувал, и това, което българският парламент е дал като мандат за изтребителите, Каракачанов подчерта, че конгресът е гласувал разрешението, което той дава на американското правителство като таван.  „Това не е сумата, на която да бъде сключен договорът. Американският конгрес дава максималната сума, на която правителството може да сключи договор с България“, обясни той. Министърът на отбраната даде пример със Словакия, за която конгресът е гласувал 2,8 млрд. долара, а словашкото и американското правителство подписаха договор за 1,8 млрд. долара.  Каракачанов посочи, че очаква оферта под началната, получена в края на мината година. „Смятам там да се срещнат двете страни“, заяви той. По думите му максималната нормална сума, която България може да си позволи, е 2 млрд. лв. „Няма да режем нито от бройката, нито от способностите на самолета“, уточни той. На въпрос дали има шанс да няма сделка между САЩ и България Каракачанов посочи, че такива шансове винаги има. „Ако двете страни не намерят приемлива среда, на която да се срещнат, има такъв шанс. Но го оценявам на не повече от 25%“, заяви той.", "date": "2019.06.06", "title": "Каракачанов: Има шанс да няма сделка между САЩ и България за изтребителите"}
{"url": "https://www.faktor.bg/bg/articles/premierat-na-daniya-podade-ostavka", "text": "Дясноцентристкият премиер на Дания подаде оставка след победата на опозицията на парламентарните избори, които донесоха голяма загуба за популистите, подкрепящи правителството, информира АП. Оставката на Ларс Льоке Расмусен дава възможност на Социалдемократическата партия да се опита да сформира еднопартийно правителство на малцинството. Мет Фредериксен, лидер на най-голямата партия в Дания, ще започне тежки преговори за постигане на база за правителство. Фредериксен не желае коалиция с Датската либерална партия на Ларс Расмусен. Расмусен изгуби мнозинството си в парламента, след като популистиката Датска народна партия получи 8,7% подкрепа на изборите в сряда в сравнение с 21,1% през 2015 г.", "date": "2019.06.06", "title": "Премиерът на Дания подаде оставка"}
{"url": "https://www.faktor.bg/bg/articles/arteks-sadi-protestirashti-sreshtu-sgradata-zlaten-vek-v-lozenets", "text": "Строителните компании \"Артекс - Златен век\" и \"Артекс - инженеринг\" са завели две граждански дела на инициатори на протеста срещу строителството на 34-етажната сграда \"Златен век\" в столичния квартал \"Лозенец\", съобщи пресцентърът на Софийския градски съд (СГС). В съобщението на съда ответниците са посочени с малките си имена и инициалите - Мариан Б. и Никола В., зад които може да бъдат разпознати Мариан Башур и Никола Вапцаров от Инициативния комитет \"Лозенец\", който организираше протести срещу строителството. В отделно съобщение компанията поясни, че е решила \"да защити своето безупречно до този момент име и да потърси отговорност от всеки пряк участник в процеса на разпространяване на преднамерено неверни твърдения\". Заведеното дело е за уронване на престижа и името на \"Артекс\", а искът е за 200 хил. лв. Според \"Артекс\" Башур и Вапцаров са \"разпространители на неверни, клеветнически и обидни твърдения за компанията, използвайки всички възможни средства като социални мрежи, телевизионни, печатни и онлайн медии\".", "date": "2019.06.06", "title": "\"Артекс\" съди протестиращи срещу сградата \"Златен век\" в кв. \"Лозенец\""}
{"url": "https://www.faktor.bg/bg/articles/toma-bikov-1-12", "text": "„Омръзна ни да ни обвиняват, че определяме правилата на играта и ги правим за себе си. Ние сме си изразявали мнението, че партиите имат нужда от субсидиите, за да не стават жертва на бизнеса. Днешното решение субсидиите да са един лев показва, че ние можем и без тези 11 лв. Нашата теза е, че има рискове, но нямаме намерение да понасяме всичко сами и да ни сочат като лоши хора, които взимат всичко за себе си“. Това заяви пред Нова Тома Биков.  „Дотук виждам други канали на дебати. Колеги от БСП ни обвиниха в кризисен пиар. Ние печелим избори, така че някои други партии са в криза. В закона е казано – дават се 11 лв. на глас за партии и коалиции, не е ясно на кои. Като започне разпределението обаче се оказва, че са постъпвали повече пари. Законът е от 2005 г. Субсидията е начин партиите да не бъдат зависими от бизнеса. Дори и 1 лев е една субсидия, която не е малка. Зависи колко гласове са спечелили партиите и коалициите. Останалите 10 лв. могат да се изхарчат за много неща, не само за детски градини и детски ясли“, допълни депутатът от ГЕРБ.  „Президентът Румен Радев си противоречи. Един път казва, че нямало инвестиции и сме били някаква черна дупка, а след това говори за индустриално развитие и строеж на АЕЦ „Белене“. Индустриалното развитие не може да се случи без инвестиции. Той на практика признава, че все пак пари от чужбина влизат. И в момента се водят преговори с външни инвеститори за индустриално развитие“, каза още Биков.", "date": "2019.06.06", "title": "Тома Биков: Румен Радев си противоречи за инвестициите в България"}
{"url": "https://www.faktor.bg/bg/articles/putin-1-1", "text": "Президентът на Русия Владимир Путин предупреди днес, че има голям риск от разпадане на международната система за контрол върху ядрените оръжия, предадоха осведомителните агенции.     На среща с ръководители на световни новинарски агенции, състояла се в кулоарите на инвестиционния форум в Санкт Петербург, той заяви, че преговорите с Вашингтон за удължаването на Договора за ограничаване на стратегическите въоръжения (Нов СТАРТ) още не са започнали.  Путин обвини американската страна, че бави началото на преговорите за договора, но отбеляза, че последните му телефонни разговори с президента на САЩ Доналд Тръмп вдъхват оптимизъм, пише \"Фокус\". Руският президент разкритикува САЩ за оттеглянето им от Договора за ликвидиране на ракетите със среден обсег и отхвърли твърденията на Вашингтон, че Москва нарушава този договор, подписан още през 1987 г.      Нов СТАРТ е подписан през 2010 г. от тогавашните президенти Барак Обама и Дмитрий Медведев. Договорът, чийто срок изтича през 2021 г., ограничава двете страни да притежават по не повече от 1550 дислоцирани ядрени бойни глави и 700 дислоцирани ракети и стратегически бомбардировачи, предадоха Ройтерс и Асошиейтед прес.      Пред шефовете на чуждестранните медии Владимир Путин обясни, че е приел със спокойствие факта, че не бил поканен на тържествата по случай 75-годишнината от десанта в Нормандия през Втората световна война. На въпрос по темата той отвърна с реторичен въпрос защо е трябвало непременно да бъде поканен и подчерта - \"имам си достатъчно много работа\", съобщи ТАСС. Путин изтъкна, че е важно да се съхранява историческата памет за войните и нацизма и се възмути, че в редица столици из Източна Европа, в Украйна и балтийските държави \"се разхождат хора със свастики\".      Президентът на Русия декларира, че неговата страна няма намерение да се намесва във вътрешната политика на САЩ. Без да посочва имена, той заяви, че някои държави не желаят да бъдат изработени общи правила за ненамеса в чужди работи, за да могат сами да прибягват до такива действия. Путин даде Либия и Ирак като пример за негативните последствия от външна военна намеса. По думите му никой от съюзниците на САЩ не е привърженик на военната намеса в друга страна и даже съседите на Венецуела, които осъждат режима на Николас Мадуро, са против военната намеса там, съобщи ТАСС.     Владимир Путин предупреди, че евентуална военна намеса на САЩ във Венецуела ще има катастрофални последици. Той обясни, че присъствието на руски военни експерти в латиноамериканската страна е, за да обслужват доставеното руско въоръжение, което са задължени да правят по договор. Путин декларира, че Русия няма намерения да изгражда своя военна база във Венецуела, предаде Ройтерс.", "date": "2019.06.06", "title": "Путин: Има голям риск от разпадане на международната система за контрол върху ядрените оръжия"}
{"url": "https://www.faktor.bg/bg/articles/radev-kam-putin-rusiya-ima-myasto-v-izgrazhdaneto-na-aets-belene", "text": "\"Русия има място в изграждането на АЕЦ \"Белене\". Това заяви президентът Румен Радев в началото на срещата си с руския си колега Владимир Путин. Делегации на двете страни разговарят в Константиновския дворец в Санкт Петербург днес. След като отчете стратегическо партньорство в областта на енергетиката, Румен Радев каза, че има потенциал това сътрудничество да се задълбочава. \"Знаете вече придобихме два руски реактора, това означава и предполага, че Русия има място в изграждането на бъдещата ядрена централа независимо кой ще спечели търга за стратегически инвеститор\", обяви още българският президент, предаде \"Дневник\". Той заяви, че в областта на газовите доставки също има дългогодишно партньорство между двете страни и обясни, че България продължава да модернизира и разширява своята газопреносна мрежа с планове за изграждане на газоразпределителен център и газова борса, както и с изграждане на интерконектори със съседни държави. По думите му това дава нови възможности за доставки на руски газ през България и към Централна Европа. \"Нашата втора среща, г-н президент, за толкова кратък период е ясен сигнал за новата динамика в нашите двустранни отношения, които се базират на дълбоки исторически, културни и духовни връзки. Това е сигнал, че и двете страни желаем да развием тези отношения интензивно и конструктивно на взаимоизгодна основа. Също така отношенията са изключително добри на ниво правителство и на ниво парламент. България, знаете, е член на ЕС и НАТО, но това не изключва развитието на интензивни отношения с руската федерация в условията на тази по-сложна обстановка. Считам, че конструктивният и отворен диалог и прагматично сътрудничество са ключът към мирна и просперираща Европа. Ние имаме изключително добри отношения в областта на културата, науката, образованието и туризма\", каза още Радев в началото на срещата с Путин и руската делегация. От своя страна Владимир Путин посочи, че отношенията между Русия и България постепенно се възстановяват. Той допълни, че започват да се използват резервите за активизиране на двустранните отношения.", "date": "2019.06.06", "title": "Радев към Путин: Русия има място в изграждането на АЕЦ \"Белене\""}
{"url": "https://www.faktor.bg/bg/articles/menda-stoyanova-1-5", "text": "Темата със субсидиите се повдига неколкократно и различните партии заемаха различни позиции. Когато инициативата в \"Шоуто на Слави\" събра подписи, БСП не гласуваха, имам стенограма. Те излязоха от зала и казаха \"ние не гласуваме\". Днес отново бяха в комисия и отново не гласуваха. Това заяви в предаването \"Лице в лице\" по bTV зам.-председателят на Народното събрание и шеф на бюджетната комисия Менда Стоянова.  Партийната субсидия да падне драстично от 11 лева - до 1 лев на получен глас. Това ще предложи правителството на Бойко Борисов, стана ясно след заседание на парламентарната група на ГЕРБпо-рано днес. \"В парламента си, за да вземаш решения. Не може \"аз не участвам\", \"аз не гласувам\". При тази ситуация няма как да се измъкнат, трябва да имат позиция. ГЕРБ и ДПС винаги са гласували \"против\". Имали сме позицията, че партиите трябва да получават субсидии, ако искаме да имаме демокрация. Премиерът каза - не може постоянно ГЕРБ да търпи негативи, защото отстоява позицията си. Настройват се хората. Не може да бъдем боксовата круша. Нека всяка една сила да се позиционира и да каже ясно каква е нейната позиция\", добави тя. \"Референдумът не успя. Депутати от ГЕРБ внесоха проект през 2016 г. да се разгледа от НС. Това не беше разгледано. Ето сега отново поставяме въпроса, защото хората го искат. Ако гледаме какво се случи в комисията днес, проектът беше подкрепен от ГЕРБ, \"Атака\" и ВОЛЯ. \"Въздържал се\" гласува депутатът от НФСБ и \"против\" гласува депутатът от ДПС. БСП казаха \"не гласуваме\"\", каза още Менда Стоянова. \"През 2016 г. се направи промяна - да има квадратче \"Не гласувам за никоя партия\". С това възникна техническа грешка. От нея идват грешките в субсидиите\", каза тя.", "date": "2019.06.06", "title": "Менда Стоянова: БСП казаха \"не гласуваме\"  субсидията да падне до 1 лев на получен глас"}
{"url": "https://www.faktor.bg/bg/articles/novini/svyat/mihail-gorbachov-e-v-bolnitsa", "text": "Последният съветски лидер Михаил Горбачов е в болница, предаде РИА Новости. Руската медия цитира пенсионирания политик. Първият и последен президент на Съветския съюз е съобщил на журналист от информационната агенция, че е бил хоспитализиран.  \"Аз отдавна съм тук, но продължавам да работя при всяка възможност и доколкото имам сили\", е казал още 88-годишният мъж. Бащата на Перестройката обаче не е съобщил защо, къде и кога е бил хоспитализиран.", "date": "2019.06.06", "title": "Михаил Горбачов е в болница"}
{"url": "https://www.faktor.bg/bg/articles/ikonomika/imoti/ekspanziya-rusnatsi-kupili-imoti-po-moreto-za-5-mlrd", "text": "5 милиарда долара са вложили руснаците в недвижими имоти по морето ни. Това твърди в анализ РИА НОВОСТИ. Агенцията традиционно пуска обзор на двустранните отношения между България и Русия преди всяка среща между президентите Румен Радев и Владимир Путин. 300 000 руснаци са избрали България за свой втори дом, над 500 000 са туристите, които са почивали на Черноморието ни миналата година. 2018 година е била най-слаба в двустранните икономически отношения, става ясно още от справката. Близо 3,5 милиарда долара е стокообменът, като ръста спрямо предишната година е едва 0,5 процента. Година по-рано, през 2017 година, увеличението е с 23,5 процента. Съживяване на търговията се наблюдава от януари досега с ръст от 2,8 процента, заяви днес президентът Радев. Дисбалансът в търговията продължава да е огромен. Вносът от Русия е 2,944 милиарда доллара, а износът ни е едва 525,3 милиона долара. Суровините от Русия са 80 процента от вноса, а в експорта ни най-голям дял заемат машини, оборудване, метали и химическа продукция. За миналата година Русия е доставила на България 3,17 милиарда куб. м. природен газ.", "date": "2019.06.06", "title": "Експанзия: Руснаци купили имоти по морето за $5 млрд."}
{"url": "https://www.faktor.bg/bg/articles/es-vavezhda-novi-po-zashtiteni-dokumenti-za-samolichnost", "text": "Въвежда се по-голямата сигурност на личните карти на гражданите на ЕС и на документите за пребиваване, издавани на чужденци. Правилата предвиждат минимални стандарти за съдържащите се в документите данни и за защитата на документите от подправяне. Личните карти в ЕС занапред ще имат единен формат (ID-1, кредитна карта) и машините ще могат да разчитат вписаните в тях данни. Документите ще съдържат портретно изображение на притежателя и два от пръстовите му отпечатъци в цифров вид на безконтактен чип. Документите ще важат поне пет и най-много 10 години. За хора над 70-годишна възраст ще може да се издават и лични карти с по-дълъг срок на действие, а за малолетните граждани - за срок, по-кратък от пет години. Издадените лични карти, които не отговарят на новите изисквания, ще станат невалидни 10 години след датата на прилагане на новите правила или при изтичането на срока им на валидност. Личните карти, издадени на граждани на възраст над 70 години, остават валидни, ако отговарят на променените правила.", "date": "2019.06.06", "title": "ЕС въвежда нови, по-защитени документи за самоличност"}
{"url": "https://www.faktor.bg/bg/articles/branyat-s-protest-arestuvaniya-kmet-na-bozhurishte", "text": "Близки на кмета на Божурище Георги Димов са се събрали пред сградата на Специализирания наказателен съд с настояване той да бъде пуснат от ареста. Според тях зад обвинението, че е продал общински имоти на безценица, стоят хора, които искат да му попречат да участва в предстоящите местни избори, съобщава БНР. Подписката, която подкрепя Димов, вече е събрала над хиляда души подкрепа. Тя ще бъде представена на заседанието на Апелативния спецсъд, който по-късно ще решава дали Димов да остане за постоянно в ареста или да му бъде наложена по лека мярка за неотклонение. Удар от бизнесмени и политически опоненти, така близките на кмета коментират обвиненията срещу него, че е продал тези земи на безценица. Те твърдят, че всъщност закононарушения няма, защото кметът е продал имотите точно на цената, за която е бил упълномощен с решение на общинския съвет. Георги Димов възнамерява, дори и ако остане в ареста, да участва в изборите, каза неговата съпруга. Днес специализираният наказателен съд отново има много важни мерки за отклонение, жалби срещу задържането под стража пред съда ще се изправят Евгения Банева и бившият председател на Държавната агенция за българите в чужбина Петър Хараламапиев, а в момента адвокатите на върнатата наскоро от Испания Маринела Арабаджиева искат тя да бъде пусната от ареста на основание, че за престъпленията, за които е обвинена не се налага да бъде задържана под стража.", "date": "2019.06.06", "title": "Съпругата на кмета на Божурище: Дори от ареста ще участва в местните избори"}
{"url": "https://www.faktor.bg/bg/articles/sindikatat-v-mvr-izleze-v-zashtita-na-osadenite-politsai-po-sluchaya-chorata", "text": "Управителните съвети на Синдикалната федерация на служителите в МВР и още четири синдикални организации излязоха с декларация в защита на осъдените благоевградски полицаи по делото \"Чората\". Те организират на 9 юни - неделя, от 11 ч, на пл. \"Св. Неделя\" в София Митинг за справедливост \"Полицаите не са убийци\".  Мирослав Писов, Янко Граховски, Георги Калинков, Борислав Механджийски и Иво Иванов получиха по 7 г. затвор за смъртта на Ангел Димитров-Чората, починал при задържане на 10 ноември 2005 г. \"Не можем да приемем за доказан факт това, че петима полицейски служители, избрани практически на случаен принцип и изпратени с ясна задача да задържат лице, са пристъпили към изпълнение на задълженията си и са действали по време на това изпълнение с намерението да отнемат живота му. Поредната присъда по това дело не е в състояние да промени по никакъв начин позицията ни. Както ни повеляват дългът и честта на служители в МВР, ние продължаваме да вярваме в българското правосъдие. Тази вяра ни дава основание да настояваме и да се надяваме делото да бъде преразгледано и поддържа убеждението ни, че справедливостта ще възтържествува. Да, към нас могат да бъдат отправяни упреци, много от които – основателни. Но българските полицаи не са убийци. Убедени сме, че това е ясно на нашите сънародници и се надяваме на тяхната подкрепа\", се казва в декларацията на полицейските синдикати.", "date": "2019.06.06", "title": "Синдикатът в МВР излиза на митинг в защита на осъдените полицаи по случая \"Чората\""}
{"url": "https://www.faktor.bg/bg/articles/premestiha-marinela-arabadzhieva-v-bolnitsa", "text": "Маринела Арабаджиева, която е задържана за участие в престъпна група за данъчни престъпления и пране на пари, е била преместена в болницата на Софийския затвор, защото получила хипертонична криза. Това стана ясно в Апелативния спецсъд, където се решаваше дали бизнес дамата да излезе на свобода. Преместването й е било разрешено от прокурор, а е по искане на лекаря от следствения арест, който не могъл да овладее кризата. Освен това на Арабаджиева ще й бъде направен преглед от кардиолог в \"Св. Екатерина\" заради проблеми със сърцето, предаде 24 часа. Апелативният сепцсъд отказа да я пусне на свобода, тъй като прецени, че тя може да извърши и друго престъпление, т.е. да изфабрикува документи. В същото време няма как да повлияе на свидетелите, тъй като от разпечатките на мобилните й телефони, намерени в помещенията, които тя и съпругът й Ветко са обитавали в Испания, става ясно, че тя не е общувала със свидетели по делото. Съдът също така изтъкна, че обоснованото предложение по отношение обвинението за пране на пари е разколебано, още повече, че по него не е работено през последните месеци. Магистратите посочиха, че освен намерените 5 млн. лева в банкови сейфове по отношение прането на пари друго не е надградено. Както обикновено, на мярката за неотклонение присъстваха децата на Маринела - Вълчо и Александра, както и други&nbsp;роднини.", "date": "2019.06.06", "title": "Преместиха Маринела Арабаджиева в болница"}
{"url": "https://www.faktor.bg/bg/articles/izdahnalata-na-rabotnoto-myasto-21-godishna-servityorka-bila-s-ugolemeno-sartse-i-mikroinfarkti", "text": "21-годишната сервитьорка Мария З., която издъхна по време на работа в бургаско заведение, е имала болно сърце и няколко прекарани микроинфаркта. Това установили съдебни медици след аутопсията, съобщи \"24 часа\". Младата жена е страдала от т.н. хипертонично сърце, вследствие на нелекувана есенциална хипертония, обясниха медици. Не е ясно дали тя е неглижирала лечението си или изобщо не е имала предписани лекарства за високо кръвно. Сърцето й било толкова уголемено, че било с размерите на два мъжки юмрука. Във фаталния ден то просто спряло, а жената издъхнала за минута.  Нещастният инцидент стана привечер на 5 юни, в бистро, известно в града като \"Коневръза\". То се намира на метри от Областната дирекция на полицията. Починалото момиче е от Шумен. Когато се строполило между масите клиенти веднага скочили да помогат, бързо дошла и линейката. Въпреки опитите на спешния екип жената издъхнала. Случаят е трагичен и много неприятен, но той още веднъж показва колко е важна профилактиката и сериозното отношение към здравето, коментират медици.", "date": "2019.06.06", "title": "Издъхналата на работното място млада сервитьорка била с уголемено сърце и микроинфаркти"}
{"url": "https://www.faktor.bg/bg/articles/bsp-i-dps-ne-podkrepiha-namalyavaneto-na-partiynata-subsidiya", "text": "Кметът на Божурище остава в ареста, съобщи bTV. Състав на Апелативния специализиран съд се съгласи с доводите на Специализирания съд, който постанови постоянен арест за Георги Димов. Припомняме, той е обвинен за длъжностно престъпление. Срещу него се води разследване за продажбата на четири общински имота на занижени цени. Според Димов това е политическа атака заради негови действия, разрешени от Общинския съвет. Кметът на Божурище беше задържан на 28 май заедно с двама общински съветници заради подозрения, че с имотни сделки са ощетили местната хазна. След това стана ясно, че Димов уредил баща си с евтина земеделска земя. На 31 май Спецпрокуратурата поиска постоянен арест за кмета. В същия ден десетки хора излязоха на протест в негова подкрепа. Преди днешното съдебно заседание близки на Димов се събраха пред сградата на Специализирания наказателен съд с настояване той да бъде освободен от ареста. Според тях ставащото е \"много добре режисиран спектакъл\". От своя страна Димов обяви, че възнамерява отново да се кандидатира за кмет на Божурище на местните избори наесен. Решението на Апелативния специализиран съд обаче е окончателно и няма да може да се преразглежда осем месеца, което означава, че това ще се случи след изборите.", "date": "2019.06.06", "title": "Кметът на Божурище остава в ареста"}
{"url": "https://www.faktor.bg/bg/articles/evrostat-balgariya-e-peta-po-rast-na-bvp-v-es", "text": "България е на пето място сред 28-те страни членки на Европейския съюз по икономически растеж. През първото тримесечие на тази година ръстът на БВП е 1,2%. Страната ни е изпреварена от Хърватия, чиято икономика за същия период е нараснала с 1,8%, следвана от Унгария и Полша с по 1,5% и Румъния с 1,3%, съобщава БГНЕС. Растежът на БВП на 19 страни от еврозоната след окончателната трета оценка е достигнал 0,4% на тримесечна база и 1,2% - на годишна, се казва в съобщение на Евростат. През четвъртото тримесечие на 2018 г. растежът на БВП на 19 страни използващи единната валута достигна 0,2% на месечна база и 1,2% - на годишна. Съвкупният растеж на БВП на Евросъюза през първото тримесечие се оказа на ниво 0,5% на тримесечна база и 1,5% на годишна, както се предполагаше в двете предишни оценки. През четвъртото тримесечие на 2018 г. растежът на БВП на региона достигна 0,3% спрямо третото тримесечие и 1,5% на годишна основа.", "date": "2019.06.06", "title": "Евростат: България е пета по ръст на БВП в ЕС"}
{"url": "https://www.faktor.bg/bg/articles/mlad-mazh-v-depresiya-se-obesi-kray-vratsa-sled-kato-mu-be-otkazana-meditsinska-pomosht", "text": "Перничанин напомни за мутренските времена на 90-те години на миналия век. Той извади маслен портрет на покойния създател на групировката ВИС Васил Илиев, който се предлага за продан онлайн. Цената на картината е 1200 лв.  Художникът е Йордан Иванов, платното е на повече от 25 г., то е част от личната колекция на перничанина, пише в обявата му. Васил Илиев бе застрелян от наемни убийци на 25 април 1995 г. в София.", "date": "2019.06.06", "title": "Перничанин иска 1200 лв. за маслен портрет на Васил Илиев"}
{"url": "https://www.faktor.bg/bg/articles/the-american-conservative-balkanite-sa-geopoliticheska-cherna-dupka", "text": "Геополитическото социално инженерство последователно се проваля на Балканите. Принуждаването на антагонистичните народи да живеят заедно генерираха безредие, хаос, насилие и клане. Ако европейците имат по-добра идея, нека я пробват - Балканите трябва да бъдат тяхна отговорност, пише бившият съветник на Роналд Рейгън Дъг Бандоу в статия за изолационисткото издание The American Conservative. Балканите си възвърнаха репутацията на геополитическа черна дупка. Неотдавна Косово проведе операция с участието на спецчасти, за да арестува етническите сърби на север заради предполагаема контрабанда. Междувременно етническите албански полицаи влязоха в сблъсъци със сръбски цивилни граждани, които ръководителят на белградската Служба за Косово и Метохия Марко Джурич описа като заплаха за стабилността и мира. Белград разпореди привеждането на войските в бойна готовност. Русия, съюзникът на Сърбия, разкритикува „провокацията\" на Косово. Някога легендарният Ото фон Бисмарк предупреди, че войната в Европа ще бъде предизвикана от „някаква глупост на Балканите“. Думите му бяха доказани три десетилетия по-късно, когато континентът потъна в бездната на Първата световна война. Това, което германците наричаха Saisonstaaten, или „държави за един сезон\": малки, недемократични и предимно етнически базирани нации, се оказаха уязвими за нарастващите тоталитарни сили. Повечето са били в или близо до Балканите. Студената война до голяма степен замрази тези национални спорове. Но след като Съветският съюз се разтвори, мултиетническата Югославия се присъедини към нея в кофа за боклук в историята и Балканите отново станаха извор на конфликт. Въпреки това продължителната битка и последвалата външна намеса не бяха неизбежни. През 1992 г. Алия Изетбегович в Босна и Херцеговина прие Лисабонското споразумение, което щеше да предостави на хърватите и сърбите същото право на отделяне, както и на господстващата мюсюлманска общност. Тогава по настояване на американския посланик в Югославия Уорън Цимерман, Изетбегович се обърна и се реши на война. Последваха три години на брутален конфликт, с десетки хиляди жертви. Етническите сърби извършиха забележителни жестокости, но босненските мюсюлмани и хърватите не останаха по-назад. Вашингтон пое рефлексивна антисръбска позиция, подкрепяйки всеки, който се стремеше да напусне правителството, в което преобладават сърбите, като същевременно отричаше етническите сърби да имат същото право да се отделят от други режими. Администрацията на президента Бил Клинтън дори не спомена за експулсирането на 150 000 до 200 000 етнически сърби от домовете им в Хърватия в акция, която с право може да се определи като етническо прочистване. Освен това САЩ считат за голямо постижение Дейтънското мирно споразумение от 1995 г., което запазва многоетническа Босна, въпреки желанията на повечето сърби и хървати. Какви е работата на Вашингтон днес? Босненският журналист Александър Брезар се оплака, че „този мултикултурен, мултиетнически проект е под сериозна атака“. Но защо да го държим заедно с международна тел, ако толкова много от хората отхвърлят този проект? (По ирония на съдбата, Босна не е признала Косово, вероятно се страхува да насърчи отделянето от доминираната от сърби Република Сръбска, която заедно с мюсюлманско-хърватската федерация съставлява Босна.) Босна не е модел за изграждане на нация. Freedom House оценява страната само като „частично свободна“ и отбелязва: „Политиката се характеризира с тежка партизанска схватка между националистически лидери от бошняшката, сръбската и хърватската общност в страната. Корупцията остава сериозен проблем“. Свободата на изразяване е „ограничена на практика“. Така стои и въпросът с религиозната свобода. Съдебната власт е слаба и „гаранциите за справедлив процес са непоследователно подкрепени\". Последният доклад на Държавния департамент за човешките права цитира „тежки условия в затворите; ограничения на свободата на събирания и изразяване, и на пресата; широко разпространена корупция; [и] престъпления, свързани с насилие срещу малцинства”и ЛГБТ лица. „Хюман Райтс Уоч“ съобщава за подобни проблеми. Американските власти имат пристрастен подход към Косово, неразделна част от Сърбия, а не отделна държава. Населението там се е разселило през годините, подпомогнато от антисръбската политика на Йосип Броз Тито след Втората световна война, и нарастващото етническо албанско мнозинство, дискриминиращо сърбите. Тогава Милошевич изигра етническата карта, за да се изкачи до върха на белградското ръководство след смъртта на Тито. Когато централното правителство пое контрола, възникна Армията за освобождение на Косово (АОК). Тя отвличаше и екзекутираше сръбски служители и етнически албански „сътрудници“, и извършване нападения срещу полицейски участъци и кафенета. АОК се финансираше чрез контрабанда на наркотици и други престъпни дейности, както и с принос от страна на етническата албанска диаспора, включително в Америка. Специалният пратеник на Балканската администрация на Клинтън, Робърт Гелбард, описваше АОК като „без никакви съмнения терористична групировка\". Югославското правителство реагира , разпалвайки съпротива. На конференцията в Рамбуйе Вашингтон се опита да принуди Белград да подпише независимостта на Косово и да предостави на НАТО безплатен транзит в цялата страна, за да окупира Косово. Когато Милошевич отказа, САЩ започнаха бомбардировките, след което сръбските войски принудиха стотици хиляди етнически албанци да избягат от домовете си и извършиха куп жестокости. Югославия най-накрая се съгласи да се оттегли от Албания, която тогава беше окупирана от силите на НАТО. Водени от победоносната АОК, етническите албанци изгониха 200 000 или повече етнически сърби, роми и други представители на малцинства, докато съюзническите сили стояха. Доклад на „Хюман Райтс Уоч“ гласи: „АОК е отговорна за сериозни злоупотреби... включително отвличания и убийства на сърби и етнически албанци, считани за сътрудници на държавата. Елементите на АОК също са отговорни за постконфликтни атаки срещу сърби, роми и други неалбанци, както и за политически съперници на етнически албанци“. Организацията отбеляза също, че „широко разпространеното и систематично изгаряне и плячкосване на домове на сърби, роми и други малцинства, и унищожаването на православните църкви и манастири... в съчетание с тормоз и сплашване, са предназначени да принудят хората да напуснат домовете и общностите... елементи на АОК са явно отговорни за много от тези престъпления\". Сиан Джоунс от „Амнести интернешънъл“ докладва за неуспеха на съюзниците да разследват отвличането и убийствата на сърбите в края на конфликта. Тези действия „представляват широко разпространено, както и систематично, нападение срещу цивилно население и, потенциално, престъпления срещу човечеството“ и „допринесоха за преобладаващия климат на безнаказаност в Косово“. Десетки хора бяха убити; хиляди къщи и магазини бяха разбити; десетки църкви и манастири бяха унищожени. Хиляди етнически сърби бяха ранени и още хиляди бяха принудени да напуснат домовете си. Freedom House оценява Косово като „частично свободно“. Отбелязва се, че институциите на организацията остават слаби, а буйната корупция е довела до дълбоко обществено недоверие в правителството. Журналистите са изправени пред сериозен натиск и рискуват да бъдат атакувани във връзка с разботата им. Върховенството на закона е възпрепятствано от намесата на изпълнителната власт в съдебната система. Освен това пътуването е„ трудно за много сърби”. Правата на собственост„ не се прилагат на практика”. Държавният департамент на САЩ посочва проблеми, свързани с правата на човека, включително „връщане; ендемична корупция в правителството; престъпления, свързани с насилие или заплахи за насилие срещу журналисти; и нападения срещу членове на етнически малцинства или други маргинализирани общности, включително от силите за сигурност”.Други въпроси включват липса на законосъобразен процес и лоши условия в затворите. Нещо повече, „мнозина в правителството, опозицията, гражданското общество и медиите вярваха, че висшите служители участват в корупцията - безнаказано”. Но американците и европейците настояват за независимост на Косово, като същевременно забраняват самоопределението на етническите сърби, концентрирани в град Митровица, северно от река Ибър. През 2008 г. Косово обяви своята независимост.. Само вето на Русия блокира членството на Прищина в ООН. Оттогава Сърбия и Косово поддържат студена война, а сърбите в северната част на Косово се противопоставят на управлението на Прищина. Европейският съюз се стреми да насърчи признаването на ролята на Белград чрез обещаване на членство в ЕС, но сърбите отказаха да търгуват с територия в замяна на евро и различните кръгове от преговори не успяха да постигнат напредък. Миналия ноември косоварите наложиха 100% мита за внос на сръбските стоки. Миналия месец Прищина при опит да наложи законовите си граници със Сърбия арестува предполагаеми контрабандисти, действащи в северната част на Косово. Сръбското правителство отговори на прикритата заплаха от сила. Ако има военни действия, те ще доведат до намесата на НАТО и Русия. Сърбия има свои собствени човешки права и никой не си въобразява, че ще възстанови властта си над Косово. Наистина президентът й Александър Вучич наскоро призна, че страната му трябва да приеме, че е загубила контрола над Косово. Все пак той прогнозира, че може да са необходими компромисни споразумения. Има алтернативи на застоя. Миналата година правителствата на Косово и Сърбия обсъдиха размяна на територии. Брюксел и Вашингтон изглежда подкрепиха инициативата за Косово, но Германия направи всичко възможно да блокира всяка териториална промяна. Зловещата роля на Берлин датира от 1991 г., когато ускори разпадането на Югославия, насърчавайки цунамито от насилие. След като разрушават и създават държави, германците сега се оплакват от прецедента за „промяна на границите“. САЩ трябва да останат встрани от последните балкански безумия. Едуард П. Джоузеф от САИС наскоро предложи администрацията на Тръмп да „изисква\" Косово и Сърбия да „прекратят цикъла на провокации\", „да създадат подробна рамка\" за преследване на военни престъпления, „да се стремят към дългосрочни бази на американските войски\" в Сърбия, „предложи на Белград огромно подобрение във военните и гражданските отношения, потенциално до нивото на стратегическо партньорство“ и да предостави на„и Сърбия и Косово щедър пакет за развитие“. Тези идеи са откровено луди. САЩ не са изложени на опасност, което да налага допълнително намеса в това гробище на добри намерения. Вашингтон също няма представа как да оправи региона. Геополитическото социално инженерство последователно се проваля на Балканите. Принуждаването на антагонистичните народи да живеят заедно генерираха безредие, хаос, насилие и клане. Ако европейците имат по-добра идея, нека я пробват. Балканите трябва да бъдат тяхна отговорност. *Дъг Бандоу е старши сътрудник в Института „Като“. Бивш специален помощник на президента Роналд Рейгън.", "date": "2019.06.06", "title": "The American Conservative: Балканите са геополитическа черна дупка"}
{"url": "https://www.faktor.bg/bg/articles/balgariya-sred-otlichnitsite-po-rast-na-bvp-v-es", "text": "България е на пето място сред 28 страни-членки на Европейския съюз по икономически растеж. През първото тримесечие на тази година ръстът на БВП е 1,2%. Страната ни е изпреварена само от Хърватия, чиято икономика за същия период е нараснала с 1,8%, следвана от Унгария и Полша с по 1,5% и Румъния с 1,3%, съобщи БГНЕС. Растежът на БВП на 19 страни от еврозоната след окончателната трета оценка е достигнал през първото тримесечие 0,4% на тримесечна база и 1,2% на годишна, се казва в съобщение на Евростат. Показателите съвпаднаха с прогнозите на анализаторите, анкетирани от агенция Ройтерс, и предварителните оценки. През четвъртото тримесечие на 2018 г. растежът на БВП на 19 страни използващи единната валута достигна 0,2% на месечна база и 1,2% на годишна. Съвкупният растеж на БВП на Евросъюза през първото тримесечие се оказа на ниво 0,5% на тримесечна база и 1,5% на годишна, както се предполагаше в двете предишни оценки. През четвъртото тримесечие на 2018 г. растежът на БВП на региона достигна 0,3% спрямо третото тримесечие и 1,5% на годишна основа.", "date": "2019.06.06", "title": "България сред отличниците по ръст на БВП в ЕС"}
{"url": "https://www.faktor.bg/bg/articles/ek-pozitsiyata-na-yunker-za-priemaneto-na-balgariya-v-shengen-ne-e-promenena", "text": "Говорителят на ЕК Александър Винтерщайн заяви, че позицията на председателя Жан-Клод Юнкер за приемането на България и Румъния в Шенген не е променена. Той каза това в отговор на въпрос за заявеното от холандския външен министър Стеф Блок по време на визитата му в България. Блок поиска Холандия да се увери, че страната ни пази добре външните граници на ЕС, както и че се бори ефективно с корупцията и трафика на хора. Председателят на Европейската комисия Жан-Клод Юнкер многократно е изразявал подкрепа за присъединяването на България и Румъния към Шенген.", "date": "2019.06.06", "title": "ЕК: Позицията на Юнкер за приемането на България в Шенген не е променена"}
{"url": "https://www.faktor.bg/bg/articles/novini/balgariya/borisov-za-premahvane-na-dds-varhu-knigite-goranov-e-protiv", "text": "Премиерът Бойко Борисов лансира днес в Народното събрание идеята за премахване на ДДС върху книгите, но без да се разширява обхватът и с други стоки. „По въпроса за книгите отдавна го обмислям с Горанов. Там можем да направи да няма данък, защото образованието винаги ни е било приоритет. Това е дето се вика, капчица в морето, данъкът върху книгите. Останалото - мляко, месо, предлагат вече и пиенето, и цигарите, и всичко, което на човек му се яде и пие, да е без пари. Защо за толкова много години управление на БСП и ДПС по отделно, заедно, не направиха това?“, коментира премиерът. Финансовият министър Владислав Горанов обаче заяви, че подобна политика е неприемлива за финансовото ведомство. „Аз уточнявам, че такова решение няма и че ще се води тепърва дебат. Уточнявам, че принципната позиция на Министерството на финансите винаги е била политиката да се прави през разходната част на бюджета, а не през приходите. В този смисъл позицията на финансите е, че подобна тема не следва да се обсъжда и съм готов да се обзаложа с всеки един от вас, че в момента, в който се намали данъкът върху добавената стойност върху нещо, гарантирам ви, цените няма да паднат. Единствено натискът върху фиска ще се увеличи, защото ще загубим постъпления“, каза министърът.", "date": "2019.06.06", "title": "Борисов \"за\" премахване на ДДС върху книгите, Горанов е против"}
{"url": "https://www.faktor.bg/bg/articles/novini/svyat/kristalina-georgieva-evropa-e-malka-tryabva-da-se-otvorim-kam-sveta", "text": "„Ние трябва да преосмислим какво разбираме под конкуренция. Можем да се конкурираме, ако облекчим условията за растеж на новите компании. В Европа ни пречи това, че имаме много езици. Ние сме все още по-фрагментирани“, коментира пред БНР Кристалина Георгиева, главен изпълнителен директор на Световната банка.  „Европа е малка, трябва да се отворим към света. Можем да опростим регулативно как компаниите растат, да се концентрираме повече върху бъдещето, а не върху миналото на конкуренцията, разбиването на монополите. Второ, върховенството на закона. Това е ключово за младите хора – да остават тук. Трето, да разбираме, че развитието се базира на физическа инфраструктура, включително дигиталната; да знаем, че сме най-добрите в това, да готвим хората за бъдещето; да имаме прозрачни институции, основани на най-новото в технологиите за функционирането на държавата“. „Искам да виждам повече инвестиции в математически гимназии, в състезания за децата. Трябва да погледнем като задача на бизнеса да инвестира повече в хората. Трябва да създадем конкурентна среда в образованието, която да бъде ориентирана не към научаване, а към съобразителност и емоционална интелигентност. Трябва да инвестираме повече в изследователска и научна дейност“, допълни Георгиева.", "date": "2019.06.06", "title": "Кристалина Георгиева: Европа е малка, трябва да се отворим към света"}
{"url": "https://www.faktor.bg/bg/articles/tsarski-ofitseri-pri-komunizma-balgariya-e-bezposhtadno-ograbvana-ot-sssr", "text": "Дори и 15 години след „победата” на „деветосептемврийската революция” Държавна сигурност е продължава да следи поведението на българските офицери, служили в армията преди 9 септември 1944 г., които режимът на БКП е наричал „царски”.  Това става ясно от архивни документи на ДС, един от които   публикува. Той представлява строго секретен отчетен доклад за извършената работа на градското отделение по линия на „царски офицери” за времето от 1 януари 1959 г. до 31 декември 1959 г. на Държавна сигурност – Бургас. В него е посочено, че офицерите са правили „злостни изказвания против мероприятията на Партията и народната власт”. „Вражеският контингент” на офицерите в морския град е наброявал по това време 42 души, които ДС е следяла с 11 агенти. Някои от тях са правели и антисъветски изказвания от сорта на „ние сме безпощадно ограбвани от СССР”, коментирайки търговията. Друг царски офицер коментирал, че тезисите на Тодор Живков били „само на книга”. Трети офицер, поставен под наблюдение, е коментирал, че „всичко вече е много тежко, не можем да свържем двата края”. Усещането на бившите офицери за лошото икономическо състояние на България съвпада с факта, че през 1960 г. управлението на Живков тайно изпада в неплатежоспособност, като не е в състояние да върне дадените му от Москва валутни заеми. За да си спаси поста, Живков тайно и еднолично харизва на Кремъл българския златен резерв, възлизащ на 23 тона, който през 1958 г. е изнесен уж на временно съхранение в Москва. Документът е включен в сборника „Държавна сигурност и офицерите от БНА 1944-1960”, издание на Комисията по досиетата, 2014 г.", "date": "2019.06.06", "title": "Царски офицери при комунизма: СССР безпощадно ограбваше България"}
{"url": "https://www.faktor.bg/bg/articles/angel-dzhambazki-shte-sadi-volen-siderov-za-kleveta-i-obida", "text": "„За личните нападки Волен Сидеров ще има възможност да даде обяснения надълго и нашироко пред Софийския районен съд“, обяви пред БНР евродепутатът Ангел Джамбазки, който е и зам.-председател на ВМРО.  „Няма да оставя нито една лъжа, нито една клевета и нито една обида без отговор, защото това не е почтено. Няма да натоварвам или превръщам ВМРО в заложник на лични битки“, каза още той.  „Не е честно към българските граждани. Не може в Министерския съвет партия „Атака“ да купува самолетите (“Атака“ е подкрепила сделката в МС през министър Караниколов), а извън МС председателят на партията да я критикува тази сделка. Отдавам го на катастрофалния резултат на тази политическа сила. Вероятно при тях има огорчение от това, че ВМРО има 7 пъти по-голям резултат. Може би това ги кара да говорят такива странни неща,“ коментира той нападките на Сидеров.  Според Джамбазки сделката за самолетите няма да се случи при тези финансови параметри. „България няма да купи самолети на тази цена“, категоричен е той. „Това е въпрос на преговори. Ако Американската страна продължава да не разбира, че България е сложила таван, който ние можем да си позволим, те просто не разбират начина, по който се водят преговори. Ако няма справедливо решение, няма да има сделка, преминава се към следващия кандидат в тази процедура и ако там не стане, се прави друго. Но България трябва да влага усилия в обновяването на своята отбрана,“ категоричен е евродепутатът.  За евроизборите Ангел Джамбазки декларира, че кампанията им е финансирана само с пари от субсидията. Той е категоричен, че трябва да бъдат намалени партийните субсидии, за да бъде удовлетворено чувството за справедливост на българските граждани. За предложението на премиера Борисов субсидиите на партиите да бъдат 1 лев за глас, той коментира:  „Крайно време беше да се направи това предложение. То дори е закъсняло, но по-добре късно отколкото никога. В предишните два мандата на НС на два пъти внасяхме подобни предложения за намаляване на партийната субсидия и те не бяха приемани конюнктурно и в разрез с очакванията на българското общество“.  Евродепутатът не знае мотивите на премиера за решението, но предполага, че то е повлияно от скандала с надплатените субсидии. Той попита защо все още няма виновни лица, уволнени или наказани в Министерството на финансите за този случай.  „Министър Горанов трябва да издири виновните и да ги накаже задължително. Това е абсурдно. Става дума за недопустимо поведение от страна на чиновниците в държавната администрация. Добре е за политическото здраве както на министерството, така и на Министерския съвет да се вземат бързи действия,“ категоричен е евродепутатът.  Джамбазки заяви готовността на ВМРО да върне надвзетите суми за 3 години назад.  Според евродепутата все пак, ако някоя партия има афинитет към политическа корупция, тя ще се занимава с това без значение от размера на субсидиите.", "date": "2019.06.06", "title": "Ангел Джамбазки: С намаляването на партийните субсидии ще бъде удовлетворено чувството за справедливост"}
{"url": "https://www.faktor.bg/bg/articles/rubin-tsenata-za-f-16-shte-padne-pod-1-6-mlrd-shtatski-dolara", "text": "Цената за самолетите F-16, за които се водят преговори между България и САЩ, ще бъде значително по-ниска от тавана от 1,6 милиарда долара, който американският Конгрес гласува. Когато се преговаря за военна продажба, е необходимо разрешение от Конгреса, като се посочи възможно най-високата сума, която да бъде таван на сделката, за да не се налага повторно гласуване. Това заяви посланикът на Съединените щати в България Ерик Рубин пред журналисти при обявяването новия етап от кампанията „Силата е в теб“, съобщи \"Дарик\". Важно е да се знае, че предложението на САЩ е всеобхватно и включва всичко необходимо – от въоръжение до обучение и инфраструктура, добави Рубин. По думите му, румънската страна е много доволна от закупените изтребители и може би планира нова покупка на F-16. „Когато преговаряме за военна продажба, трябва да имаме разрешение от Конгреса. Това, което правим е да уведомим Конгреса за максимално възможната цена, тъй като трябва да поставим таван, без да се налага да се обръщаме втори път към законодателите и да кажем: „Извинете, но ни трябва по-висок таван“. Така че сумата от 1.6 млрд. долара, която беше обявена е максималния таван за продажбата. Това не е цената. Уверен съм, че цената ще бъде значително по-ниска. Когато уведомяваме Конгреса обаче, казваме възможно най-високата сума. Той дава оторизация и след това преговорите продължават в тази рамка. Това правим в момента“, посочи Рубин. „Румънската държава е много доволна от закупените изтребители и може би планират да закупят още самолети F-16. Един от най-важните фактори за това решение, според мен, е фактът, че всички български съседи, които са в НАТО летят с F-16. Ако България избере да направи тази сделка, ще се присъедини към тази група и ще има сектор на НАТО в региона, в който всички самолети ще са F-16”, допълни още той.", "date": "2019.06.06", "title": "Ерик Рубин: Цената за F-16 ще падне под 1.6 млрд. щатски долара"}
{"url": "https://www.faktor.bg/bg/articles/v-otsastvieto-na-bsp-byudzhetnata-komisiya-prie-1-lev-partiyna-subsidiya-ot-1-yuli", "text": "Парламентарната комисия по бюджет и финанси прие на първо четене с 10 гласа „за“ промени в Закона за държавния бюджет на Република България за 2019 г.  Народните представители от „БСП за България“ отказаха да участват в гласуването.  Промените предвиждат размерът на държавната субсидия от 1 януари до 30 юни 2019 г. да бъде както досега – 11 лв. на получен действителен глас, а от 1 юли до 31 декември 2019 г. да стане 1 лв. на глас.  Сред мотивите на вносителите от Министерски съвет се посочва, че с намаляването на партийните субсидии ще се отговори на обществените очаквания за по-малко разходи от държавния бюджет за финансиране на дейността на политическите партии и коалиции.  Предлаганата промяна на Закона за държавния бюджет на Република България за 2019 г. в средата на годината, при общественото внимание към въпроса, е показателна за желанието на правителството да отговори на обществените очаквания. Фиксирането на субсидиите в размер 1 лв. за глас в годишен размер считано от 1 юли 2019 г. ще намали разходите по държавния бюджет и редуцираният разход на бюджета за второто полугодие ще бъде 1 460 402 лв.", "date": "2019.06.06", "title": "В отсъствието на БСП Бюджетната комисия прие 1 лев партийна субсидия от 1 юли 2019"}
{"url": "https://www.faktor.bg/bg/articles/novini/balgariya/novi-sluchai-na-morbili-v-kyustendilsko", "text": "70 са вече случаите на морбили в Кюстендилска област, като само вчера са регистрирани 6, съобщиха от регионалната инспекция по здравеопазване. При 16 от случаите има установени усложнения, като един от болните е хоспитализиран в София. Почти 100% от заразените са от ромския етнос, но има и двама здравни и един социален работник. Епидемичен взрив е установен в Началното училище в село Раждавица, което се посещава от ромчета от Дупница и от Кюстендил, децата вече са във ваканция. Повечето от тях, поне по документация се води така, имат по една доза ваксина, в тази възраст - 5-9 години.  „Най-голяма е заболеваемостта в момента в Бобовдолска община, където са 9 и заболеваемостта е 120, а в Дупница заболеваемостта е 78. Мерките при морбили са имунизация. Това е. Просто това е начинът да бъде предпазен човек от заболяване“, коментира д-р Илияна Кръстева - началник на отдел при Регионалната здравна инспекция в Кюстендил.", "date": "2019.06.06", "title": "Нови случаи на морбили в Кюстендилско"}
{"url": "https://www.faktor.bg/bg/articles/mon-s-vazhna-informatsiya-za-vanshnoto-otsenyavane-sled-7-klas", "text": "Часът на провеждане на националното външно оценяване е 9:00. Учениците трябва да са най-късно в 8:30 часа в училище. Квесторите трябва да се явят един час по-рано. Учениците трябва да заемат местата си най-късно в 8:45 часа. Това обяви обяви зам.-министърът на образованието Таня Михайлова във връзка с националното външно оценяване след 7. клас. Трябва да се пише единствено с черен химикал. Изпитният комплект ще се получава в училището, а няма да се разпечатва на място. Всеки изпитен тест ще има уникален баркод. Това се прави с цел по-висока сигурност. И тази година документите за кандидатстване могат да се подават само по електронен път. Родителите могат да подадат заявления от дома си или от училищата-гнезда. Това се прави с оглед да не се допуснат грешки при въвеждане на желанията на кандидатите. От МОН демонстрираха и електронното кандидатстване. Учениците вече се оценяват с точки. Максималният брой точки при двата изпита е 100. След обявяване на резултатите от първо класирани, учениците трябва или да се запишат, или да подадат заявление за второ класиране. Това е третата година, в която се увеличава броят на професионалните паралелки. Важно е, че от общият брой професионални паралелки най-много са заявени в селското стопанство, транспорта и машиностроене. В много от общините има нови професии. Важно е още да се знае, че изпитът е единен. За да се постигне по-висок резултат е да се работи по всички задачи и то с верни отговори. Балът се формира от точките и балообразуващата оценка от 7 клас.", "date": "2019.06.06", "title": "МОН с важна информация за външното оценяване след 7. клас"}
{"url": "https://www.faktor.bg/bg/articles/arh-zdravkov-stroitelstvo-v-borisova-gradina-nyama-da-ima", "text": "Строителство в Борисова градина няма да има. Ние представяме нов устройствен план, предстои общественото обсъждане. Това увери в студиото на Нова ТВ главният архитект на София  В този план се развива зелената система, нова алейна мрежа. Този план е много консервативен - да се премахнат конната база, автокъщата, стадион \"Юнак\". Предвидени са няколко нови обекта - ресторант, климатично училище. Тези предложения ще бъдат разгледани и обсъдени и когато направим преработка, отново ще бъде публично оповестен.  Този план е механизмът, който може да бъде регламентирана частната собственост в парка. Този план трябва да стане част от устройствения план на София, подчерта главният архитект. Арх.Здравков обясни и казуса с сградата \"Златен век\". НСК е разпоредил спиране на строителството на \"Златен век\". Сега чакаме съдът да се произнесе. Не искам да правя коментар, тъй като има съдебно производство. Зад тази сграда стоят огромни финансови интереси. Дали ще се стигне до премахването на сградата - това е в правомощията да се произнесе друга институция. Що се отнася до ремонтът на \"Граф Игнатиев\" имахме желание да бъде изпълнен в качество и в срок. Предписали сме какви са недостатъците и се надяваме строителите да ги отстранят. Всички дребни детайли трябва да бъдат репарирани, ако има забележки, уточни главният архитект на столицата.", "date": "2019.06.06", "title": "Арх.Здравков: Строителство в Борисова градина няма да има"}
{"url": "https://www.faktor.bg/bg/articles/spetssadat-shte-gleda-myarkata-za-neotklonenie-na-evgeniya-baneva", "text": "Апелативният специализиран съд отново ще гледа мярката за неотклонение на Евгения Банева. Преди седмица магистратите отложиха решението си за днес. Причината бе, че съдът назначи съдебно-медицинска експертиза след искане на защитата. Евгения Банева и съпругът ѝ Николай бяха предадени от френските власти на разследващия екип от Специализираната прокуратура в края на миналата година. Те са в ареста по обвинение за участие в организирана престъпна група за данъчни и длъжностни престъпления и пране на пари.", "date": "2019.06.06", "title": "Спецсъдът решава да остави ли в ареста Евгения Банева"}
{"url": "https://www.faktor.bg/bg/articles/marinela-arabadzhieva-obzhalva-aresta-si", "text": "Маринела Арабаджиева обжалва задържането си под стража. Преди седмица Специализираният съд я остави в ареста. Тя е обвинена за участие в организирана престъпна група, създадена с цел извършване на данъчни престъпления и изпиране на пари. Арабаджиева твърди, че е невинна и никога не се е укривала. Миналия месец съпругата на бизнесмена Ветко Арабаджиев беше екстрадирана от Испания. На миналото заседание съдът прие, че има данни Арабаджиева да е извършила престъпленията, за които е привлечена като обвиняема, както и реална опасност да се укрие и да извърши друго престъпление, ако бъде пусната на свобода.", "date": "2019.06.06", "title": "Маринела Арабаджиева обжалва ареста си"}
{"url": "https://www.faktor.bg/bg/articles/obshtestvo/zakon-i-red/sadat-razglezhda-myarkata-za-neotklonenie-na-marinela-arabadzhieva", "text": "Преди дни магистратите я оставиха в ареста заради опасност тя да се укрие или да въздейства върху свидетели по делото. Съдът не уважи твърденията на защитата за тежко здравословно състояние на обвиняемата. Магистратите решиха, че има достатъчно доказателства за участието ѝ в организирана престъпна група за данъчни престъпления и пране на пари, с участието на съпруга й Ветко и сина й Вълчо. При специализирана акция в края на август, в техен хотел в София бяха открити 10 милиона лева. Тогава съпрузите бяха обявени за международно издирване и заловени половин година по-късно в Барселона.", "date": "2019.06.06", "title": "Съдът разглежда мярката за неотклонение на Маринела Арабаджиева"}
{"url": "https://www.faktor.bg/bg/articles/21-godishno-momiche-izdahna-na-rabotnoto-si-myasto", "text": "21-годишно момиче от Шумен е починало на работното си място в Бургас. Това потвърди за Радио \"Фокус\" Цветелина Рандева, говорител на ОДМВР-Бургас. По думите ѝ в 19.55 часа снощи в полицията е получено съобщение, че докато момичето сервирало в заведението, в което работела, се свила, паднала на земята и починала. Тялото е взето за аутопсия в Съдебна медицина. ,,Ще изчакаме данните от аутопсията. На място са отишли и от Инспекцията по труда, за да проверят документите по назначаването ѝ'', каза още Рандева и добави, че не е имало никакви външни податки за здравословни проблеми, не е имала вътрешни неразположения. Никой не е забелязал и нещо странно в поведението ѝ.", "date": "2019.06.06", "title": "21-годишно момиче издъхна на работното си място"}
{"url": "https://www.faktor.bg/bg/articles/obshtestvo/zakon-i-red/uslovna-prisada-za-kupuvane-na-glasove-v-teteven", "text": "Осъдиха условно мъж за купуване на гласове в Тетевен. М. И. се е признал за виновен за това, че на 25 май е дал на четирима души по 20 лева, за да ги склони да гласуват за определена политическа партия. За деянието си след споразумение с прокуратурата той беше осъден на шест месеца затвор, отложен с три години изпитателен срок, както и на 5000 лв. глоба.", "date": "2019.06.06", "title": "Условна присъда за купуване на гласове в Тетевен"}
{"url": "https://www.faktor.bg/bg/articles/dazhdove-s-pyasak-ot-sahara-prez-uikenda", "text": "През почивните дни очакваме пренос на фин прах от Африка в западната половина на страната. Концентрацията ще е значителна, но все така преваляванията ще носят кални петна по колите и прозорците. В първия ден на новата седмица пустинният пясък ще се изтегли от територията на страната. До края на седмицата и в началото на другата времето остава неустойчиво с чести превалявания в следобедните часове. В петък, събота и неделя вероятността за валежи с гръмотевици ще е по-значителна на изток и в планините. Дневните температури ще са около 26-27 градуса през почивните дни, на места в Централна Северна и Северозападна България - до 30 градуса.", "date": "2019.06.06", "title": "Дъждове с пясък от Сахара през уикенда"}
{"url": "https://www.faktor.bg/bg/articles/novini/balgariya/stiga-radev-e-mankal-za-rusiya-ugnetitelno-e-neponosimo-e-sluginsko-e", "text": "Упадъкът на една нация започва с упадъка на нейния политически и интелектуален елит. В тази връзка съхраняването на българската нация досега - макар и в модус на непрекъснато кризисно развитие - е едно чудо. Първите хора на една нация - призвани да я представляват - могат да не са най-умните, най-смелите или най-харизматичните. Но те трябва да бъдат сред най-достойните нейни граждани. Как изразяваш собственото си достойнство когато непрекъснато уверяваш нечия друга държава,  Унизително е да виждаш, че те представлява човек, който не разбира приоритета на собствения си национален интерес и непрекъснато говори в подкрепа на чужди интереси. Още по-унизително е да виждаш, че той не осъзнава това, не се срамува от това, че смята това за нещо в реда на нещата. Не искам да ми давате обяснения, включващи името Решетников или козните на КГБ. По-добре ми кажете защо Бойко Борисов издигна за кандидат президент Цецка Цачева? (Моите уважения, достойна жена, но не за тази мисия...) Аз ще ви кажа защо - защото искаше да командва и президентството. Той затова сложи и Румяна Бъчварова за министър на МВР - за да командва пряко МВР. Затова сложи Екатерина Захариева за външен министър - за да поеме лично МВнР. Затова сложи Цветан Цветанов за втори човек в ГЕРБ - за да не му се налага да върши \"черната работа\", но да е сигурен, че работата е свършена от напълно лоялен изпълнител. Когато Цветанов показа, че има собствено място в йерархията на заслуги за ГЕРБ - го отпрати. Затова Румен Радев е президент на България.  Но нека някой, комуто Радев има доверие да седне кротко с него и тихо да му обясни - публично, поне публично той трябва да показва уважение, лоялност и ангажираност с българския национален интерес. Стига е мънкал за Русия - угнетително е, непоносимо е, слугинско е. Не защото е Русия. А защото не е в полза на България.", "date": "2019.06.06", "title": "Стига Радев е мънкал за Русия - угнетително е, непоносимо е, слугинско е"}
{"url": "https://www.faktor.bg/bg/articles/nfsb-shte-podkrepi-namalyavaneto-na-subsidiyata-za-partii-i-koalitsii", "text": "Ще подкрепим намаляването на субсидията, но настояваме да има текстове, които да дават възможност за официално финансиране на партиите. Това каза пред журналисти в парламента лидерът на НФСБ Валери Симеонов. Симеонов коментира  предложението на ГЕРБ за намаляване на субсидиите на партиите от 11 лв. на 1 лв.:„Най-голямата опасност е, че тогава партиите ще паднат в ръцете на големи, скрити и задкулисни икономически играчи,  както се казва – олигархията“. „Предложението за намаляването на субсидията ще го подкрепим – това е естествено. Трябва да има и текстове, които да дават възможност за официално финансиране на партиите. Не виждам какво лошо има в това например телевизия СКАТ да помага на НФСБ, както е било и преди – официално се заявяват и декларират сумите. Другото е залитане към популизма. За съжаление, залитането не е само на извън политически или извън парламентарни играчи, а го правят и големи партии“, каза още  Симеонов.", "date": "2019.06.06", "title": "НФСБ: Ще подкрепим намаляването на партийната субсидия, но има опасност партиите да паднат в ръцете на олигархията"}
{"url": "https://www.faktor.bg/bg/articles/rusiya-i-kitay-gotovi-na-vsichko-sreshtu-amerikanskata-hegemoniya", "text": "Тонът на Владимир Путин е почти триумфален, когато обявява, че през 2018 година търговският обмен с Китай е надхвърлил 100 милиарда долара: \"Китай е наш стратегически партньор\", заяви той в края на април при последното си посещение в Китай. Вчера Путин отново се срещна с китайския си колега Си Цзинпин - по време на икономическия форум в Санкт Петербург. Това е 28-та среща помежду им през последните 6 години. С други думи – двамата се познават твърде добре. В рамките на 3-дневната визита на китайския президент ще бъдат подписани общо 30 двустранни спогодби за сътрудничество. Преди посещението китайският посланик в Русия Ли Хуи повтаряше неуморно, че в дипломатическата област Китай и Русия координират тясно действията си. И наистина, двете страни, които са постоянни членки на Съвета за сигурност на ООН, често блокират инициативи на западните държави. Например опитите на САЩ и Европа за умиротворяване на Сирия или за демократизирането на Венецуела. \"Ние отхвърляме унилатерализма\", уверява китайският посланик. Казано иначе: Пекин и Москва ще се съпротивляват на всичко, което, според тях, е опит за налагане на \"американска хегемония\". През първите 5 месеца на тази година двустранната търговия също е продължила да нараства, с което двете правителства не спират да се хвалят. Но особено в Москва избягват да говорят за това колко неравностойни са двете страни в търговията. Русия изнася за Китай най-вече суровини - нефт, газ, въглища и дървесина, докато Китай продава на Русия машини, транспортни средства и стоки за потребление. Стокообменът с Русия съставлява едва 1,9 процента от общата търговия на Китай, за който далеч по-важни пазари са САЩ и ЕС. Затова пък износът за Китай съставлява цели 15 процента от външната търговия на Русия. Още през 2010 година Китай измести Германия като най-важен търговски партньор на Русия. След 2014 Кремъл се ориентира икономически, а все повече и в политическата област - към Китай и Азия. Това със сигурност се дължи и на западните санкции срещу Москва. В близко време не се очертава тези санкции да бъдат разхлабени, включително заради неуспеха на усилията за постигане на мир в Украйна. Москва смята, че несправедливо е станала обект на наказателни санкции, а Пекин на свой ред се оплаква от очертаващата се търговска война със САЩ. Китай и Русия се сближават, защото се чувстват застрашени от Запада, казва по този повод деканът на московското Висше училище по икономика Сергей Караганов. Самият той още през деветдесетте години на миналия век пледираше за преориентацията на Русия към Азия, но по онова време никой в Кремъл не му обърна внимание. По-късно Караганов бе включен в екипа от съветници на президента Путин. Според експерта, една голяма част от руския политически елит продължава да се отнася с недоверие към Китай. \"Кремъл не залага всичко на една карта, а се опитва да разширява връзките си също и с Индия, Южна Корея, Япония и други азиатски държави\", посочва Караганов. Русия и Китай работят много тясно също и във военната област. През септември 2018 руски и китайски военни подразделения участваха в съвместното военно учение \"Восток 2018\". Твърди се, че в него са участвали до 300 000 руски и 3 000 китайски военнослужещи. Москва продължава да продава на Китай руски оръжия, но Китай междувременно значително разшири и собственото си оръжейно производство. Особено забележителна е скоростта, с която Пекин изгражда своя военноморски флот. В Санкт Петербург президентите Путин и Цзинпин ще се опитат да дадат тласък и за разширяването на инфраструктурата по общата граница между двете страни - дълга 4 000 километра. Разликата се състои в това, че Пекин разполага с необходимите финансови средства за това. Много показателен в това отношение е строежът на моста над граничната река Амур в Далечния Изток. Докато китайците за кратък срок завършиха своята половина от моста, дълъг над 2 километра, изпълнението на проекта от руска страна постоянно се отлага – защото Кремъл просто няма достатъчно средства.", "date": "2019.06.06", "title": "Защо ли Путин триумфира? Докато Китай прелива от пари, Москва закъсва"}
{"url": "https://www.faktor.bg/bg/articles/pilotska-greshka-predizvikala-samoletnata-katastrofa-na-leh-kachinski", "text": "Руски следователи заедно с полските колеги проучиха фрагментите от самолета Ту-154 М на полския президент Лех Качински, който се разби близо до Смоленск през 2010 г. Както съобщи ТАСС, позовавайки се на пресслужбата на руското следствие, материалите показват грешка на екипажа. Зад трагедията стоят погрешните действия на екипажа, който продължил подхода за приземяване при липса на видимост, констатират експерти. Преди девет години полската делегация пътуваше от Варшава за Смоленск, за да участва в траурните церемонии, посветени на 70-годишнината от масовите разстрели в Катинската гора, при които 22 хиляди полски офицери и интелектуалци са избити от служители на съветското НКВД. Освен това по искане на чуждестранни колеги в тяхно присъствие бяха проведени допълнителни разпити на свидетелите на самолетната катастрофа, съобщава пресслужбата на руското следствие. По-рано от следствието уточниха, че от 2010 г. полските представители са идвали в Русия 12 пъти, за да работят с физически доказателства, последното посещение е през есента на 2018 година. Фрагментите, които представляват интерес за специалисти, са многократно и задълбочено изучавани от експерти. Половин година след катастрофата Варшава инициира собствено разследване, като комисия обаче посочи, че действията на руските диспечери са били неудовлетворителни, а техническото оборудване на летището не било на нужното ниво. Бяха разследвани включително и версии за саботаж и терористичен акт. Според установените данни полските експерти заключиха, че на борда е имало няколко взрива и самолетът е започнал да се разпада още във въздуха. Разследването обаче не може да бъде завършено, тъй като руската страна отказва да предаде черните кутии на мaшината, част от отломките, както и други улики.", "date": "2019.06.06", "title": "Експерти: Пилотска грешка предизвикала трагичния инцидент с Лех Качински?"}
{"url": "https://www.faktor.bg/bg/articles/ninova-1-9", "text": "По оценките на Европа продължаваме да бъдем най-бедната и най-корумпираната държава. Това каза от парламентарната трибуна лидерът на БСП в оставка Корнелия Нинова в декларация от името на парламентарната група. „Три думи ще поставя на вашето внимание - тревога, подмяна и отговорност. Тревога от факта, че вчера правителството на Бойко Борисов, а чрез него и България, получи два много звучни шамара. Холандският външен министър заяви, че не ни искат в Шенген заради корупция. Премиерът му показал снимки от оградата (възпрепятстващото съоръжение на българо-турската граница – б.р.), но Европа не вярва на снимки вече и казаха: „Заради корупцията на това правителство, не ви искаме в Шенген“. В същото време излезе и европейския доклад и тук поставям на вниманието на всички думата подмяна. Това е най-тежкият доклад, която е получавала страната ни откакто сме членове на ЕС“, заяви Нинова пред депутатите. Според нея твърденията на премиера Бойко Борисов за добрата бизнес среда у нас, както и за успешната борба с корупцията и контрабандата, противоречат на оценката от Европа. Според Нинова Европа добре вижда високия процент на бедност, неравенство и социалното изключване в България, който значително надхвърля средното равнище на ЕС. „Най-голямата гордост на Борисов – пътищата, в които потънаха милиони и се откраднаха много, е оценено от Европа така: „Обхватът и качеството на транспортната инфраструктура в България остава под средното за ЕС“, добави Корнелия Нинова. Тя подчерта, че задължението на опозицията е именно да назовава тези проблеми. „Уважаеми г-н Борисов, защо за 10 години управление докарахте държавата до това състояние?“, попита лидерът на БСП в оставка.", "date": "2019.06.06", "title": "Нинова трупа точки: Правителството получи два звучни шамара от Европа - за Шенген и борбата с корупцията"}
{"url": "https://www.faktor.bg/bg/articles/papa-frantsisk-shte-prieme-putin-na-4-yuli", "text": "Папа Франциск ще даде аудиенция на руския президент Владимир Путин на 4 юли, по време на официалната му визита в Италия. Това съобщава Франс прес, като се позовава на прессекретаря на Светия отец Алесандро Джизоти.  \"Мога да потвърдя, че Светият отец ще даде аудиенция във Ватикана на президента на Руската федерация Владимир Путин на 4 юли\", цитира агенцията думите на Джизоти.  По-рано от Кремъл потвърдиха плановете на президента да посети Италия, но за датите на визитата и плановете на Путин да посети Ватикана не се споменаваше, уточнява ТАСС.", "date": "2019.06.06", "title": "Папа Франциск ще даде аудиенция на Путин на 4 юли"}
{"url": "https://www.faktor.bg/bg/articles/golemite-partii-v-badeshtiya-evroparlament-obeshtaha-sporazumenie-do-20-yuni", "text": "Лидерите на Европейската народна партия, социалистите, либералите и зелените в Европейския парламент обявиха, че са постигнали съгласие за политическия процес, насочен към определяне на обща амбиция за следващия законодателен период, предаде БНР. \"Това ще даде основата, върху която очакваме следващият председател на Европейската комисия да се ангажира, за да получи широко и стабилно мнозинство в Европейския парламент\", се казва в изявлението на Манфред Вебер, Удо Булман, Ги Верховстадт, Ска Келер и Филип Ламбертс. Петимата се ангажираха да постигнат споразумение до Европейския съвет на 20 юни. След евроизборите миналия месец ЕНП и социалистите загубиха общото си мнозинство и в следващия Европарламент ще трябва да разчитат на либералите и зелените.", "date": "2019.06.06", "title": "Големите партии в бъдещия Европарламент обещаха споразумение до 20 юни"}
{"url": "https://www.faktor.bg/bg/articles/markov-kam-bsp-ne-napuskayte-parlamenta-zhivotat-s-vas-e-po-razlichen", "text": "„Ваше право е да напускате парламента, но друга тема е дали имахте кауза за това“. С тези думи се обърна към столетницата депутатът от ГЕРБ Георги Марков. „Видяхте, че и с машинно гласуване ГЕРБ ви побеждава на избори“, каза Марков на колегите си и добави: „Винаги съм си мислил, че сте депутати на всички български граждани“. „Един ваш колега ме попита в едно кафе наскоро дали ни липсвате. Да, липсвахте ми . Животът в парламента днес е по-различен“, каза той, но не стана ясно истина ли е това или не иронична закачка. „Прави сте за бедността в България, но няма как да сме първи в Европа, защото България тръгна към демокрацията преди 30 години с фалстарт . Да докараш страната си до там да няма захар, бензин, хляб, да трябва!? Това никъде в друга соцстрана не се случи. Сигурно и президентът Румен Радев дори е обърнал внимание на факта, че и самолетите спряха да летят тогава“, каза Марков. Той коментира посещението на холандския външен министър. По думите му, Холандия не трябва да ни учи на политика, визирайки изказването на холандския външен министър Стеф Блок относно приемането на България в Шенген, Марков посочи, че е много загрижен за Холандия и холандския народ.  „Защото в България нито един терорист не се е намерил да изтрепе хиляди граждани. Така че сме разтревожени за Холандия. В България е сигурно – и с охраната, и за гражданите. Обезпокоен съм обаче за холандското правосъдие много повече, отколкото за нашето, защото у нас такъв садист, терорист и убиец няма да излезе от затвора. Така че да не ни учи на демокрация холандският външен министър, а да си оправя нещата в Холандия“, каза Марков. \"Недейте да напускате повече парламента\", обърна се в края на изказването си Георги Марков към БСП и добави: \"Ще бъдем заедно до 2021 година\".", "date": "2019.06.06", "title": "Георги Марков към БСП: Не напускайте парламента, животът с вас е по-различен"}
{"url": "https://www.faktor.bg/bg/articles/meksiko-blokira-nov-kervan-s-migranti-ot-tsentralna-amerika", "text": "Властите на Мексико блокираха нов керван от мигранти от Централна Америка, насочили се към САЩ, в опити на правителството да избегне заплахата на президента Доналд Тръмп за налагане на мита заради нелегалната имиграция, съобщи БГНЕС. Военните и полицията принудиха стотици мигранти - най-вече от Хондурас - да спрат в южния град Метапа де Домингес, на около 12 километра от границата между Мексико и Гватемала. Националният миграционен институт съобщи, че около 420 мигранти са били спрени и отведени в център за задържане с автобус. Но много други може да са избягали: държавната полиция първоначално съобщи, че кервана се състои от около 1 200 души. Инцидентът се случва, след като делегация на високо равнище, ръководена от мексиканския външен министър Марсело Ебрард, проведе разговори във Вашингтон с американски служители в опит да избегне заплахата от мита на Тръмп. Той предупреди, че ще наложи мита от 5% за целия мексикански износ, които ще се покачват постепенно до 25% до октомври. Това предизвика паника в Мексико, която изнася 80% от продукцията си за САЩ. Преговорите, които завършиха в сряда без споразумение, трябва да бъдат възобновени днес. Тръмп обяви, че ако не бъде постигната сделка, тарифите ще влязат в сила в понеделник. Миграционният институт заяви, че където е приложимо, задържаните мигранти ще бъдат „подпомагани да се върнат в страните си по произход“. Активисти по правата на мигрантите, пътуващи с групата, съобщиха за АФП, че повече от 100 членове на новосъздадената Национална гвардия в Мексико са взели участие в операцията. Мексико изпрати Националната гвардия на южната граница и засили задържанията и депортациите, за да забави притока на мигранти, пресичащи нейната територия към САЩ. Задържанията им на американско-мексиканската граница обаче продължават да се увеличават, с 32% на месечна база през май, до над 144 000, според митниците и граничната защита на САЩ. Напрежението между САЩ и Мексико се повиши вследствие на нарастването на броя на мигрантите през последните месеци - главно централноамериканци.", "date": "2019.06.06", "title": "Мексико блокира нов керван с мигранти от Централна Америка, насочили се към САЩ"}
{"url": "https://www.faktor.bg/bg/articles/salvini-omekna-kam-bryuksel", "text": "Италия би могла да свие дълга си, намалявайки данъците. Това заяви вицепремиерът и министър на вътрешните работи Матео Салвини, цитиран от \"Ройтерс\". \"Единственият начин да се намали дългът, натрупан в миналото, е да се понижат данъците (...) и да се позволи на италианците да работят повече и по-добре. С въвеждането на ограничения, санкции и мерки за строги икономии се увеличиха задлъжнялостта, бедността и безработицата. Трябва да направим обратното\", написа политикът в \"Туитър\". \"Не искаме чужди пари, просто искаме да инвестираме в работни места, в развитие, изследвания и инфраструктура. Уверен съм, че Брюксел ще се отнесе с уважение към това желание\", заяви Салвини. Европейската комисия препоръча срещу Италия да бъде започната наказателна процедура за прекомерен дефицит.", "date": "2019.06.06", "title": "Салвини омекна към Брюксел"}
{"url": "https://www.faktor.bg/bg/articles/parlamentat-prie-edinodushno-promenite-v-zakona-za-politicheskite-partii", "text": "Парламентът прие единодушно със 170 гласа „за“ промени в Закона за политическите партии. Законопроектът е внесен от Министерски съвет и с него се предлагат промени, които да прецизират правилата за формиране и разпределение на държавната субсидия, както и да регламентират отношенията във връзка с прилагането на закона в предходни години. Според вносителите с приемането на текстовете няма да бъдат необходими допълнителни бюджетни средства, като ще се направи икономия на бюджетни средства и субсидиите ще се фиксират в размера от 11 лв. за действително получения от партията или коалицията глас. При така предложената промяна общият размер на държавната субсидия за политическите партии и коалиции за една година ще бъде намален с 6,5 млн. лева.  Така икономията би възлязла на 14,5 млн. лв., ако този начин на изчисляване на общия размер на държавната субсидия за политическите партии и коалиции бъде отнесен за периода от 26 май 2016 г. до изплатената към 30 април 2019 г. субсидия.", "date": "2019.06.06", "title": "Парламентът прие единодушно промените в Закона за политическите партии"}
{"url": "https://www.faktor.bg/bg/articles/novini/svyat/tramp-otnovo-zaplashi-pekin-s-mita-za-ostanaliya-kitayski-vnos-za-pone-300-mlrd-dolara", "text": "Президентът на САЩ Доналд Тръмп заплаши да удари Пекин с високи мита за вноса на китайски стоки за още \"поне\" 300 млрд. долара, като в същото време посочи, че и Китай и Мексико искат да сключат сделки във връзка с техните търговски спорове със Съединените щати. \"Разговорите ни с Китай, много интересни неща се случват. Ще видим какво ще се случи ... Мога да повиша митата за още поне 300 млрд. долара и ще го направя в точното време\", заяви Доналд Тръмп пред репортери преди да се качи на борда на Air Force One на ирландското летище \"Шанън\" на път за Франция, където днес се честват 75 години от Десанта в Нормандия. Американският президент обаче отбеляза, че търговските преговори между САЩ и Китай все още продължават и изрази надежда, че по-нататъшни рестриктивни действия няма да са необходими, тъй като Пекин иска да постигне споразумение със САЩ. Тръмп също така посочи, че и Мексико \"желае много силно сделка\", след като предни дни той заплаши да въведе мито от 5% за всички внасяни мексикански стоки, увеличавайки го ежемесечно, докато стигне до 25%, или докато южната съседка на Съединените щати не предприеме действия за спиране на незаконната имиграция в САЩ. Според последни информации Мексико и САЩ не успяха да постигнат споразумение по време на вчерашните разговори, но мексиканският външен министър Марсело Ебрард остава оптимист за резултата от преговорите, които ще продължат и в четвъртък.", "date": "2019.06.06", "title": "Тръмп отново заплаши Пекин с мита за останалия китайски внос за \"поне\" 300 млрд. долара"}
{"url": "https://www.faktor.bg/bg/articles/novini/balgariya/atlantitsi-sega-e-momentat-pravitelstvoto-da-deystva-energichno-po-sdelkata-za-f-16", "text": "Атлантическият съвет на България приветства новината, че Държавният департамент на САЩ е одобрил възможната продажба на осем самолета F-16 блок 70/72 за България. Правителството на САЩ отговори своевременно, позитивно и изчерпателно на представените от българската страна изисквания, в условията на максимална прозрачност. Очаква се придобиването на самолетите до получи одобрението и на Конгреса. Сега на ход е българското правителство, което трябва да работи ускорено за успешния завършек на процеса на придобиването на F-16 V. Посочената от американската страна цена от 1.673 млрд. долара е таванът, а не конкретната цена, която ще бъде договорена. Нашите очаквания са тя да бъде намалена, без обаче да се допуска това да се отрази на многоцелевите способности на самолетите. Защото намаляването на цената означава в този случай редуциране на предлагания ни пълен пакет оборудване. Отбелязваме, че първоначално предвидените от България 1.8 млрд. лева с ДДС като финансова рамка на проекта бяха недостатъчни. Това е валидно, дори и ако беше избран Грипен за достигане на пълния пакет от способности. Следователно, ценовите очаквания трябваше да бъдат реалистични още от самото начало. Това е урок, който трябва да послужи при следващите проекти за превъоръжаване.  Адекватно беше решението на Народното събрание за по-гъвкава финансова рамка за проекта. Въпреки че посочената цена не е окончателна и подлежи на договаряне, спекулациите около нея, инспирирани от кръгове, свързани с Кремъл, вече са в ход. Очакваме манипулациите на общественото мнение около цената от сега нататък да се превърнат в един от основните инструменти на руската хибридна война, чиято конкретна цел е саботирането и провала на процеса на придобиване на F-16. Ето защо българското правителство трябва да бъде подготвено и да информира максимално бързо и пълно обществото за хода на процедурата. По-високата прозрачност от страна на МО и правителството ще допринесе за успеха на проекта. Сега е моментът правителството да действа енергично, за да се постигне споразумение още в началото на това лято и преди ваканцията на парламента. Всяко забавяне на процедурата ще има неблагоприятни последици за България. В най-лошия случай процедурата може да се провали, а в по-лекия – забавянето на сключването на договора, дори това да е до края на годината, може да предизвика забавяне и на доставките за България, тъй като има и други държави, които чакат да им бъдат доставени F-16  от същата модификация. Това на свой ред ще доведе до продължаване на използването на старите руски самолети на въоръжение у нас и следователно – на зависимостта ни от руския военнопромишлен комплекс. Не трябва да се забравя и следващата ни главна цел – след придобиването на осемте самолета да се пристъпи към придобиване на още осем, така че да имаме до края на 2025 г. ескадрила от най-модерните и ефективни бойни многоцелеви самолети от поколение 4+, а именно F-16 V. Това ще ни осигури оперативна съвместимост и в перспектива – преход и към самолети от пето поколение. За да бъде успешна процедурата и договорът да бъде сключен до лятната ваканция на Народното събрание, от сега нататък правителството и в частност Министерство на отбраната трябва да следват стриктен план-график за всяка една от стъпките, които предстоят  до подписването на договора и неговата ратификация от парламента.", "date": "2019.06.06", "title": "Атлантици: Сега е моментът правителството да действа енергично по сделката за F-16"}
{"url": "https://www.faktor.bg/bg/articles/prof-pavlov-za-graf-drakula-nishto-ne-sme-im-vzeli-na-rumantsite", "text": "Нищо не сме им взели на румънците, даваме  им възможност да осмислят своите корени, които са български. Това заяви в интервю за Нова ТВ историкът проф. Пламен Павлов по повод сензационното откритие, което направи проф. Николай Овчаров на калето в Свищов, където според него е била резиденцията на Йоан Влад Трети Цепеш, който е влашки владетел от българо-кумански произход, наследник на династията Басараба. По неговите думи влашките владетели носят в титлата си Йоан, което ги свързва с Второто българско царство и по-конкретно с фамилията на цар Иван Шишман. Много влашки грамоти са на български език от 14, 15 и 16 век.. Това доказва българския му корен, защото до 13 век земите във Влашко са били български и са управлявани от българските боляри, а името Йоан е било задължително за българските владетели. Прародителят на Дракула е боляринът Басар, погребан в историческата църква „Св. 40 мъченици“ в Търново. Открит е и неговият пръстен, поясни историкът проф. Пламен Павлов в интервю за БНР. „Басар е очевидно или прародител на бесарабите, на династията от българо-кумански произход, или просто е някой от тях. Така че връзките им с Търново са категорични. Това на практика са владетели, които имат и българска идентичност“, смята професорът.", "date": "2019.06.06", "title": "Проф. Павлов за граф  Дракула: Нищо не сме взели на румънците, даваме им възможност да осмислят своите корени"}
{"url": "https://www.faktor.bg/bg/articles/novini/svyat/lavrov-tvardi-dzhon-keri-iskashe-da-napravim-vtori-referendum-za-krim", "text": "През 2014 г. тогавашният държавен секретар на САЩ Джон Кери е предложил на руския външен министър Сергей Лавров да се проведе още един референдум по въпроса за присъединяването на Крим към Русия, пише руското издание \"РБК\", цитирайки интервю на първия дипломат на Москва. \"Няма да разкрия голяма тайна, през април 2014 г. бившият държавен секретар на САЩ Джон Кери говори с мен за това: \"Всичко е ясно. Всичко е станало така, както е искал кримският народ. Но за да бъде всичко по правилата, проведете още един референдум\", заявява Лавров. \"Откъде накъде? Ако всичко ви е ясно, защо да караме хората да участват в някакво си второ гласуване?\", пита руският министър. Той изразява надежда, че Кери няма да се обиди от разкриването на разговора, припомняйки, че бившият държавен секретар също е публикувал в мемоарите си някои тайни от техните разговори.  Припомняме, че Украйна и повечето западни страни не признават резултата от произведения през 2014 г. референдум в Крим за присъединяване към Русия.", "date": "2019.06.06", "title": "Лавров твърди: Джон Кери искаше да направим втори референдум за Крим"}
{"url": "https://www.faktor.bg/bg/articles/novini/svyat/-svobodna-rusiya-bivshi-agenti-na-kgb-i-agenti-na-ruskite-spetssluzhbi-se-vrashtat-v-gruziya", "text": "След като партията \"Грузинска мечта\" спечели изборите в страната са се върнали бивши офицери на КГБ и настоящи служители на руските спецслужби, се казва в доклад на \"Свободна Русия\". В доклада се посочва повишена активност за разпалване на национализъм, както и за назначаване на ключови позиции в правителствени структури на лоялни към Русия лица, покровителствани от Москва. \"Публичната подкрепа от Русия на \"свои\" политици в Грузия и Украйна на парламентарните и президентските избори е още един негативен фактор.  Предани на Русия лица отново работят в украинските спецслужби\", твърдят авторите. По думите на заместник-държавния секретар на САЩ Томас Мелиа, Русия използва всякакви начини на влияние. В доклада се предупреждава, че \"пропагандните медии на Русия влияят върху вътрешнополитическата ситуация в тези страни, също и в ЕС и САЩ. Например, в Грузия финансирания от Русия  \"Спутник\" има толкова читатели, колкото и останалите най-популярни грузински медии. Като причина за противопоставянето се посочва закриването на руските военни бази в Грузия и стремежа на страната да стане член на НАТО.", "date": "2019.06.06", "title": "\"Свободна Русия\": Бивши агенти на КГБ и агенти на руските спецслужби се връщат в Грузия"}
{"url": "https://www.faktor.bg/bg/articles/oranov-mezhdu-16-i-18-mln-shte-badat-spesteni-pri-namalyavane-na-subsidiyata-na-1-lev", "text": "След намаляването на субсидиите на партиите на 1 лев от 1 юли, икономията в бюджета за 2019 година ще бъде между 16 и 18 милиона лева. Това заяви министърът на финансите Владислав Горанов.  „Ако сега годишно са планирани около 38 милиона лева на база резултатите от последните избори, впоследствие през следващите години партиите ще получават около 3 милиона годишно“, посочи финансовият министър. „Колегите от БСП си направиха изключително активна кампания. Не намериха никакъв по-смислен повод да се върнат в българския парламент от това да се намалят субсидиите. Добре, предложението е внесено. Входирано е в парламента – Изменение в Закона за държавния бюджет за 2019, с което от 1 юли годишният размер на субсидията за всеки действителен глас се определя в размер на 1 лев.“, посочи още той. Финансист номер 1 у нас посочи и че винаги е защитавал тезата, че партиите трябва да имат надежден механизъм за финансиране. „Винаги сме защитавали тезата, че партиите трябва да имат разумен и предвидим начин за финансиране, за да не изпадат в зависимости. Очевидно обаче, политическата система е незряла и много лесно с популистки ходове можеш да обърнеш обществените настроения срещу модела. По-добро от партиите няма измислено, те трябва да имат надежден механизъм за финансиране. Но след като системните партии, в случая колегите от БСП, решават точно с тази тема да печелят позитиви, ние ще им предложим тази възможност. Винаги като позиция на министър на финансите съм защитавал тезата, че партийните субсидии трябва да бъдат достатъчни, така че партиите да бъдат независими, да могат да финансират структурите си, да могат да финансират определени политически действия, но след като един референдум показа подобно настроение в българското общество, след като сами като политици успяваме да ги настроим срещу нас, нека сега да видим как може да се прави политически модел с един лев. След като системните партии в българския парламент започнаха да играят несистемно, ще покажем, че и ние можем“, категоричен бе той.", "date": "2019.06.06", "title": "Горанов: Ще спестим между 16 и 18 милиона лева при намаляване на субсидията на 1 лев"}
{"url": "https://www.faktor.bg/bg/articles/borislav-tsekov-troynata-koalitsiya-uvelichi-desetkratno-partiynata-subsidiya", "text": "Борислав Цеков, който е председател е на Института за модерна политика, коментира предложението на премиера и ГЕРБ партийната субсидия да стане 1 лев на глас. Припомняме, че Шоуто на Слави преди повече от година направи референдум и над 2,5 гласуваха такова предложение, но то бе отхвърлено от повечето партии в парламента. „Аз съм един от основните автори на действащия Закон за политическите партии, и тогава по мое предложение въведохме ок. 1,50 лв. на глас (беше вързано с МРЗ). За съжаление след това Тройната коалиция увеличи 10-кратно размера на субсидия, което продължава и до днес. Нашето гражданско движение \"Модерна България\" прави кампания в цялата страна срещу гигантските субсидии през 2012-2013 г. под наслов \"Най-бедната държава в ЕС има 120 пъти по-големи партийни субсидии от най-богатата Германия. Не ви ли е срам?\" Тогава не успяхме да наложим промяна, защото не получихме достатъчно обществена подкрепа, но пък направихме незаобиколим този въпрос в обществената дискусия. Винаги съм защитавал позицията, че партиите следва да имат право само на субсидии в разумен размер, който им позволява да поддържат офис и минимална текуща издръжка. Нищо повече! И без това получават достатъчно като пари от бюджета чрез офиси за жълти стотинки, безотчетни пари за парламентарните групи и пр. Предложението на г-н Борисов е и в съответствие с волята на общественото мнозинство, изразена в демократичен референдум.\" (Новини.бг)", "date": "2019.06.06", "title": "Борислав Цеков: Тройната коалиция на БСП, НДСВ и ДПС увеличи партийната субсидия с 10 пъти"}
{"url": "https://www.faktor.bg/bg/articles/novini/balgariya/prof-vucheva-partiynite-subsidii-sa-bili-nadplateni-zaradi-administrativna-inertnost", "text": "\"Партийните субсидии са били надплатени заради административна инертност\", коментира в сутрешния блок на бТВ икономистът и финансов министър в служебния кабинет на Ренета Инджова проф. Христина Вучева. „Не бих допуснала, че някой има желание да прави услуга на партиите или самият министър Владислав Горанов. Това е доказателство за снижения професионализъм, за една инертност, която върви в сферата на администрацията. Това не оправдава никого, защото бюджетната сфера е мястото, където трябва да се извършва много съществен контрол и той институционално е предвиден”, коментира финансовият експерт. \"Изчисляването на субсидиите е рутинна дейност и финансистът или счетоводителят, който се занимава с плащанията, не би предположил, че този, който плаща, не е проверил каква сума се превежда\", поясни финансистът. Проф. Вучева не изключи варианта за инертност от страна на служителите на администрацията, като предположи, че в изчисленията по невнимание се е използвал старият алгоритъм, който е прилаган преди промените в закона.", "date": "2019.06.06", "title": "Проф. Вучева: Партийните субсидии са били надплатени заради административна инертност"}
{"url": "https://www.faktor.bg/bg/articles/novini/balgariya/osashtestvyavaneto-na-proekta-za-aets-belene-shte-uvelichi-tsenata-na-toka-dvoyno", "text": "\"Осъществяването на проекта за АЕЦ \"Белене\" ще увеличи цената на тока двойно. АЕЦ \"Козлодуй\" дава енергия от 5 стотинки на киловатчас. Новата централа освен тези разходите ще трябва да изплаща и капиталовите разходи. Всеки инвеститор търси и печалба. Това означава по-скъпа енергия от тази на АЕЦ \"Козлодуй\", прогнозира пред бТВ експертът по ядрена енергетика проф. Георги Касчиев. \"Друга негативна последица от осъществяването на АЕЦ \"Белене\" е, че и сега имаме свръхизлишък на мощности. За да влезе на пазара, трябва да се изключат част от мощностите и затова ТЕЦ \"Марица Изток\" 2 ще фалира до една година. Друга опасност е, че трябва да се подготвим за авария, защото районът на новата ядрена централа е в високо сеизмичен район. Премълчава се и дали бетонната площадка под АЕЦ \"Белене\" не е пропукана от голямото наводнение в района. Друго – отработените отпадъци от АЕЦ \"Козлодуй\" продължават да се струпват в района на централата, която се превръща в едно ядрено бунище, което започва да носи рискове за националната сигурност\", предупреди проф. Касчиев.", "date": "2019.06.06", "title": "Осъществяването на проекта за АЕЦ \"Белене\" ще увеличи цената на тока двойно"}
{"url": "https://www.faktor.bg/bg/articles/novini/balgariya/radan-kanev-ne-e-uchastval-v-izbora-na-manfred-veber-za-shef-na-parlamentarnata-grupa-na-enp", "text": "Евродепутатът от „Демократична България” Радан Кънев не е участвал в избора на Манфред Вебер за шеф на парламентарната група на ЕНП. Това потвърдиха за Faktor.bg от пресслужбата на Европейския парламент. Вчера на първото си заседание на групата на ЕНП Вебер бе избран с пълно мнозинство за неин председател, а Андрей Ковачев от ГЕРБ стана негов заместник. Няма яснота по какви причини Кънев е отсъствал от този важен избор. Вторият в листата на „Демократична България” Стефан Тафров беше заявил по време на предизборната кампания, че няма да се включи в групата на ЕНП, но Кънев потвърди принадлежност към Европейската народна парти. Припомняме, че само преди няколко месеца поради закъснение, предишният представител на старата десница в ЕП Светослав Малинов не участва във важно за България гласуване за пакет „Мобилност”.", "date": "2019.06.06", "title": "Радан Кънев не е участвал в избора на Манфред Вебер за шеф на парламентарната група на ЕНП"}
{"url": "https://www.faktor.bg/bg/articles/novini/balgariya/gen-sabi-sabev-sasht-ni-predlozhiha-mnogo-dobra-paketna-sdelka", "text": "„САЩ ни предложиха много добра пакетна сделка. Дадената максимална цена включва това, което ние искаме. Има възможност, цената да се намали, но не трябва да се преминава една граница, отвъд която ще нарушим това бойната способност на самолетите\", коментира пред бТВ ген. Съби Събев от Атлантическия съвет на България. Според него сделката за новите изтребители може би ще надвиши с малко 2 милиарда.  „Всичко ще стане ясно след 15 юни, както САЩ ще предложи цена и срокове. Колкото по-бързо подпишем договора, толкова по-бързо новите самолети ще бъдат доставени. Ако това се случи до началото на лятната ваканция на депутатите, ще можем да очакваме първите самолети най-късно през 2022 година. Преди нас поръчки са направили още три страни“, обясни той. „Ние настояваме за разсрочено плащане, САЩ искат цялата сума, и това би могло да е проблем. Но това може да стане със заем, както направи Полша с нисколихвен заем от САЩ. Имаме възможност след това поръчката да се надгражда. На нас са ни нужни и корабни ракети. Целта е да не получим едни голи самолети, а и въоръжение“, смята ген. Събев. „Към 2021 година трябва да стартираме втория кръг от преговори за ново въоръжение. Страната ни трябва да се стреми да изгради доверие и трансгранично сътрудничество като член на НАТО“, подчерта военният експерт.", "date": "2019.06.06", "title": "Ген. Съби Събев: САЩ ни предложиха много добра пакетна сделка"}
{"url": "https://www.faktor.bg/bg/articles/pompeo-shtom-si-otide-maduro-40-choveka-shte-pretendirat-za-negov-naslednik", "text": "Американският държавен секретар Майк Помпео е изразил наскоро безпокойства по повод вътрешните разделения на венецуелската опозиция, от които според него може да се възползва президентът социалист Николас Мадуро, съобщи в. \"Вашингтон пост\", цитиран от ТАСС и Франс прес. \"Да бъде запазено единството на (венецуелската) опозиция се оказва изключително трудна задача\", казал миналата седмица Помпейо на среща при закрити врата. Американският ежедневник се е сдобил със запис на речта му. \"Още щом Мадуро си отиде, всички ще вдигнат ръка и ще кажат: Вземете мен, аз съм следващият президент на Венецуела\", заявил Помпейо. Според държавния секретар на САЩ \"над 40 човека ще претендират за естествен наследник на Мадуро\". Помпейо обясни с тези вътрешни разделения на венецуелската опозиция провала на опита за бунт, направен от Хуан Гуайдо на 30 април. САЩ и още петдесетина страни признаха Гуайдо за законен изпълняващ длъжността президент на Венецуела в качеството му на председател на парламента и искат Мадуро да се оттегли. Венецуелският президент социалист междувременно обяви план за инвестиране на 7,7 милиарда евро в добива на злато, диаманти и колтан, предаде Франс прес. Агенцията отбелязва, че това е станало на фона на пълната икономическа разруха в страната. Този \"Национален минен план\" ще бъде изпълнен до 2025 г. посредством съюзи между национални и чуждестранни компании, каза венецуелският президент в реч по телевизията. Той не даде подробности. Планът е \"непетролна алтернатива за създаването на богатство във Венецуела\", подчерта Мадуро. Венецуела притежава най-големите доказани петролни залежи в света и 96 процента от приходите й идват от износа на суров петрол. Добивът обаче се срина, като за 10 години е намалял от 3,2 на 1,1 милиона барела дневно, според данни на Организацията на страните износителки на петрол (ОПЕК), отбелязва Франс прес.", "date": "2019.06.06", "title": "Помпео: Щом си отиде Мадуро, 40 човека ще претендират за негов наследник"}
{"url": "https://www.faktor.bg/bg/articles/novini/balgariya/prodalzhava-pridvizhvaneto-na-tezhka-voenna-tehnika-prez-6-oblasti-na-strana", "text": "И днес продължава придвижването на тежка военна техника през 6 области на страната. Маршрутът им преминава през Хасково, Ямбол, Сливен, Търговище, Разград и Русе. Силите на НАТО ще участват в международни учения на територията на България и Румъния. Колоните ще бъдат ескортирани от военна и пътна полиция. А от МВР призовават шофьорите да се съобразяват със създадената временна организация за движение и да не правят опити за навлизане във военните колони.", "date": "2019.06.06", "title": "Продължава придвижването на тежка военна техника през 6 области на страна"}
{"url": "https://www.faktor.bg/bg/articles/borisov-priehme-zakonoproekt-1-lev-subsidiya-za-partiite", "text": "Приехме снощи предложение за един лев субсидия на партиите за глас. Да видим тогава как ще правят кампании, как ще правят избори. Няма да позволя повече да се упражняват върху ГЕРБ. Това заяви тази сутрин на извънреден брифинг премиерът Бойко Борисов. Той припомни, че е влязъл в политиката без нито един лев от държавния бюджет. Със спестените пари ще правим ясли и детски градини, ще даваме за образование, допълни премиерът. Той препоръча на журналистите да зададат на БСП, които сега атакуват управляващите, защо за толкова много години управление на БСП не направиха това - по времето на Станишев или Орешарски. Защо сега има пари в държавата, а тогава нямаше.", "date": "2019.06.06", "title": "Борисов: Внасяме закон - 1 лев субсидия на партиите за глас"}
{"url": "https://www.faktor.bg/bg/articles/novini/balgariya/angel-naydenov-nareche-ostavkata-na-ninova-teatralna", "text": "\"Оставката на Корнелия Нинова беше логично следствие, но аз намирам известна театралност в подаването ѝ и намирам известен опит за оцеляване\", коментира пред БНТ членът на НС на БСП и бивш министър на отбраната Ангел Найденов. Според него кампанията е била изначално сгрешена. \"Погрешно бе водена кампанията за избор на депутати от България за ЕП. Това е една от причините за загубата на евровота. Сред другите причини са битките между Корнелия Нинова и Сергей Станишев, излизането на ПГ на БСП от Народното събрание и подмяната на идеята на лявата партия. Излизането от парламента беше глешка и трябва да се анализира какво доведе до това решение\", каза той. \"Наблюдавахме една неспособност да бъдат привлечени избиратели\", коментира Найденов. \"Загубата на едни избори дали ще бъде с 5-6% или с един депутат повече, си е загуба\", напомни той. \"Нинова надценява както доверието към себе си в партията, така и това да бъде избрана пряко и директно\", допълни Найденов и коментира, че лидерът трябва да бъде избиран както досега от конгреса.", "date": "2019.06.06", "title": "Ангел Найденов нарече оставката на Нинова \"театрална\""}
{"url": "https://www.faktor.bg/bg/articles/novini/balgariya/zapochvat-parvi-testove-na-tol-sistemata", "text": "Започват първи тестове на бъдещата тол система за камионите и автобусите. Демонстрацията ще се проведе на летище Лесново. Тол таксите влизат в сила от 16 август и ще важат само за превозни средства с тегло над 3 тона и половина. Леките коли ще продължават да се движат с електронни винетки. Държавата очаква да събира от тол такси над един милиард годишно, които ще отива за ремонт и поддръжка на пътищата. Вече е готова и картата с районите, които попадат в обхвата на системата. Няма да има двойно таксуване за шофьорите, закупили електронна винетка до края на годината.", "date": "2019.06.06", "title": "Започват първи тестове на тол системата"}
{"url": "https://www.faktor.bg/bg/articles/obviniha-amerikanski-lekar-za-ubiystvoto-na-25-patsienti", "text": "Американски лекар бе обвинен за убийството на 25 тежко болни пациенти, на които предписал свръхдоза фентанил, предаде Франс прес. Фентанилът е болкоуспокояващо лекарство, смятано за 50 до 100 пъти по-силно от морфина. То често се използва при хронични болки, обикновено в случаи, когато другите болкоуспокояващи лечения не помагат или вече не действат. \"Прокурор съм от 22 години, но никога не съм виждал обвинителен акт с 25 убийства\", каза на пресконференция Рон О'Брайън, прокурор в окръг Франклин, щата Охайо. Той обаче отказа да нарече доктор Уилям Хюсъл \"масов убиец\". Лекарят предписвал без никаква медицинска обосновка свръхдоза фентанил на тежко болни пациенти, настанени в болница в Кълъмбъс, столицата на щата Охайо, в централната част на САЩ. Общо около 35 човека били засегнати от действията на доктора за период от четири години, като 25 от тях починали. Макар че тези пациенти били в тежко състояние, не всички случаи били безнадеждни. Лекарят бил отстранен от работа през ноември миналата година и уволнен малко след това. Мотивите за действията на Хюсъл остават неясни. Самият той твърди, че не е искал да убива никого. По всяка точка от обвинителния акт лекарят може да бъде осъден на между 15 години и доживотен затвор. Според американските Центрове за контрол и превенция на болестите всяка година в САЩ хиляди губят живота си от свръхдоза опиоиди. Една от жертвите на фентанила бе и певецът Принс, който почина на 21 април 2016 г. в имението си от свръхдоза.", "date": "2019.06.06", "title": "Обвиниха американски лекар за убийството на 25 пациенти"}
{"url": "https://www.faktor.bg/bg/articles/novini/svyat/strelba-v-uchilishte-v-nova-zelandiya", "text": "Един загинал и трима ранени при стрелба в четвъртък в селско училище в Уайкато в северна Нова Зеландия.  Според детектив инспектор Греъм Питекли на този етап от разследването полицията издирва един нападател. Полицията не изключва обаче и други версии и е в готовност да се търси и втори човек във връзка с този инцидент. В. \"Ню Зиланд хералд\" уточнява, че селското училище в Уайкато е затворено поради инцидента, на най-близките пътища е поставен полицейски кордон. На мястото са изпратени полицейски служители и специални служби. Нова Зеландия все още под напрежение след терористичния акт средата на март месец в Крайсчърч, когато при атаки на джамии загинаха 51 души.", "date": "2019.06.06", "title": "Стрелба в училище в Нова Зеландия"}
{"url": "https://www.faktor.bg/bg/articles/deputatite-obsazhdat-spornite-partiyni-subsidite", "text": "Спорните партийни субсидии ще се обсъждат днес Народното събрание. Промените в Закона за партийните субсидии са втора точка в работата на депутатите. Те предвиждат партийните централи да получават по 11 лева за всеки изборен глас и да върнат надвзетите 6,5 милиона лева. Проверка на прокуратурата установи, че няколко партии са получили повече пари от предвидените в закона. Главният прокурор поиска от министъра на финансите в 30-дневен срок да се предприемат действия за връщане на парите.", "date": "2019.06.06", "title": "Депутатите обсъждат спорните партийни субсидите"}
{"url": "https://www.faktor.bg/bg/articles/novini/balgariya/dnes-slanchevo-do-28-gradusa", "text": "Днес ще е предимно слънчево. Ще е малко по-топло, с максимални температури между 23 и 28 градуса, съобщиха от Националния институт по метеорология и хидрология към Българската академия на науките. Преди обяд на отделни места в низините и котловините ще се образуват мъгли. Около и след обяд отново ще се развива купеста и купесто-дъждовна облачност и на места в Западна и Централна България ще превали и прегърми. Ще духа слаб югозападен вятър. Атмосферното налягане е близко до средното за месеца и слабо ще се повиши. По Черноморието ще е предимно слънчево. След обяд ще се развие купеста облачност и на отделни места ще превали. Ще духа слаб до умерен вятър от юг-югоизток. Максималните температури на въздуха ще са 24-27 градуса. Температурата на морската вода е 18-21 градуса. Вълнението на морето ще е 1-2 бала. Над планините облачността ще е по-често значителна, след обяд в много райони - купесто-дъждовна. Ще има краткотрайни валежи и гръмотевични бури. Ще духа слаб запад-югозападен вятър. Максималната температура на височина 1200 метра ще бъде около 18 градуса, на 2000 метра - около 11 градуса.", "date": "2019.06.06", "title": "Днес - слънчево, до 28 градуса"}
{"url": "https://www.faktor.bg/bg/articles/levotsentristkata-opozitsiya-pecheli-pecheli-parlamentarnite-izbori-v-daniya", "text": "Левоцентристката опозиция печели произведените вчера парламентарни избори в Дания с обещания за социални разходи, предаде Ройтерс. Премиерът Ларс Расмусен ще подаде оставка след загубата на неговите либерали. Изборите са провал за популистката крайна десница, която крепеше в парламента правителството на либералите и консерваторите. Опозиционният левоцентристки блок е получил подкрепата на 52,1 процента от избирателите, което му осигурява абсолютно мнозинство от 91 места в 179-членния еднокамарен парламент, при преброени 100 процента от подадените бюлетини, съобщи общественото радио, цитирано от ТАСС. Управляващата десноцентристка коалиция печели 41 процента от гласовете и ще има 75 депутати. Избирателната активност е била висока - 84,5 процента. Резултатите откриват пътя пред Мете Фредериксен, лидерката на социалдемократите - най-голямата партия в левоцентристкия блок - към премиерския пост. 41-годишната Фредериксен е на път да стане най-младият министър-председател в историята на Дания, отбелязва Ройтерс. ДПА посочва, че тя ще е втората жена, заела премиерския пост в страната, след друга социалдемократка, Хеле Торнинг-Шмит, в периода 2011-2015 г. Гласоподавателите изглежда дадоха израз на недоволството си от мерките за икономии на управляващата десноцентристка коалиция, отбелязва Ройтерс. Така Дания може да стане третата северна страна, където левицата идва на власт през последната година, след Швеция и Финландия. Проучванията на общественото мнение отреждаха победа на социалдемократите на Мете Фредериксен, която обеща да увеличи социалните разходи след годините на икономии и зае по-твърда позиция за имиграцията. Датската социалдемократическа партия остава първа политическа сила с около 26 процента - резултат, сравним с този от предишните парламентарни избори в страната, през 2015 г. Фредериксен нееднократна обеща да се опита да формира еднопартийно правителство на малцинството. Това обаче може да се окаже трудна задача за нея, тъй като по-твърдата й позиция за имиграцията влиза в контраст с тези на повечето леви формации. Подкрепата за Социалистическата народна партия и социално-либералната партия, на които Фредериксен ще разчита, е нараснала над два пъти. Двете формации се обявяват за по-мека имиграционна политика и по-големи усилия за борба с климатичните промени. Десноцентристката Либерална партия \"Венстре\" на премиера Ларс Льоке Расмусен остава втора с 23 на сто - ръст в подкрепата от 3 процента. Тя обаче не е в позиция да формира управляващо мнозинство. Расмусен призна поражението си, въпреки добрия резултат на своята партия. \"Ще отида (днес) при кралица (Маргрете Втора), за да връча оставката на правителството\", каза датският премиер, цитиран от ДПА. Расмусен се е обадил по телефона на Фредериксен, която поиска да формира следващото датско правителство. Либералната партия управлява Дания 14 от последните 18 години, припомня Франс прес. Фредериксен каза, че датските избиратели са взели решение за нова посока и ново правителство. \"Тази вечер победихме ние\", заяви лидерката на социалдемократите, цитирана от Асошиейтед прес. Датската народна партия търпи тежки загуби, като резултатът й от 9 на сто е повече от два пъти по-нисък от 2015 г., когато тя получи 21 процента, отбелязва ДПА. Крайнодясната антиимигрантска партия осигуряваше парламентарно мнозинство на десноцентристкото правителство на Расмусен. \"Няма да напусна кораба посред буря, ще поема отговорност, за да възстановя позициите на партията\", заяви нейният лидер Кристиан Тулесен Дал. В датския парламент влиза нова партия. Антиимигрантската формация \"Новите десни\" печели 4 депутатски места, съобщи ТАСС. Антиислямската партия \"Твърд курс\" не преодоля 2-процентовата бариера за влизане в парламента, като получи 1,8 процента от гласовете. Т. нар. Северен модел бе стандартът за социална държава за много леви политици в глобален мащаб, отбелязва Ройтерс. Застаряването на населението обаче накара правителствата на много страни да започнат да ограничават социалните разходи. Датчаните, както и гражданите на останалите северни държави, плащат едни от най-високите данъци в света, за да поддържат социалната държава. Те се безпокоят, че по-нататъшните мерки за икономии ще подкопаят универсалната здравна, образователна и социална система, които отдавна приемат за даденост.", "date": "2019.06.06", "title": "Провал за популистите в Дания - левоцентристката опозиция спечели парламентарните избори"}
