{"url": "https://www.faktor.bg/bg/articles/novini/balgariya/rumen-radev-ne-kurshumat-a-bezrazlichieto-strahat-i-malodushieto-ubiha-botev", "text": "\"Събрали сме се да почетем Ботев и неговите четници. Правим го всяка година с преклонение, но и с известно неудобство.\" Така започна словото си президентът Румен Радев на площад \"Христо Ботев\" във Враца по време на отбелязването на Деня на Ботев и на загиналите за свободата и независимостта на България. \"Велик дух, но само с шепа сподвижници, това е историята на Ботев. Не куршумът, а безразличието, страхът и малодушието убиха поета. Тези три порока ни морят във всяка епоха. Всеки от нас ги носи у себе си, но не всеки успява да ги пребори. Затова тънем в бедност и забрава\", заяви държавният глава. \"Празник като днешния не е време за патос, а повод за смирение и размисъл. Вярвам, че няма българска зла учат, българска предопределеност, а българска воля, дързост и талант. Ботев е тяхното въплъщение, а всеки един нас, днешните българи, носи част от тях у себе си\", допълни държавният глава и обобщи: \" Преди 142 години шепа българи повярваха в себе си и промениха живота ни. Поклон пред паметта им. Вечна памет пред всички загинали за свободата на България. Нека техният кураж бъде нашето вдъхновение. Да живее България!\"", "date": "2018.06.01", "title": "Румен Радев: Не куршумът, а безразличието, страхът и малодушието убиха Ботев"}
{"url": "https://www.faktor.bg/bg/articles/tramp-iska-glavata-na-komediyna-aktrisa-obidila-dashterya-mu-ivanka", "text": "Президентът на САЩ Доналд Тръмп днес премина в настъпление срещу телевизионния канал Ти Би Ес и призова за уволнение на актрисата Саманта Бий, след като тя направи в предаването си вулгарен коментар за дъщерята на Тръмп - Иванка, която е съветник на държавния глава, предаде Ройтерс. Коментарът беше предшестван от спирането на популярния телевизионен комедиен сериал на Ей Би Си \"Розан\", след като звездата в него Розан Бар написа в Туитър расистки текст за бивша служителка на президента Барак Обама, която сравни с маймуна. В сряда Бий употреби вулгарен израз за Иванка Тръмп в предаването си \"Фул фронтал\" (\"Нищо скрито\") в разговор за спорната имиграционна политика на президента. Бий вчера се извини, а кабелната телевизия Ти Би Ес, която излъчва предаването й, също изказа извинение. Актрисата написа в Туитър, че казаното от нея е било неуместно и непростимо, призна, че е преминала границата и заяви, че дълбоко съжалява. Сп. \"Форчън\" обяви, че две компании са изтеглили рекламите си от шоуто на Бий. \"Защо не уволняват бездарната Саманта Бий за ужасния език, използван в нейното нискорейтингово шоу? Истински двоен стандарт, но това е ОК, ние печелим и ще продължаваме още дълго да го правим!\", написа тази сутрин Тръмп, който също е бивша звезда от телевизионно реалити.", "date": "2018.06.01", "title": "Тръмп поиска \"главата\" на комедийна актриса"}
{"url": "https://www.faktor.bg/bg/articles/novini/svyat/germaniya-poiska-ot-ukrayna-obyasneniya-za-ubiystvoto-na-babchenko", "text": "Германия поиска украинските власти да дадат повече подробности защо са инсценирали убийството на руския журналист Аркадий Бабченко. Според Киев това е било нужно, за да бъде осуетено истинско посегателство над живота му, предаде ДПА, цитирана от БТА. \"Това са много сериозни обвинения. Затова ще бъде добре украинските власти да ги подкрепят с достоверни доказателства\", каза германски правителствен говорител. Украинските власти не са разкрили точно защо са инсценирали смъртта на Бабченко, който е критик на Кремъл, освен че това им е помогнало да приключат случая.  Украински гражданин беше арестуван по подозрение, че е бил нает от Русия да уреди десетки поръчкови убийства. За заподозрения се твърди, че е платил на предполагаемия убиец първия транш от парите за убийството на Бабченко. Опитът за убийство на журналист е и посегателство срещу свободата на словото, заяви германският правителствен говорител. \"Понеже обвиненията са тежки, може да се очаква, разбира се, сега те да бъдат подкрепени с доказателства.\" Говорителят добави, че много хора в германското правителство са били изненадани от начина, по който е станало всичко. Съветът на Европа и Организацията за сигурност и сътрудничество в Европа трябва да използват всичките си правомощия, за да \"повлияят на украинските власти в името на това медийният климат в страната да бъде нормализиран\", посочва той.  Украинските власти заявиха, че Бабченко е бил застрелян във вторник в дома си в Киев и че Русия е виновна за престъплението. На следващия ден той се появи жив и здрав на пресконференция. Международни журналистически организации осъдиха манипулацията. \"Репортери без граници\" изрази най-дълбоко възмущение. \"Винаги е много опасно дадено правителство да си играе с фактите, особено да използва журналисти за измислените си истории\", добави организацията. На подобни критици Бабченко написа във Фейсбук, че им пожелава да се сблъскат със същата ситуация, да \"си спазят високоморалните принципи и да умрат с гордост и високо вдигната глава\". Заподозреният Борис Херман е обвинен, че е направил плащането за убийството на Бабченко, предаде Интерфакс. Той бил признал пред съда в Киев, че негов познат, който живее в Москва, поискал от него да събере някои разузнавателни сведения. Херман е цитиран, че задачата му включвала да проследи международни парични преводи и да установи радикални групировки и хора с политическо влияние. Пред репортери в Киев Бабченко каза, че помогнал на украинските власти да подготвят сцената на убийството със свинска кръв. \"Решено беше убиецът да влезе в сградата и щом му отворя вратата, той да ме застреля в гърба\", каза Бабченко, цитиран от агенция Укринформ. \"Взеха ми ризата, сложиха я на манекен и го простреляха. После си сложих ризата и легнах на земята\", каза той. \"Кръвта беше истинска, свинска. Поляха ме с нея.\" В медиите се разпространи снимка, на която Бабченко лежи по лице в локва кръв, припомня ДПА.", "date": "2018.06.01", "title": "Германия поиска от Украйна достоверни доказателства за \"готвеното посегателство\" над Бабченко"}
{"url": "https://www.faktor.bg/bg/articles/ninova-v-galiche-doydoh-svoboda-da-vi-dam-ot-mutrite", "text": "\"Галиче е едно малко село, но е ярък символ на мутренското управление на държавата. Дойдох при вас и след изборите, за да ви дам гаранции, че няма да допуснем Ценко Чоков от затвора или приближените му от ГЕРБ да ви заплашват и малтретират. При най-малкия знак за това, моля, веднага се обадете\". Това каза лидерът на БСП Корнелия Нинова в Галиче, цитирана от пресцентъра на червената партия. \"Поздравявам всички, които имаха смелостта да се опълчат на мутрите. Благодаря на нашите членове и активисти, на кандидата ни за кмет, които поведоха тази битка. Изборите тук бяха подменени и фалшифицирани. Пуснали сме сигнали до главния прокурор, обжалваме ги в съда, информирахме европейските институции и неправителствени организации. Защото тук не става въпрос само за Галиче, нито за БСП или ГЕРБ, тук става дума за свободата. Свобода да имаш различно мнение и да го изразяваш спокойно. Вие не сте роби на никого. Вие сте свободни хора\", добави тя.", "date": "2018.06.01", "title": "Нинова в Галиче: Дойдох да ви освободя от мутрите!"}
{"url": "https://www.faktor.bg/bg/articles/novini/svyat/tusk-v-pismo-do-konte-nuzhdaem-se-poveche-ot-vsyakoga-ot-edinstvo-i-solidarnost", "text": "Председателят на Европейския съвет Доналд Туск поздрави новия премиер на Италия Джузепе Конте. Наред с това той заяви, че ЕС се нуждае \"повече от всякога от единство и солидарност\", предаде Ройтерс. Днес Конте положи клетва пред италианския президент Серджо Матарела като премиер. Цели на оглавяваното от него правителство са намаляване на данъците, по-големи социални разходи и преразглеждане на правилата на ЕС за бюджета и миграцията, предава БТА.  \"Вашето назначаване става в решителен за Италия и целия ЕС момент\", пише Туск в писмо до Конте. \"За да преодолеем общите предизвикателства, се нуждаем повече от всякога от единство и солидарност\", добави той. \"Силно вярвам, че нашата общност ще процъфтява само когато се основава на почтителен диалог и лоялно сътрудничество, каквито ще направя всичко възможно да осигуря\", заявява Туск, цитиран от ДПА. Председателят на Европейската комисия Жан-Клод Юнкер също поздрави Конте и каза, че ЕС ще вземе под внимание предложенията му за съюза и ще подкрепя плановете му за реформи, предаде Ройтерс. \"ЕК ще бъде на страната на Италия по нейния път на реформите и ще продължи да взема под внимание очакванията и предложенията на Италия за бъдещето на ЕС\", написа в Туитър говорителката на Юнкер.", "date": "2018.06.01", "title": "Туск в писмо до Конте: Нуждаем се повече от всякога от единство и солидарност"}
{"url": "https://www.faktor.bg/bg/articles/pedro-sanches-yuda-za-desnitsata", "text": "Победен на двете последни изборни надпревари, след това изгонен от партията си, преди да поеме отново ръководството й, социалистът Педро Санчес спечели последната си партия покер и взе властта в Испания, пише \"Франс прес\", цитирана от БТА. След обявяването на присъдата срещу Народната партия на премиера Мариано Рахой в мегапроцеса за корупция бившият 46-годишен професор по икономика, наричан Красавеца в Испания, бе уверен, че този път най-накрая ще остане в историята. \"Вашата изолация, господин Рахой, е епитафията на един политически период, вашият, който вече приключи\", каза той вчера в парламента. \"Вие сте част от миналото, тази страна е на път да прелисти страницата и Испания трябва да гледа бъдещето без страх\", добави той, облечен в обичайния си безупречен тъмен костюм. Загубила скорост, социалистическата партия беше \"държана настрана от фронтовата линия на политическия дебат\", заета от Народната партия, либералите от \"Граждани\" и радикалните леви от \"Подемос\", коментира Фернандо Валеспин, политолог от Автономния университет в Мадрид. Със само 84 депутати в Долната камара на парламента, Санчес беше принуден да се съюзи с \"Подемос\", каталунските сепаратисти и баските националисти, за да свали Мариано Рахой днес чрез вот на недоверие. Едно мнозинство, което е осмивано като \"мнозинството Франкенщайн\" от Народната партия и може да се окаже доста нестабилно и да скъси престоя на Санчес в двореца Монклоа. Това обаче не е важно - социалистическият лидер разчита бързо да предприеме мерки в социалната област, за да \"засили нивото на популярност на своята социалистическа партия\" и да се яви по-силен на следващи предсрочни избори, на които \"Граждани\" са сочени за победители от проучванията, отбелязва Антонио Баросо, анализатор от \"Тенео интелиджънс\". \"Санчес е смел политик, но прекомерно внимателен и разсъждава повече в краткосрочен план\", смята Фернандо Валеспин. Роден на 29 февруари 1972 г. в Мадрид, новият премиер израства в заможно семейство с баща предприемач и майка чиновник и следва икономика в испанската столица, преди да завърши магистратура по политическа икономия в Свободния университет в Брюксел. Общински съветник в Мадрид от 2004 до 2009 г., той става депутат през 2009 г. Начело на една отслабена социалистическа партия, той се нарежда след Мариано Рахой на изборите през декември 2015 г. В контекста на последвалата политическа парализа се опитва безуспешно да състави правителство с подкрепата на \"Граждани\" и \"Подемос\". През юни 2016 г. са свикани нови избори и социалистическата партия отива още по-надолу, като отбелязва най-лошия си резултат от възстановяването на демокрацията през 1977 г. Санчес е изхвърлен от партията, чието ръководство го държи отговорен. Той обаче се завръща през парадния вход през май 2017 г., когато активистите гласуват за връщането му начело на партията. Сближил се с Рахой през последните месеци по въпроса за независимостта на Каталуня, Санчес ще остане отсега нататък за Народната партия като съкрушителя на един премиер, който успя да оцелее в много кризи досега. \"Педро Санчес ще влезе в историята като Юда на испанската политика\", заяви наскоро Фернандо Мартинес-Майо, координатор на консервативната формация. Рахой го обвини, че е \"готов заради личните си амбиции да се съюзи с когото и да било на каквато и да е цена\".", "date": "2018.06.01", "title": "Красавецът Педро Санчес: \"Юда\" за десницата и съкрушител на един премиер"}
{"url": "https://www.faktor.bg/bg/articles/v-babchenko-stil-i-izbyagalite-hishtnitsi-ot-nemski-zoopark-ne-bili-savsem-izbyagali", "text": "В стила на уж убития журналист Аркадий Бабченко, който се оказа съвсем жив,  обявените за избягали от зоопарк в немския град Люнебах два лъва, два тигъра и леопарда се оказаха в зоопарка.  Оказа се, че хищниците се били скрили в рамките на зоопарка заради буря и пазачите изгубили дирите им. След мащабна операция за издирването им, те били намерени на територията на зоопарка. Добрата развръзка е стана факт след включването на дрон в търсенето на животните. Полицаи, пожарникари и ветеринари също са участвали в издирването. Единственото неприятно нещо в случая е, че по алеята на парка била забелязана мечка и тя била застреляна.", "date": "2018.06.01", "title": "В Бабченко стил: И избягалите хищници от немски зоопарк се оказаха зад огражденията"}
{"url": "https://www.faktor.bg/bg/articles/tsvetan-tsvetanov-prisastva-na-kontsert-vav-vratsa-posveten-na-142-godini-ot-podviga-na-hristo-botev-i-negovata-cheta", "text": "Председателят на ПГ на ГЕРБ и заместник-председател на партията Цветан Цветанов присъства на тържествен концерт, посветен на 142 години от подвига на Христо Ботев и неговата чета. Той се проведе в Драматично-кукления театър във Враца. На него присъстваха кметът на Враца Калин Каменов, който е и домакин, евродепутатът от ГЕРБ/ЕНП Владимир Уручев, областният управител Малина Николова, народните представители от ГЕРБ-Враца инж. Петя Аврамова и Красен Кръстев, както и общински ръководители и общински съветници от ГЕРБ. По-късно председателят на ПГ на ГЕРБ Цветан Цветанов ще присъства и на кулминацията в честванията на Ботевите дни - тържествения митинг-заря в памет на загиналите за свободата на България.", "date": "2018.06.01", "title": "Цветан Цветанов присъства на концерт във Враца, посветен на 142 години от подвига на Христо Ботев и неговата чета"}
{"url": "https://www.faktor.bg/bg/articles/rusiya-i-oae-se-obyaviha-za-shiroka-antiteroristichna-koalitsiya", "text": "Русия и Обединените арабски емирства призовават за създаване на широка международна коалиция за борба с тероризма, основана на уважение на суверенитета на държавите. Това се казва в декларация за стратегическо партньорство между двете държави, подписана след преговори на президента на Русия Владимир Путин и принца престолонаследник в Абу Даби шейх Мохамед бин Заид Ал Нахаян, предаде ТАСС, цитирана от БТА. \"Страните са убедени, че безпрецедентното разпространение на международния тероризъм и екстремизъм, структури и организации, заплашващи сигурността и суверенитета на държавите, изискват от цялата световна общност предприемане на решителни колективни мерки без двойни стандарти и избирателност, в съответствие с международното право и устава на ООН. Страните призовават за създаване на широка международна коалиция за борба с тероризма и екстремизма, основана на уважение на суверенитета на държавите, пряко пострадали от терористични нападения\", се казва в документа. Страните се договориха да развиват политическо сътрудничество по ключови двустранни, регионални и международни въпроси, включително в рамките на стратегическия диалог Русия-Съвет за сътрудничество на арабските държави от Персийския залив, Руско-арабския форум за сътрудничество и други многостранни формати.", "date": "2018.06.01", "title": "Русия и ОАЕ се обявиха за широка антитерористична коалиция"}
{"url": "https://www.faktor.bg/bg/articles/sesiliya-malmstryom-vratata-za-pregovori-sas-sasht-e-zatvorena", "text": "Решението на САЩ да въведат от днес мита за вноса от ЕС на алуминий и стомана е опасна игра, заяви еврокомисарят по търговията Сесилия Малмстрьом и добави: \"Вратата за преговори със САЩ е затворена\":  \"Не сме водили преговори. Образно казано, нашето предложение беше Вашингтон да свали пистолета, който ни е опрял в челото, да седнем на масата за преговори като равнопоставени партньори и да разговаряме. Това не се случи и затова вратата за преговори за момента е затворена\". Еврокомисарят по търговията посочи 20-и юни като срок Европейската комисия да обяви ответните си мерки.  \"Не сме в търговска война, но сме в много трудно положение. Не желаем задълбочаване на спора, но е необходимо да отговорим\", подчерта еврокомисарят по търговията Сесилия Малмстрьом.", "date": "2018.06.01", "title": "Сесилия Малмстрьом: САЩ опря пистолет в челото ни, вратата за преговори е затворена"}
{"url": "https://www.faktor.bg/bg/articles/sakrateni-v-bdzh-razkrihme-pred-mediite-za-fiktivni-remonti-i-za-futbolisti-na-zaplati-v-bdzh", "text": "БДЖ-„Товарни превози” остана без вътрешнофирмен контрол. Целият отдел е закрит, след поредица от разследвания на NOVA, в които двама служители разкриха документи за фиктивни ремонти на локомотиви с хиляди левове държавни пари. Според съкратените, това е наказателен акт на БДЖ заради думите им пред камера, а дружеството обяснява действията си със структурни промени. Възможно ли е да закрият отдел от 10 души, за да съкратят трима? Според Петър и Борислав, които открито говореха за нарушения в БДЖ, това е очевидно. „Една гимнастика с цел да бъдем отстранени, защото доказахме истината. Останалите 7 човека, доколкото знаем, ще бъдат назначени на други позиции в нови отдели”, коментира Петър Бръснаров. „Не ни уволняват, а ни съкращават”, заяви Борислав Илиев. „Значи, ако ние не бяхме прави, имаха 4 месеца ръководството на БДЖ да предприеме срещу нас нужните дисциплинарни мерки”, коментира Петър Бръснаров. Петър е служител на „Товарни превози”. Работата му е да разкрива нарушения в държавната структура и да ги докладва на шефовете. Твърдят, че не били чути от тях и затова говорили пред камера - за кражби на гориво, за футболисти на заплати в БДЖ, които не идвали на работа, за афери с охраната на дружеството. Георги е близък на Петър, а Борислав е човекът, получил заплашително обаждане, след като изнесохме негови доклади за фиктивни ремонти на локомотиви. Съкращенията идват седмици, след като Министерството на транспорта обяви, че в БДЖ няма нарушения, а NOVA показа нови данни за нередности с ремонтите. БДЖ пусна телеграма до служителите от цялата страна, съкратените да не бъдат допускани до сгради и обекти на „Товарни превози” и да не им се предоставят информация и документи по какъвто и да е повод. „Това е страх от истината и страх някой да не разкрие как се управлява БДЖ в момента”, на мнение е Петър Бръснаров. „Нито сме крадци, нито сме убийци, нито сме престъпници, а сме едни хора, които сме си вършили работата в БДЖ”, коментира Георги Нешев. От БДЖ обясниха съкращенията с решение на съвета на директорите за структурни промени – законът налагал да има два нови отдела - за предварителен и последващ вътрешен контрол в БДЖ, а Петър, Борислав и Георги не отговаряли на изискванията за образование. Зам.-министърът на транспорта и председател на съвета също коментира казуса. По данните за афери за източване на пари от ремонти в БДЖ работи и прокуратурата.", "date": "2018.06.01", "title": "Съкратени в БДЖ: Разкрихме футболисти на заплата при нас, които не идват на работа"}
{"url": "https://www.faktor.bg/bg/articles/ubiets-na-dyado-si-i-mayka-si-shte-lezhi-30-godini-v-zatvora-iskal-da-gleda-kak-telata-im-se-praskat", "text": "Тричленен състав на Върховния касационен съд (ВКС) окончателно реши, оставяйки в сила решение от 13.02.2018 г. на Софийски апелативен съд (САС), убиецът на майка си и дядо си в квартал \"Хаджи Димитър\", да лежи 30 години в затвора. Подсъдимият Кристиян Гочев е признат за виновен и за държане без надлежно разрешително на високорисково наркотично вещество, за което наложено наказание от 8 месеца „лишаване от свобода“ и „глоба“ в размер на 2 000 лв. Наложено му е общо наказание от 30 години „лишаване от свобода“, което да изтърпи при първоначален строг режим. Кристиян Гочев бил наркозависим и това водело до непрекъснати конфликти между него, майка му и дядо му, с които живеел в едно жилище в столичния квартал \"Хаджи Димитър\". Поводите за скандалите били постоянните му претенции за пари към майка му и разпродажбата на нейни вещи, за да си осигури средства за наркотици. В един момент се стигнало и до фаталното двойно убийство. По време на делото стана ясно, че Гочев признал, че искал да гледа как телата на жертвите му се пръскат.", "date": "2018.06.01", "title": "Убиец от София ще лежи 30 години в затвора - искал да гледа как телата на майка му и дядо му се \"пръскат\""}
{"url": "https://www.faktor.bg/bg/articles/detski-panair-v-sofiya-za-denya-na-deteto", "text": "Международният ден на детето се отбелязва с различни инициативи в цялата страна. Над 60 културно-образователни ателиета включва тази година Детски панаир в София. Работилниците за 1 юни са до 20.00 ч. в Градската градина и в близките музеи и галерии. Децата ще могат да станат откриватели в Музея за история на София, Софийската градска художествена галерия, както и да се включат в тематични ателиета в Националната библиотека „Св.св. Кирил и Методий\".", "date": "2018.06.01", "title": "Детски панаир в София за Деня на детето"}
{"url": "https://www.faktor.bg/bg/articles/zidan-poema-natsionalniya-tim-na-katar", "text": "В пика на летните отпуски пътуването към Гърция през ГКПП Кулата ще бъде трудно. В следващия един месец ще тече ремонт от гръцката страна. Гранична полиция съветва да се ползват другите пропускателни пунктове. За временна организация са поставени пътни знаци и конуси. Затворено за движение е крайното дясно трасе на изхода от България за полагане на циментова настилка. Очаква се ремонтът допълнително да утежни трафика през пункта през следващия месец. Българските гранични власти призовават пътуващите към търпение, както и да използват алтернативни маршрути по пътя към Беломорието.", "date": "2018.06.01", "title": "Отпускарски неволи: Очаква ни затруднено пътуване към Беломорието"}
{"url": "https://www.faktor.bg/bg/articles/palatkov-lager-kray-parlamenta", "text": "В международния Ден на детето десетки родители на деца с увреждания излязоха на протест пред сградата на Народното събрание. Акцията им е насочена срещу социалната политика на държавата, която според тях пречи за нормалното отглеждане на такива деца. За да има възможно най-голям ефект протестът, родителите разпънаха военна палатка в градинката срещу служебния вход на Народното събрание. Инициативата е кръстена \"Системата ги убива\", а целта е при влизането или излизането от сградата на парламента всеки депутат да се сеща за проблемите на родителите. Акцията е безсрочна, уточниха организаторите на протеста. Росица Букова от Движение на българските майки каза пред Би Ти Ви, че целта на недоволството е да бъде направен нов закон за хората с увреждания. Според нея е важно подобни хора да бъдат оценявани според това колко могат да бъдат полезни на себе си и на обществото. Протестиращите настояват още за нова система за оценка на увреждането, така че и хората със специални потребности да имат достъп до образователни институции и да могат да работят. Сред исканията им са и адекватна финансова помощ за семействата с деца с увреждания. Лидерът на БСП Корнелия Нинова посети протестиращите, като обяви, че дарява 600 лв. от заплатата си за нуждите на някой от родителите. По данни на \"Нова телевизия\" нито един от тях обаче не поискал парите и така в крайна сметка те ще бъдат дадени на възрастна жена, която отглежда сама внуците си. Една от протестиращите майки Ина Маринова обясни пред БНР, че с присъствието си там ще напомнят на депутатите, че проблемите на децата с увреждания трябва да бъдат решени днес и сега, а не след пет, десет или 20 години. \"Никаква ангажираност! Никакъв интерес! Джафкат се без никаква мисъл, като че ли за нас и ние си мислим, че изглежда не ни вярват. Не вярват, че имаме проблеми. Не вярват, че проблемът е спешен. Не вярват, че деца си отиват, без да могат да дочакат някаква нормална промяна, както живеят хората на запад. И след като не ни  вярват, ние ще останем там – пред очите им. На палатка. По двама, по трима ще се въртим, но няма да се откажем\". До 30 юни Министерството на труда и социалната политика ще представи концепция за Закон за социалните услуги, увери социалният министър Бисер Петков, който се срещна с протестиращите родители.  Ще работим за това, което вие формулирате като лична помощ, т.е. подкрепа, парични средства за хората с увреждания, които са в затруднения да се самообслужват. Работим да се случи и тази социална оценка на индивидуалните потребности, която е ключова, каза социалният министър.", "date": "2018.06.01", "title": "Палатков лагер край парламента, никой не иска 600-те лева на Нинова"}
{"url": "https://www.faktor.bg/bg/articles/romski-organizatsii-boykotiraha-konferentsiya-na-evropredsedatelstvoto-zaradi-valeri-simeonov", "text": "Организации и активисти тази седмица са бойкотирали среща, посветена на ромското включване, която е част от програмата на българското европредседателство. Причината е, че организаторът на събитието е институция, оглавявана от Валери Симеонов. В изявление на Европейската мрежа на ромските организации от местно ниво (ERGO) се посочва, че тя и и нейният български член сдружение \"Асоциация Интегро\" заедно с Европейския център за правата на ромите (ERRC) и няколко български ромски активисти и организации са подкрепили позицията на видни защитници на правата на ромите в България за провелото се през седмицата събитие от програмата на българското европредседателство \"Ромското включване – къде сме и каква е посоката\". \"Бихме оценили усилията за поставянето на темата за ромското включване като приоритет, ако на събитието се защитаваха ценности като значителното, а не само символично, ромско участие и борбата с отношението срещу ромите. Тъй като това не е така, ние се присъединяваме към 51 български организации, коалиции и отделни хора, които решиха да не участват в събитието\", се казва в изявлението. Според него конференцията е била организирана от българския Национален съвет за сътрудничество по етническите и интеграционните въпроси, \"институция, която не успява да приложи приоритетите на Националната стратегия за интегриране на ромите\". \"Институцията се оглавява от Валери Симеонов, който през 2017 г. бе осъден от регионалния съд в Бургас и от Комисията за защита от дискриминация за реч на омразата срещу роми\", се припомня в изявлението. \"По тези причини ние определяме събитието като още един незаконен опит да представлява \"ромски въпроси\". Призоваваме властите да включат ромската общност като равнопоставен, а не само като символичен участник за публични отношения, допълва организацията.", "date": "2018.06.01", "title": "Ромски организации си отмъстиха на Валери Симеонов"}
{"url": "https://www.faktor.bg/bg/articles/tsetska-tsacheva-shte-predsedatelstva-zasedanieto-na-saveta-na-es-po-pravosadie-i-vatreshni-raboti", "text": "Министърът на правосъдието Цецка Цачева ще председателства заседанието на Съвета на ЕС по правосъдие и вътрешни работи, част \"Правосъдие\", на 4 юни в Люксембург, съобщиха от пресцентъра на Министерството на правосъдието. Министрите на правосъдието на ЕС ще обсъдят предложението за директива относно продажбите на стоки. През октомври 2017 г. Европейската комисия представи изменено предложение за разширяване на приложното поле на директивата, така че да се обхванат и офлайн продажбите. Ще бъде направен и преглед на т.нар. регламент \"Брюксел IIа\" относно трансграничните спорове, свързани с родителската отговорност. Българското председателството ще информира министрите за новата стратегия за електронно правосъдие за периода 2019-2023 г., а Комисията ще осведоми Съвета за въвеждането на Европейската прокуратура. Очаква се Съветът да постигне частичен общ подход по директивата относно несъстоятелността, преструктурирането и предоставянето на втори шанс. Целта на тази директива е да се намалят разликите между рамките на държавите членки за преструктурирането и несъстоятелността. Следобед министрите на правосъдието и на вътрешните работи ще заседават заедно, за да обсъдят новото предложение за електронните доказателства, представено от Комисията през април 2018 г. То цели да се улесни достъпът на органите до електронни доказателства за по-резултатна борба с престъпленията в цифровата епоха.", "date": "2018.06.01", "title": "Цецка Цачева ще председателства заседание на Съвета на ЕС в Люксембург"}
{"url": "https://www.faktor.bg/bg/articles/kandidat-za-prezident-na-turtsiya-rabotete-s-vsichki-sili-za-balgariya", "text": "Не допускайте да ви разделят, каза в Кърджали Мухарем Индже, кандидат за президент на Турция. Чуха го и мюсюлмани, и християни. Бяха хиляди. И бяха заедно. Ето какво видя репортер на Дойче веле. В четвъртък вечерта паркингът пред градския стадион се превърна в гостилница за хиляди местни жители. Поводът: ифтар - вечеря след залез слънце по време на мюсюлманските пости преди Рамазан байрама. Подобно човешко множество може да се види иначе само по избори. Но този път хората са насядали край дълги маси в очакване на молитвата, с която приключва дневният пост. 80-годишните пенсионерки Стоянка и Христина постят в други дни на годината - християнки са, но са дошли заради приятели и съседи. „Животът ни минава с тези хора, заедно сме работили толкова години, заедно живеем в квартала и ако не се видим ден-два, започваме да се търсим - те нас, ние тях. Не можем едни без други. Господ, както и да се казва той, ни е отредил да се уважаваме“, обясняват двете жени. Не разбират думите на мюсюлманския духовник, но са сигурни, че молитвата е за добро. „Преди години всичко им отнеха на тези хора, забраняваха им имената, езика, вярата, а виж ги сега - свободни са и ние сме до тях\", казва Стоянка. Вечерята ифтар приключва бързо и в тишина, след което на сглобяемата сцена се качват политици - кметовете на Кърджали, на Одрин и на Силиври. Момичета в етно-костюми ги посрещат с хляб, сол и мед. Специално за случая и очевидно не само за вечерята е пристигнал и лидерът на ДПС Мустафа Карадайъ. В краткото си слово той предупреждава, че днес в България демокрацията е в опасност, след което казва: „Уверен съм, че изборите в Турция ще бъдат честни и прозрачни. И че в страната на великия Ататюрк демокрацията ще възтържествува\". Карадайъ говори за предсрочния вот в Турция, защото най-важният гост на вечерта идва именно от там - кандидатът за президент Мухарем Индже, издигнат от опозиционната Републиканска народна партия. Местните хора го познават и уважават заради пламенните му слова при възпоменателните митинги за жертвите на „Възродителния процес“ в село Могиляне. Овации огласят площада, когато Индже тръгва към сцената. „Навсякъде в Турция виждам ветровете на промяната, виждам ги и в България, в Кърджали. Вие сте български граждани и трябва да работите с всички сили за просперитета на страната си, но и участвайте в управлението ѝ. И никога не забравяйте идентичността си“, призовава турският политик. Твърдо убеден, че ще спечели вота, Индже подчертава, че повече няма да има едноличен режим, а управление на общия ум и разум, правителство на хора, изповядващи свободата и демокрацията и вярващи в законите и в научните достижения. Казва и какъв няма да бъде: президент, който се произнася за броя на децата в семейството, който се кара на всички и почти всекидневно провокира скандали. „В Турция всичко е подложено на разделение. Опитват се и вас да разделят - не го допускайте\", настоява Индже. Кандидатът за държавен глава е категоричен, че „мястото на Турция не е в пустинята на Близкия изток, а в Европейския съюз“. Според местен активист на ДПС, пожелал анонимност, вечерята ифтар, прераснала в политически митинг, е сериозен гаф на партийното ръководство. „Какво ще спечели партията ни от тази официална подкрепа за Индже - само усложнения, всички сме губещи, имаме роднини там. Ясно е, че Ердоган ще спечели вота. Той няма да остави магарето си в калта“, казва активистът на ДПС и припомня историята с „черния списък“ на турските власти, заради който депутати и кметове от ДПС бяха връщани от границата. „Тогава за нашите избори те пътуваха да мобилизират българските изселници да гласуват монолитно за ДПС, но ги спираха на граничния пункт. Беше унизително. Ердоган пак ще налее милиони в ДОСТ, това е негово проектно инженерство, а ние отново ще бъдем разделени и ще губим гласове.\" 70-годишният Хюсеин Али е на друго мнение. „Вижте какъв оратор е, закова ни по местата със словото си. А и изселниците ни там по традиция гласуват за неговата партия - тя е светска и нашите хора са такива. Диктатурата на Живков ги изгони, а сега оцеляват там пак в такъв режим“, коментира възрастният човек и прогнозира, че ако Ердоган отново спечели, потокът от завръщащи се изселници ще се засили. Лидерът на най-влиятелната изселническа организация в Турция „Балгьоч“ проф. Юксел Йозкан също е кандидат за депутат от Републиканската народна партия, казва още Али и добавя, че само тази партия може да промени облика на Турция. „С Ердоган това е невъзможно, той е световен скандалджия\", обобщава Али и настоява България да се застъпва за евроинтеграцията на Турция така, както лобира и за Западните Балкани. Вечерята на открито отдавна е приключила, тонколоните са замлъкнали. Но Стоянка и Христина са потънали в оживен разговор с мюсюлманските си съседи. Основната им тема: „този умен човек, който иска да оглави Турция\". Всички са единодушни: „Дано да успее“.", "date": "2018.06.01", "title": "Кандидат за президент на Турция - на ифтар в Кърджали с ДПС"}
{"url": "https://www.faktor.bg/bg/articles/borisov-chestiti-detskiya-praznik-sas-snimka-na-vnuka-si", "text": "Честит празник на всички деца! Бъдете здрави и усмихнати. Това пожела премиерът Бойко Борисов навръх 1 юни със снимка с внука Бойко. Фотото е актуално и на него ясно се вижда удивителната прилика на детето и майка му - дъщерята на министър-председателя Венета, която пък прилича дословно на покойната майка на премиера, също Венета. След фейсбук снимката излезе и в интстаграм с хаштаг #childrensday", "date": "2018.06.01", "title": "Борисов честити Детския празник с актуална снимка на малкия Бойко"}
{"url": "https://www.faktor.bg/bg/articles/obshtestvo/ulitsata/rekord-34-2-na-syanka-v-ruse-dnes", "text": "Максимална температура от 34,2 градуса на сянка е измерена в късния следобед в Русе, което е рекорд за тази дата. Това съобщиха от хидрометеорологичната станция в крайдунавския град. От там обясниха, че статистика се води от 1961 г. насам. Досега най-топло на 1 юни е било през 1962 г., когато термометрите са отчели 33,2 градуса. Най-студено на този ден е било през 1997 г. - 8,6 градуса.", "date": "2018.06.01", "title": "Рекорд! 34,2° на сянка в Русе днес"}
{"url": "https://www.faktor.bg/bg/articles/novini/svyat/lavove-tigri-i-yaguar-izbyagaha-ot-zoopark", "text": "Два лъва, два тигъра и ягуар избягаха от германски зоопарк, предаде Би Би Си. Властите в западния град Люнебах призоваха над 500-те жители да не излизат по улиците, докато петте хищника не бъдат заловени и да сигнализират в полицията, ако видят животните. По данни на британската медия служителите застреляха избягала мечка. Според наличната информация хищниците са избягали заради разрушена ограда в зоологическата градина.", "date": "2018.06.01", "title": "Лъвове, тигри и ягуар избягаха от зоопарк"}
{"url": "https://www.faktor.bg/bg/articles/sasht-skratsna-sas-zabi-na-asad-da-se-napadat-nashi-voenni-v-siriya-ne-e-dobra-ideya", "text": "Не е добра идея да се нападат нашите военни в Сирия, каза представителят на Обединения комитет на началник щабовете на американските въоръжени сили Кенет Маккензи, предаде Би Би Си. Военният от САЩ коментира изказването на президента на близкоизточната страна Башар Асад. Лидерът на Сирия вчера заяви, че ще освободи цялата територия на страната от терористите (както Дамаск нарича всички въоръжени опозиционери) и ще използва сила. Той също призова американските военни да напуснат страната. \"Подобни призиви само наливат вода в мелницата на Ислямска държава (ИД). Идеята да се използва сила срещу нас или наши съюзници никак не е добра\", каза военният. САЩ започнаха операция срещу ИД в Ирак и Сирия през 2014 г. Освен това опозиционните на Асад Сирийски демократически сили получават помощ от Вашингтон. Между СДС и армията на Асад периодично избухват спорадични въоръжени сблъсъци, припомня британската медийна корпорация.", "date": "2018.06.01", "title": "САЩ скръцна със зъби на Асад: Да се нападат наши военни в Сирия не е добра идея"}
{"url": "https://www.faktor.bg/bg/articles/ta-nea-edno-alo-deli-tsipras-i-zaev-ot-sporazumenie-za-imeto", "text": "Обявеният телефонен разговор между министър-председателите на Македония и Гърция Зоран Заев и Алексис Ципрас е в центъра на вниманието на гръцките медии, когато става дума за проблемите, свързани с преговорите за името, отбелязва Радио „Свободна Европа“ в македонската си редакция. „Алексис Ципрас очаква телефонно обаждане от колегата си Зоран Заев, а в кръговете около Министерството на външните работи говорят, че има 90% вероятност той да се състои днес, петък, 1 юни. Правителствени източници твърдят, че (преговорите) са „в последната фаза\", пише в статия, публувана от портала Real. „Един телефонен разговор разделя Ципрас и Заев от споразумение за името. Това е телефонно обаждане, което вероятно ще се проведе днес, за да насрочат тет-а-тет среща в Преспа\", пише на свой ред онлайн изданието на вестник Та Неа. „Следващата очаквана стъпка е телефонният разговор между двамата министър-председатели Алексис Ципрас и Зоран Заев, който може да се осъществи и през следващите часове\", пише Kathimerini.", "date": "2018.06.01", "title": "Та Неа: Едно \"ало\" дели Ципрас и Заев от споразумение за името"}
{"url": "https://www.faktor.bg/bg/articles/tsvetanov-detsata-sa-nasheto-nay-golyamo-bogatstvo", "text": "„Честит празник на всички деца! Бъдете здрави, усмихнати и благословени!“, написа във Фейсбук зам. - председател на ГЕРБ и председател на ПГ на ГЕРБ Цветан Цветанов. „Децата са нашето най-голямо богатство, нашето бъдеще. Нека ние, родителите, никога не забравяме, че наш дълг е да направим всичко възможно децата ни да водят един достоен и изпълнен със смисъл живот!“, пожела още Цветанов.", "date": "2018.06.01", "title": "Цветанов: Децата са нашето най-голямо богатство"}
{"url": "https://www.faktor.bg/bg/articles/rumanskoto-razuznavane-e-podslushvalo-telefonite-na-nad-6-mln-dushi-v-perioda-2005-2016-a", "text": "Румънското разузнаване е подслушвало телефоните на над 6 милиона души в периода от 2005 до 2016 г. Това съобщи Клаудиу Манда, председател на комисията за контрол на службата за разузнаване, цитиран от ТАСС. Ограничаването на гарантираните от конституцията права и свободи на гражданите се е извършвало в широк мащаб, каза вчера Манда, като представи подготвен от комисията доклад. Сред подслушваните са били всички членове на правителството и около 100 депутати и сенатори, информира Аджерпрес. Имиджът на Румъния като страна, бореща се срещу корупцията, изглежда се изпарява. Само преди ден над 500 прокурори, както десетки съдии и студенти по право от цяла Румъния, подписаха декларация, в която изразяват загриженост във връзка с намесата на политиката в съдебната система, предаде информационният сайт Зиаре. Инициативата идва след решение на Конституционния съд, задължаващо президента да отстрани главния прокурор на антикорупционата агенция по искане на правосъдния министър, въпреки отрицателното становище на Висшия съвет на магистратурата, отбелязва сайтът. \"Уважаваме компетенциите на министъра на правосъдието по отношение на наказателната политика на държавата (. . .), но тези компетенции не оправдават по никакъв начин намесата на политическия фактор в начина на провеждане и решаване на наказателните дела\", се посочва в декларацията. В текста се изтъква още, че \"единствената институция, която управлява кариерата на прокурора, и единственият гарант на независимостта на прокурорите е Висшият съвет на магистратурата\", като министърът на правосъдието не може да има никаква роля или намеса в индивидуалната кариера на прокурора. \"Прокурорите трябва да са автономни във вземането на решения и трябва да изпълняват задълженията си извън всякаква външна намеса и натиск съгласно принципа за разделение на властите и отговорностите\", изтъкват още магистратите.  На 22 февруари министърът на правосъдието Тудорел Тоадер поиска отстраняване на шефката на антикорупционната агенция Лаура Кодруца Кьовеши, обвинявайки я в различни нарушения, включително авторитарно поведение, намеса в корупционни дела, отказ да се яви на изслушване в парламента и други.  По-късно Висшият съвет на магистратурата издаде отрицателно консултативно становище по искането на министъра, а президентът Клаус Йоханис заяви, че мотивите на министъра не са успели да го убедят и отказа да я отстрани. Конституционният съд заяви, че президентът Клаус Йоханис трябва да издаде указ за отстраняване от длъжност на Лаура Кодруца Кьовеши, както поиска правосъдният министър Тудорел Тоадер.", "date": "2018.06.01", "title": "Скандал! Румънското разузнаване е подслушвало телефоните на над 6 млн. души"}
{"url": "https://www.faktor.bg/bg/articles/stanishev-pedro-sanches-shte-doprinese-za-slagane-kray-na-politikata-na-ogranicheniya-v-evropeyski-mashtab", "text": "Партията на европейските социалисти (ПЕС) приветства избирането на лидера на социалистическата работническа партия Педро Санчес за министър-председател на Испания, съобщиха от централата на ПЕС. Очакваме неговото правителство да осигури надеждна алтернатива за развитието на Испания, се подчертава в съобщението.  Президентът на ПЕС Сергей Станишев заяви: \"Ние топло приветстваме избирането на Педро Санчес, прогресивен и честен про-европеец, да оглави следващото правителство на Испания. Той ще отхвърли политиката на затягане на коланите в своята страна и ние сме уверени, че заедно с нашето политическо семейство, той ще допринесе за слагане край на политиката на ограничения в европейски мащаб.\"  \"Бих искал лично да поздравя Педро. Очаквам да работим заедно и да го посрещна с \"Добре дошъл\" в Брюксел\", завършва Станишев.", "date": "2018.06.01", "title": "Станишев: Педро Санчес ще отхвърли политиката на затягане на коланите и в европейски мащаб"}
{"url": "https://www.faktor.bg/bg/articles/12-vodeshti-slovashki-zhurnalisti-vkupom-podadoha-ostavka", "text": "Дванадесет видни журналисти от Словашката обществена телевизия и радио (РТВС) подадоха едновременно оставки вчера, протестирайки срещу шефа на телевизията, предаде ДПА. Те пуснаха във \"Фейсбук\" видео, в което обвиняват ръководството на обществената медия в цензура и в политически натиск върху служителите. В словашката медийна среда цари брожение, след като Ярослав Резник бе назначен за шеф на РТВС през август миналата година, което доведе до поредица от оставки и уволнения на радио и телевизионни журналисти. Резник обвини няколко журналисти в непрофесионализъм и политически пристрастия, като каза, че иска да върне ролята на публичната медия като обществен посредник, в който се излагат различни мнения. В началото на май около 200 журналисти, включително неколцина от критични срещу правителството медии, изразиха солидарност със своите колеги, оказали се на критичния прицел на Резник. Към него бяха отправени и призиви за повече прозрачност от организаторите на ежеседмичните протести, организирани след убийството на младия разследващ журналист Ян Куцяк.", "date": "2018.06.01", "title": "Брожение в словашките медии: 12 водещи журналисти вкупом подадоха оставка"}
{"url": "https://www.faktor.bg/bg/articles/the-national-interest-rusiya-i-kitay-nakaraha-sasht-da-sazhalyavat-za-pensioniraneto-na-f-14-tomcat", "text": "През 2006 г. ВМС на САЩ снеха от въоръжение самолетите Grumman F-14 Tomcat след три десетилетия служба, обаче тяхното място в палубната авиация остана незапълнено. Това пише The National Interest в публикацията на Дейв Маджумдар „Forget the F-35 or F/A-18: Why the Navy Misses the F-14 Tomcat (The Top Gun Plane)”.    Краят на Студената война и намаленото финансиране принудиха ВМС на САЩ да се откажат от F-14 – те просто не можеха да си позволят да поддържат тези изтребители. Освен това с разпадането на СССР загуби актуалност основната мисия на Tomcat да защитават авионосците и те започнаха да бъдат използвани като щурмовици. Нито пък им бяха нужни да отблъскват съветските бомбардировачи, но в последно време с развитието на Китай и Русия заплахата от тях възникна отново.   В Китай разработват мощни противокорабни крилати ракети с въздушно базиране и самолети-носители за тях. Руските бомбардировачи се върнаха по маршрутите за бойно патрулиране, макар и по-малобройни. Появиха се „невидими” руски и китайски самолети с крилати ракети, някои от които летят много високо и много бързо. За неутрализиране на тези заплахи ВМС на САЩ биха могли да използват F-14 Tomcat. F/A-18E/F които могат да изпълнят тези задачи, обаче не така ефективно заради по-малката си скорост и по-малкия си боен радиус.    Според Дейв Маджумдар, сега ВМС на САЩ търсят нова машина, която да превъзхожда Super Hornet по скорост и далечина. Тя обаче ще се появи едва след 2040 г. Посочените характеристики са приоритетни. Относно технологията стелт отношението във флота е скептично, но изглежда, че ще бъде взето пред вид.   Наследникът на F/A-18E/F ще има сходни с F-14 Tomcat характеристики в частта за скорост и далечина. С това сходствата приключват. Новите разработки ще спомогнат да бъдат запълнени някои пропуски, останали в структурата на авиокрилата на ВМС след бракуването на „котките”.", "date": "2018.06.01", "title": "The National Interest: Русия и Китай накараха САЩ да съжаляват за \"пенсионирането\" на F-14 Tomcat"}
{"url": "https://www.faktor.bg/bg/articles/sledvashtiya-pat-kogato-kritik-na-kremal-bade-ubit-koy-shte-e-parviyat-vapros", "text": "Киев може да е предотвратил убийство, но следващия път, когато критик на Кремъл бъде убит, първият въпрос ще е: наистина ли е мъртъв? Както става при драматичните сюжетни обрати, това беше върхът: всички ахват от изненада по време на пресконференция за разследване на убийство, когато звездният гост се оказва самата жертва, ухилен самодоволно и съвсем не мъртъв, пише британският вестник \"Гардиън\", цитиран от БТА.  Смелият, противоречив и настроен за опозиция журналист Аркадий Бабченко не е бил застрелян в гърба от убиец, както украински правителствени служители и изтекли в медиите страховити снимки накараха всички да повярват. Всъщност той е инсценирал смъртта си като част от свръхсекретна операция на украинските служби за сигурност с цел да бъдат заловени евентуалните истински убийци, действащи по нареждане на Москва. В Централния дом на журналиста в Москва бързо беше свалена паметна плоча на Бабченко; некролозите бяха махнати или променени с доста значителна поправка.  Недоверчивостта и облекчението сред приятелите и колегите, че скръбта и страданието им са били преждевременни, скоро отстъпиха място на въпроси за това, дали измамването на света - и както се твърди, на съпругата на самия Бабченко, в продължение на цял ден наистина е било единственият възможен начин за разиграване на тази тайнствена специална операция. \"От мен се очаква за половин час да изпратя корицата за печат с мъртвия Бабченко и статия вътре. Какво да сложа сега на корицата? Бабченко е жив?\", написа във Фейсбук главният редактор на украинското седмично списание \"Новое время\" Виталий Сич. \"Кой прави това? Добре е, разбира се, че той е жив. Но е малко странно.\" Сагата напомни за криминалните романи на киевския писател Андрей Курков, които често се въртят около поръчкови убийства: в един от тях се разказва за депресиран мъж, който по заобиколен начин поръчва собственото си убийство. Но тази история, въпреки цялата й абсурдност, очевидно не е смешна: Бабченко наистина е избягал от Русия поради страх и е много вероятно да е имало действителен заговор за убийство. Въпросът е дали украинските власти не са причинили повече зло, отколкото добро, предотвратявайки убийство (ако наистина са направили това), и дали не е имало някакъв по-малко провокативен начин за постигане на същите цели.  Следващия път, когато критик на Кремъл бъде застрелян или отровен, или мистериозно падне от своя балкон и загине върху бетона долу, първият въпрос винаги ще е: наистина ли е мъртъв?  Няма съмнение, че можем да очакваме \"защитата на Бабченко\" да бъде използвана като редовен отговор от Москва на съобщения или дори снимки за различни свързани с Русия зверства в идните години. \"Следващия път, когато ми покажете снимки от Сирия, представени от \"Белите каски\", ще покажа снимка на \"мъртвия Аркадий Бабченко, убит от Путин\", написа проруски потребител на Туитър - малък пример за това, което със сигурност ще последва в големи количества.  Разбира се, това, че Кремъл може да използва нещо в своя полза, едва ли е основание за спиране на евентуална животоспасяваща мисия. Но дори да допуснем, че е имало отлична оперативна причина за хитруване, остават въпросите за начина, по който е била изиграна инсценировката. Наистина ли е било необходимо да се обявява, че той е мъртъв, вместо че е тежко ранен, травмирайки по този начин приятелите, роднините и руските журналисти, загубили вече много колеги, които са били застреляни?  От по-съществено значение е, че тонът на голямото разкриване изглеждаше забележително недостоен. Вместо сериозно да бъде изтъкната нуждата от подобни извънредни обрати на събитията, Бабченко беше показан на пресконференцията с цел да се предизвика максимален шоков ефект, подобно на фокусник, който се наслаждава на изумлението на публиката, когато неговата разрязана наполовина жена стане отново цяла. Украинският президент Петро Порошенко похвали \"блестящата операция\", а съветникът на вътрешното министерство Антон Герашченко едва можа да сдържи вълнението си от мелодраматичния сюжет: \"Дори Шерлок Холмс успешно е използвал метода на инсцениране на собствената си смърт, така че ефективно да разследва трудни и заплетени престъпления, колкото и болезнено да е било това за роднините му и за д-р Уотсън\", написа той във Фейсбук. Украинският министър-председател Володимир Гройсман каза по-рано вчера, че Бабченко е бил убит от \"руската тоталитарна машина\", и поиска \"убийците да бъдат наказани\". Не беше ясно дали всичко това е било част от плана за заблуждаване на евентуалните убийци или той не е знаел за инсценираната смърт.  Сега всичко ще зависи от това какви твърди доказателства за руския заговор може да представи Украйна. Ако Киев разполага със сигурни доказателства, че евентуалните убийци са получили заповеди от Москва, тогава целият епизод може да мине за дързък, макар и противоречив успех.  В противен случай мнозина вероятно ще се съгласят с генералния секретар на \"Репортери без граници\" Кристоф Дьолоар, който каза: \"Жалко и достойно за съжаление е, че украинската полиция си играе с истината, какъвто и да е мотивът й за инсценировката.\"", "date": "2018.06.01", "title": "Следващия път, когато критик на Кремъл бъде убит, кой ще е първият въпрос?"}
{"url": "https://www.faktor.bg/bg/articles/avstriya-preduprezhdava-za-nov-migrantski-marshrut-na-balkanite-s-aktivnata-podkrepa-na-dzhamiite", "text": "На Балканите се формира нов маршрут за мигранти с активната подкрепа на джамиите. Това предупреждава Петър Вайгнер, експерт по политиката за предоставяне на убежище и човешките права към Министерството на вътрешните работи на Австрия, отбелязва скопското електронно издание „Нова Македония“.  Вайгнер е убеден, че увеличаването на броя на бежанците води до изостряне на ситуацията, която няма да се развие толкова драматично, колкото през 2015 г., въпреки че в кризисните региони има потенциал за повтаряне на сценария от пика на мигрантската криза в Европа, пише \"Труд\". Експертът на австрийското вътрешно министерство вижда риск от сериозна вълна през следващата година, ако не бъдат предприети необходимите мерки. „Нарастването на броя на мигрантите през 2014 г. доведе до резултата, който имахме през 2015 г., това може да стане и през 2019 г.“, алармира Вайгнер. Новият балкански маршрут, които понастоящем се образува, има два клона: през Албания и Черна гора, или през Сърбия, Босна и Херцеговина и Хърватия. Експертите го наричат „маршрут на джамиите“, защото именно тези мюсюлмански институции оказват подкрепа на мигрантите по пътя им към Западна Европа. Според австрийските медии има редица видеоклипове, които на арабски подробно описват преминаването по маршрута към „заветния“ Европейския съюз.", "date": "2018.06.01", "title": "Австрия предупреждава за нов мигрантски маршрут на Балканите - с активната подкрепа на джамиите"}
{"url": "https://www.faktor.bg/bg/articles/putin-didaktichno-kam-ministrite", "text": "Министрите трябва да слушат внимателно какво ще говори на 7 юни Владимир Путин, когато ще стартира \"Пряка линия\" с руският президент, пише лента ру. Държавният глава призова членовете на федералното правителство начело с Дмитрий Медведев и ръководителите на органите на изпълнителната власт по места да следят изкъсо неговото изказване в четвъртък от 12 часа българско време.  \"Аз призовавам министрите да не напускат кабинетите си, да не излизат в отпуск и да включат телевизорите\", посочи още той. Путин също заяви, че ще говори и с управници по време на изявата си. Медията отбелязва, че президентът разчупи традицията. По-рано по време на преките си линии президентът на Русия отговаряше само на въпроси, зададени от журналисти и редови граждани, пояснява изданието.", "date": "2018.06.01", "title": "Путин дидактично към министрите: Слушайте внимателно какво ще говоря на 7 юни"}
{"url": "https://www.faktor.bg/bg/articles/ministar-radev-chuzhdite-shofyori-masovo-ne-si-plashtat-globite", "text": "Министърът на вътрешните работи Валентин Радев обяви по време на днешния парламентарен контрол, че шофьорите на коли и ТИР-ове с чужди номера масово не плащат глобите си. Той разкри още, че са предвидени промени в законодателството, с които този проблем да бъде решен. \"Наблязали сме пет различни мерки, които се предвиждат да бъдат част от закона за движение по пътищата\", каза Радев. Той посочи като пример тежката катастрофа на магистрала \"Тракия\" с обърнатия автобус. \"Тогава в аварийната лента масово видях ТИР-ове с чужди номера\", заяви той.", "date": "2018.06.01", "title": "Министър Радев: Чужди коли и ТИР-ове масово не си плащат глобите у нас"}
{"url": "https://www.faktor.bg/bg/articles/novini/balgariya/ministerstvo-na-finansite-izlishakat-po-byudzheta-kam-april-e-1-528-6-mln-lv", "text": "По данни от месечните отчети на първостепенните разпоредители с бюджет салдото по КФП на касова основа към месец април 2018 г. е положително в размер на 1 319,1 млн. лв. (1,3 % от прогнозния БВП) и се формира от излишък по националния бюджет в размер на 1 528,6 млн. лв. и дефицит по европейските средства в размер на 209,5 млн. лв.  Месец април традиционно се характеризира с превишение на приходите над разходите по КФП поради спецификата на данъчния календар, съобщиха от МФ. Постъпилите приходи и помощи по КФП към април 2018 г. са в размер на 12 970,8 млн. лв. или 33,9 % от годишните разчети. Съпоставени със същия период на предходната година, данъчните и неданъчните приходи нарастват с 1 020,0 млн. лв. (8,8 %), докато постъпленията от помощи са по-ниски. Общата сума на данъчните постъпления, вкл. приходите от осигурителни вноски, възлиза на 10 873,8 млн. лв., което представлява 34,9 % от планираните за годината приходи.  Съпоставено с данните към месец април 2017 г. данъчните постъпления нарастват номинално с 8,9 % (887,0 млн. лева). Приходите от преки данъци са в размер на 2 332,4 млн. лв. или 40,5 % от предвидените в разчетите за годината, като спрямо същия период на предходната година нарастват с 302,3 млн. лева (14,9 %). Приходите от косвени данъци са в размер на 4 996,5 млн. лв., което е 33,0 % от разчетите за годината. Съпоставено с данните към април 2017 г., постъпленията в групата нарастват със 165,2 млн. лв. (3,4 %). Постъпленията от ДДС са в размер на 3 378,9 млн. лв. или 34,5 % от планираните. Размерът на невъзстановения ДДС към 30.04.2018 г. е 69,3 млн. лева. Приходите от акцизи възлизат на 1 523,2 млн. лв. (29,6 % от разчетените за годината). Постъпленията от мита са 79,9 млн. лв. или 42,1 % от разчета за годината. Постъпленията от други данъци (вкл. имуществени данъци и др. данъци по ЗКПО) са в размер на 539,1 млн. лв. или 49,1 % изпълнение на годишните разчети. Приходите от социално и здравноосигурителни вноски са 3 005,9 млн. лв., което представлява 32,9 % от разчетените за годината. Съпоставено със същия период на предходната година, приходите от осигурителни вноски нарастват номинално с 14,2 % (374,8 млн. лева). Неданъчните приходи са в размер на 1 719,5 млн. лв., което представлява 36,6 % изпълнение на годишните разчети. Приходите от помощи са в размер на 377,4 млн. лева.", "date": "2018.06.01", "title": "Министерство на финансите: Излишъкът по бюджета към април е 1 528,6 млн. лв"}
{"url": "https://www.faktor.bg/bg/articles/moskva-sreshta-mezhdu-putin-i-kim-chen-un-mozhe-da-se-sastoi-sastoi", "text": "Среща между държавния глава на Руската федерация Владимир Путин и севернокорейския лидер Ким Чен-ун може да се състои в рамките на текущата година, ако бъде съгласувана по дипломатическите канали. Това заяви говорителят на Кремъл Дмитрий Песков, предава Интерфакс, цитирана от \"Фокус\". „Да, наистина, такава среща може да се състои“, подчерта Песков в отговор за съответния въпрос на агенцията. Интерфакс припомня, че в четвъртък руският външен министър Сергей Лавров бе на посещение в Северна Корея, където се срещна с лидера на Пхенян.  Първият дипломат на Москва му отправи покана за посещение, а в рамките на разговора помежду им двамата са постигнали съгласие са активизиране на контактите на високо равнище и засилването на сътрудничеството в различни области. През 2018 г. се навършват 70 г. от установяване на дипломатически отношения между Русия и Северна Корея и срещата между Путин и Ким Чен-ун може да бъде организирана именно в тази връзка.", "date": "2018.06.01", "title": "Москва: Среща между Путин и Ким Чен-ун може да се състои"}
{"url": "https://www.faktor.bg/bg/articles/mariano-rahoy-be-otstranen-pedro-sanches-e-noviyat-premier-na-ispaniya", "text": "Испанският министър-председател Мариано Рахой бе отстранен днес от поста си чрез вот на недоверие, съобщиха световните агенции. Вотът на недоверие срещу консервативния ръководител, който остана на власт над шест години, бе подкрепен от 180 депутати в 350-местната долна камара. Депутатите гласуваха на негово място да застане лидерът на Испанската социалистическа работническа партия Педро Санчес.  Рахой, един от най-дълго управлявалите правителствени ръководители, загуби вота след обвинения в корупция, повдигнати миналата седмица на бивши членове на неговата Народна партия. След вота Рахой отиде при Санчес в залата и стисна ръката на бъдещия лидер. Очаква се той да встъпи в длъжност до понеделник, а кабинетът му да бъде назначен следващата седмица.", "date": "2018.06.01", "title": "Мариано Рахой бе отстранен, Педро Санчес е новият премиер на Испания"}
{"url": "https://www.faktor.bg/bg/articles/prezidentat-shte-bade-vav-vratsa-za-otbelyazvaneto-na-denya-na-botev", "text": "Днес държавният глава Румен Радев ще посети Враца, където ще участва в отбелязването на Деня на Ботев и на загиналите за свободата и независимостта на България. Това съобщиха от прессекретариата на държавния глава.  В 21.00 часа на площад „Христо Ботев“ в града ще се състои тържествена заря-проверка. Президентът Радев ще произнесе слово.", "date": "2018.06.01", "title": "Президентът ще бъде във Враца за отбелязването на Деня на Ботев"}
{"url": "https://www.faktor.bg/bg/articles/trevozhna-novina-vodata-v-bosilegrad-i-s-raychilovtsi-e-zarazena-ne-e-za-piene", "text": "Министерството на външните работи предупреждава пътуващите за района на Босилеград и с. Райчиловци български граждани, че водата в обществените чешми и водопровода на двете населени места в Сърбия, е бактериологично и химически заразена и не е годна за пиене, като може да се използва само за технически нужди. Това съобщиха от пресцентъра на Министерството на външните работи, предаде агенция „Фокус“. Съобщението е на Института за обществено здраве в гр. Враня и е било получено в Генералното консулство на Република България в Ниш. Направена е проверка на водата и в другите населени места около Босилеград, но засега замърсяване не е открито.  Очаква се комуналното предприятие „Услуга“ в Босилеград да реши проблема със замърсените източници в срок от 8 дни.", "date": "2018.06.01", "title": "Външно алармира: Водата в Босилеград и с.Райчиловци е заразена, не става за пиене"}
{"url": "https://www.faktor.bg/bg/articles/karadaya-chete-lektsiya-za-idealite-na-botev-i-levski", "text": "\"Днес е ден на преклонение\", каза лидерът на ДПС. \"Патриотизъм е да обичаш родината си. Просто и ясно, както са  прости и ясни въплътените в творбите на Ботев идеали. Патриотизъм не означава да мразиш и да оспорваш правото на всеки един, роден на тази земя, да обича земята си, родината си\", заяви Мустафа  в декларация от трибуната. \"Историята няма да прости на онези, които чрез популизъм, лъжепатриотизъм и национализъм поставят под риск правата и свободите, демокрацията и евроатлантическата ориентация на страната ни\", предупреди той. \"Как се случва в края на тоталитарния режим да намерим мирния път с общата воля да изградим основите на демокрацията и обединени от общочовешките и европейските ценности да продължим напред 20 години и след това някои да започнат да подкопават тези основи. Всички хора са равни, без разлика, както завеща и Апостолът, както е записано и в нашата Конституция, но така ли е?! Паметта на героите за свобода и демокрация изисква отговори. И попита след толкова години преход: \"Свободни ли сме, единни ли сме, верни ли сме на общочовешките и европейските ценности?! Разбираме ли истински свободата? Приехме ли демокрацията за символ-верую? Осъзнаваме ли що е то патриотизъм?!\" Карадайъ предупреди, че не е достатъчно да отдадеш почит само на този ден, а се изисква постоянство, много разум, воля и сила, решителност, много работа и последователност за постигане на истинската свобода и демокрация. \"За да завещаем силна и просперираща България, в която всички хора са свободни и равни по достойнство и права – без значение на раса, народност, етническа принадлежност, пол, произход, религия, образование, политическа принадлежност, лично и обществено положение или имуществено състояние\", каза Карадайъ. И обвърза в една цел постигането на идеалите и на Ботев, и на Левски: \"Така ще сбъднем мечтата на Ботев за свят на свобода, на обединение, на съзидание, на демокрация. И завещаната от Левски чиста и свята република\". Лидерът на ДПС не подмина и празника на децата - 1 юни, нарече го най-жизнерадостния и пожела на малките да следват смело мечтите си.", "date": "2018.06.01", "title": "Карадайъ чете лекция за идеалите на Ботев и Левски"}
{"url": "https://www.faktor.bg/bg/articles/hilyadi-na-protest-v-tbilisi-glavniya-prokuror-podade-ostavka", "text": "Главният прокурор на Грузия Иракли Шотадзе подаде оставка вчера, след като хиляди хора излязоха на протест в Тбилиси поискаха той да се оттегли. Гневът на грузинците е предизвикан от начина, по който се води разследването на убийствата с нож на две непълнолетни момчета на 1 декември м.г., предаде Ройтерс.  \"Напускам поста си и се надявам, че справедливостта ще възтържествува\", каза Шотадзе в изявление, публикувано на сайта на прокуратурата. Оставката на Шотадзе обаче не удовлетвори протестиращите, които от сградата на главната прокуратура се преместиха към парламента с ново искане - за оставка на правителството на Грузия. \"Тази система трябва да бъде разрушена\", обявиха демонстрантите. Премиерът Гиорги Квирикашвили заяви на извънреден брифинг снощи, че няма да подава оставка. Преди това той поиска да се обърне към участниците в масовия протест, но те отказаха да го слушат. Квирикашвили все пак обеща, че лично вицепремиерът и вътрешен министър Гиорги Гахария ще поеме разследването на двойното убийство, самият той \"ще следи отблизо и ще контролира целия процес\", а родителите на убитите момчета ще получават всекидневно информация за хода на процеса.  16-годишните Давит Саралидзе и Леван Дадунашвили бяха убити при побой между ученици от две различни училища. Бащата на Давит - Заза Саралидзе, остро критикува разследването на убийството, за което подсъдими са други две момчета юноши. Вчера едно от тях бе признато за виновно, че е убило Дадунашвили, а второто - за опит за убийство на Саралидзе. Съдът обаче ги оправда по друго обвинение, че са участвали в убийство заедно с други хора, което предизвика масовия протест. Според Заза Саралидзе за убийството на сина му има и други виновни.  Протестиращите останаха на бдение на централния столичен булевард \"Руставели\" и през нощта. Те заявиха, че няма да си тръгнат, докато не постигнат целта си - оставка на правителството, и смятат да организират палатков лагер на протеста пред сградата на парламента.", "date": "2018.06.01", "title": "След хиляден протест в Тбилиси \"падна\" главата на главния прокурор в Грузия"}
{"url": "https://www.faktor.bg/bg/articles/novini/svyat/mariano-rahoy-prizna-porazhenieto-si-predvalitelno", "text": "Преди началото на гласуването на вота на недоверие, министър-председателят на Испания Мариано Рахой призна поражението си, предава AFP. Председателят на Народната партия заяви, че за него е „чест“ да служи на страната си. „Предложението за вот на недоверие вероятно ще мине, което означава, че Педро Санчес ще бъде новият министър-председател\" на Испания, подчерта Рахой пред депутатите в парламента. Лидерът на Испанската социалистическа работническа партия, който внесе предложението за гласуване на вот на недоверие срещу Рахой, е готов да поеме премиерския пост.  В четвъртък опозиционният лидер Педро Санчес призова премиера да се оттегли от поста си, но той категорично отказа. „Защо трябва да подам оставка, ако засега имам доверието на парламента и доверието, което ми е дадено в избирателните урни? Вие сте този, който трябва да подаде оставка тук\", бе отговорът на испанския министър-председател. По-късно източници от повториха уверенията, че премиерът няма да отстъпи. Ако вотът мине успешно, Рахой ще бъде заменен от лидера на социалистическата партия Педро Санчес. В един силно фрагментиран парламент, където Испанската социалистическа работническа партия има само 84 места, успехът на гласуването зависи от по-малките регионални партии, като Баската националистическа партия например. Нейните петима депутати ще гласуват срещу оставането на Рахой на поста. Подобен сценарий ще означава първи успешен вот на недоверия в демократичната история на Испания. През юни миналата година 63-годишният Рахой оцеля след вот на недоверие, внесен за гласуване от партията „Подемос“.", "date": "2018.06.01", "title": "Мариано Рахой призна поражението си предварително"}
{"url": "https://www.faktor.bg/bg/articles/i-rusiya-se-gotvi-za-sreshta-sas-severna-koreya", "text": "Докато Съединените щати още не са уточнили ще има ли среща между американския президент Доналд Тръмп и севернокорейския лидер Ким Чен-ун, Русия обяви, че вече са се договорили за среща със Северна Корея на най-високо равнище още тази година. Тя ще бъде свързана с годишнината от установяването на дипломатически отношения между двете страни. Срещата е договорена между руския външен министър Сергей Лавров и Ким Чен-ун в Пхенян вчера. Те са се споразумели да бъдат активизирани контактите на високо равнище, обмена и сътрудничеството в различни сфери, в частност да бъде осъществена и среща на висшите ръководители по повод 70-годишнината от установяването на руско-корейските дипломатически отношения.", "date": "2018.06.01", "title": "Ще изпревари ли Путин президента Тръмп с визита в Северна Корея?"}
{"url": "https://www.faktor.bg/bg/articles/spipaha-piyan-shofyor-predi-da-podkara-avtobus-s-uchenitsi", "text": "Полицаи задържаха шофьор на автобус, който трябвало да вози ученици от Златоград на екскурзия, съобщава \"Дарик\". Тестът, направен на водача тази сутрин показал положителна проба. Информацията бе потвърдена от директора на полицията в Смолян старши комисар Николай Димов.   Пробата на дрегера на 48-годишния шофьор от Стара Загора е отчела 1,27 промила. „Важното е, че е предотвратено превозването на децата от него. Ще бъде взето отношение по Закона за пътищата, като в момента колегите от РУ-Златоград продължават работа по случая“, коментира старши комисар Димов. Шофьорът е управлявал автобуса от Стара Загора в ранните часове тази сутрин до Златоград, от където е трябвало да вземе ученици от ОУ „Васил Левски“ и да отпътуват на екскурзия до Банско. С него пътувал и представител на туроператорската фирма, обслужвала организираната екскурзия на ученици от 3-и и 4-и клас. Автобусите са били два, като бройката на децата до 4-ти клас е била над 35, заедно с родители и ученици, а шофьорите на фирмата били трима. „Предварително бяхме уведомили полицията за екскурзията и рано тази сутрин около 7.30 ч. полицейски наряд е направил проверка и установил отклонения в нормите на единия от шофьорите. Децата в момента са в центъра на града и изчакват транспортната фирма, както и туроператорската, да режат проблема и да потеглят на двудневната екскурзия в Банско“, коментира директорът на школото Нина Пашова.", "date": "2018.06.01", "title": "Спипаха пиян шофьор преди да подкара автобус с ученици"}
{"url": "https://www.faktor.bg/bg/articles/ekspert-varvi-se-kam-radikalizatsiya-na-nasheto-obshtestvo-i-na-nashite-myusyulmani", "text": "\"Трябва ясно да си даваме сметка, че национал-популизмът залива Европа, той е в настъпление и в България, особено силно се чувства след влизането на групата на патриотите в правителството. Става дума за постъпателна политика, насочена към дискриминационно, обидно отношение към българските мюсюлмани\". Този коментар направи в предаването \"Преди всички\" на БНР доц. Михаил Иванов, преподавател в Нов български университет, бивш съветник по етническите и демографските въпроси на президента Желю Желев. Той коментира замяната на имената на над 850 местности с турско-арабски названия в община Стара Загора с български с решение на местния парламент. Предложението бе прието с 39 гласа „за“, 4 „против“ и 2 „въздържал се“. Иванов предупреди, че това е \"най-голямата провокация в посока на радикализация на нашето общество и на нашите мюсюлмани\". \"Не можем да не си даваме сметка, че национал-популистката вълна има своята социална основа. Развиват се процеси в нагласите на хората, които до голяма степен съдържат ислямофобия и туркофобия. И това, което се случва в Общинския съвет, отразява това, което се случва в обществото на Стара Загора\", посочи доц. Иванов и допълни: \"Ако погледнем откъм морала – ако не друго, как не ни мина през ум, че сега е свещеният месец Рамазан и че тези наши добри съграждани мюсюлмани, трудолюбиви, дори необидчиви, всъщност ще останат много засегнати\". Турско-арабските думи са дълбоко навлезли в българския език, литературата и народното творчество Има нещо изключително гротескно в това, което се случва, но то има своите политически измерения, смята Михаил Иванов. Той напомни за законопроекта на ВМРО за промяна на Закона за вероизповеданията, като го нарече \"мракобесно творение\" и определи реакцията на турците в Общинския съвет на Стара Загора и реакцията на Главното мюфтийство за замяната на имената като основателни: „Всъщност става дума наистина за продължение на Възродителния процес. Смаях се, когато чух да се цитира един от емблематичните актове на Възродителния процес – указа на Държавния съвет от 1975 година, когато поголовно бяха сменени маса топоними в България. Тогава именно голяма част от имената в нашите планини, които са влезли в народното творчество, в песните, в планинарските разкази – всичко това беше поголовно сменено\". \"Не си ли дават сметка колко дълбоко са навлезли турско-арабските думи в българския език? Ами имената Караджов, Каракачанов? Какъв е преводът на името Джамбазки? Чорба, бохча... Те сменят хубавата дума баир. Вече няма да бъде баир. Бейската кория е преименувана на Чорбаджийска гора, което е парадоксално, защото и чорбаджия е турска дума. Всички кории са ги направили на горички\", отбеляза още доц. Иванов.  Това е най-голямата провокация в посока на радикализация на нашето общество и на нашите мюсюлмани Запитан има ли риск това да се превърне в процес, който прокарва още разделителни линии в обществото ни, доц. Михаил Иванов цитира проучване за нагласите на мюсюлманите от 2016 година, което според него \"все още не е остаряло\": \"Нашият категоричен извод тогава беше, че дистанцията на мюсюлманите към християните не се е увеличила за петгодишен период. Отношенията към християните продължават да бъдат много добри и добронамерени. Нещо повече – 74% от мюсюлманите казват, че имат приятели християни. Но обратното, в реципрочен план това не е така. И обидите, които се натрупват една след друга в съзнанието, в душите на мюсюлманите – те не могат да не дадат своя резултат. Това е най-голямата провокация в посока на радикализация на нашето общество и на нашите мюсюлмани\".", "date": "2018.06.01", "title": "Експерт: Върви се към радикализация на нашето общество и на нашите мюсюлмани"}
{"url": "https://www.faktor.bg/bg/articles/tasko-ermenkov-pg-na-bsp-za-balgariya-vnese-predlozhenie-za-otmyana-na-moratoriuma-varhu-aets-belene", "text": "ПГ на „БСП за България“ внесе предложение в деловодството на парламента, с което се иска отмяна на мораториума върху АЕЦ „Белене“. Това каза народният представител от ПГ на „БСП за България“ Таско Ерменков пред журналисти, предаде Агенция „Фокус“.  „Стоим зад реализацията на проекта. Това е ясен знак към всички инвеститори, че ние сме научили уроците от миналото, че няма да имаме промени в бъдеще в политиката по реализиране на проекта „Белене“, който е необходим за развитието на икономиката на държавата“, каза Ерменков.  Неподражаемо, по ерменковски, в най-добрите традиции на партията. Съвсем ясен знак, че нищо ново не са научили, нищо старо не са забравили.", "date": "2018.06.01", "title": "Таско Ерменков: ПГ на „БСП за България“ внесе предложение за отмяна на мораториума върху АЕЦ „Белене“"}
{"url": "https://www.faktor.bg/bg/articles/baskite-natsionalisti-mozhe-da-katurnat-ispanskiya-premier", "text": ". Подкрепата на Баската националистическа партия може да проправи пътя за отстраняването на Мариано Рахой от премиерския пост, отбелязва испанският национален ежедневник El Pais, като припомня, че вотът на недоверие срещу лидера на Народната партия ще бъде гласуван в парламента в петък, 1 юни, пише \"Фокус\". Каталунската европейска демократическа партия (PDeCAT) също обеща да подкрепи предложението на Испанската социалистическа работническа партия за отстраняване на Рахой от длъжност. Ако не настъпят промени в последния момент, вотът на недоверие може да мине с 180 гласа „за“, с четири повече от необходимото абсолютно мнозинство (176 гласа „за“). По всичко личи, че Рахой ще трябва да се прости с поста си, освен ако не вземе решение сам да се оттегли преди провеждането на гласуването.  Подобен сценарий ще означава първи успешен вот на недоверие в демократичната история на Испания. През юни миналата година 63-годишният Рахой оцеля след вот на недоверие, внесен за гласуване от партията „Подемос“.  В четвъртък опозиционният лидер Педро Санчес призова премиера да се оттегли от поста си, но той категорично отказа. „Защо трябва да подам оставка, ако засега имам доверието на парламента и доверието, което ми е дадено в избирателните урни? Вие сте този, който трябва да подаде оставка тук\", бе отговорът на испанския министър-председател. По-късно в четвъртък следобед, източници от двореца в Ла Монкьоа повториха уверенията, че премиерът няма да отстъпи. Ако в петък вотът мине успешно, Рахой ще бъде заменен от лидера на социалистическата партия Педро Санчес. В един силно фрагментиран парламент, където Испанската социалистическа работническа партия има само 84 места, успехът на гласуването зависи от по-малките регионални партии, като Баската националистическа партия например. Нейните петима депутати ще гласуват срещу оставането на Рахой на поста.", "date": "2018.06.01", "title": "Баските националисти може да катурнат испанския премиер"}
{"url": "https://www.faktor.bg/bg/articles/milena-damyanova-vrazumyava-bsp-s-tsitati-ot-malkiyat-prints-i-mecho-puh", "text": "По случай Деня на детето 1 юни  политическите партии в парламента се обстрелваха с декларации. На атаките на социалистите ГЕРБ отговориха с цитати от „Малкият принц“ и „Мечо Пух“. Времето на съжденията от типа „Вие сте лошите, а ние сме добрите”  отдавна отмина. В ГЕРБ работим за политики, за резултати и за решения на предизвикателства. Стига вече със словесните фойерверки по различни теми, обяви шефът на парламентарната комисия образование Милена Дамянова. Ето и пълният текст на Декларацията:", "date": "2018.06.01", "title": "Милена Дамянова вразумява БСП с цитати от „Малкият принц“ и „Мечо Пух“"}
{"url": "https://www.faktor.bg/bg/articles/novini/svyat/ekperti-resheniyata-za-turski-potok-ne-zavisyat-nito-ot-moskva-nito-ot-sofiya-a-ot-bryuksel", "text": "След срещата на Борисов и Путин в Москва както в медийното, така и в общественото пространство се появиха куп интерпретации за темите на разговор и конкретните договорки между двамата държавници за АЕЦ \"Белене\", \"Южен поток\" и \"Турски Поток\". Колко реалистични са плановете на Борисов картата с газовите маршрути да се превърне в реалност и технически колко осъществимо е тръбата на \"Турски поток\" да бъде разклонена към България?  Това попитаха гостите си от Bulgaria ON AIR. Енергийният експерт Васил Начев смята, че интерпретациите от страна на част от българските медии са били много странни и доста изкривяващи реалността. \"Беше повече от ясно, още преди самата среща, че на такъв тип визити нищо конкретно не може да бъде договорено. Наложи се министър Петкова да дава интервюта, за да казва какво точно е имал предвид премиерът. Част от българските медии подведоха хората със своите манипулативни новини\", подчерта още Начев в студиото на \"България сутрин\". По думите му срещата е била представена така, че нещата се завъртат на 180 градуса, но в същото време трябва да стане ясно, че подобни решения за \"Турски поток\" не зависят нито от Москва, нито от София, нито от Анкара, а от Брюксел. Социологът Евелина Славкова е на мнение, че винаги, когато в България се заговори за Русия има специфична емоция. \"Тази емоция се вижда в анализите на много хора в медийното и общественото пространство. Ако визитите на Радев и Борисов не бяха осъществени, едни хора щяха да кажат \"защо не отидоха\", сега пък други се попитат \"защо отидоха\". По-възрастното население все още симпатизира на Русия\", категорична е Славкова Според нея очакванията за срещата на Борисов с Путин са били прекалено завишени, а в същото време вътрешнополитическите борби са се отразили пряко на външната политика на страната, което би могло да наруши си", "date": "2018.06.01", "title": "Васил Начев: Решенията за \"Турски поток\" не зависят нито от Москва, нито от София, а от Брюксел"}
{"url": "https://www.faktor.bg/bg/articles/sasht-nadyavame-se-che-liderite-na-makedoniya-i-gartsiya-shte-nameryat-vzaimno-priemlivo-reshenie-na-problema-s-imeto", "text": "САЩ продължават да подкрепят преговорите между Скопие и Атина за разрешаване на спора за името, водени под егидата на ООН. Това заявиха от Държавния департамент на САЩ за македонската редакция на Voice of America.  „Надяваме се, че лидерите на Македония и Гърция ще намерят взаимно приемливо решение на проблема с името, което ще бъде в интерес на евроатлантическата интеграция, икономическия просперитет, мира и стабилността в региона\", заявиха от Държавният департамент. Външният министър на Македония Никола Димитров подчерта, че за разрешаване на десетилетния спор е необходима отговорност от всички политически фактори в страната. Премиерът Зоран Заев на свой ред заяви, че решението на десетилетния спор за името никога не е било по-близо, но се въздържа от коментар за това кое от предложенияра е приемливо и за двете страни, след като „Република Илинденска Македония\" бе отхвърлено от Гърция. Междувременно президентът на Македония Георги Иванов заяви, че няма да приеме име за обща употреба. „Целият процес наподобява лично споразумение между премиерите Заев и Ципрас, което няма национален консенсус в Република Македония. Моята позиция е, че не приемам решение на проблема с името за обща употреба, или erga omnes\", подчерта Иванов.", "date": "2018.06.01", "title": "САЩ:  Надяваме се, че лидерите на Македония и Гърция ще намерят взаимно приемливо решение на проблема с името"}
{"url": "https://www.faktor.bg/bg/articles/krizata-v-italiya-priklyuchi-prezidentat-dade-zelena-svetlina-na-novoto-pravitelstvo", "text": "Три месеца след изборите Италия най-накрая с ново правителство. Вторият опит на двете антисистемни партии – Движение \"5 звезди\" и \"Лигата\" – получи зелена светлина от президента.  Номинираният по-рано за служебен премиер върна мандата и отвори пътя към коалиция между популистите и крайната десница.  Предложеният от тях министър-председател Джузепе Конте е юрист без опит в политиката. Лидерът на \"Лигата\" Матео Салвини ще поеме вътрешните работи, а този на Движение \"5 звезди\" – Луиджи ди Майо – министерството на икономическото развитие и труда.  Двамата ще бъдат и вицепремиери. Евроскептикът Паоло Савона ще оглави европейските въпроси. Първоначално той беше посочен за министър на икономиката.  Президентът обаче наложи вето върху номинацията му, предизвиквайки конституционна криза. Днес новият кабинет ще положи клетва пред парламента.", "date": "2018.06.01", "title": "Кризата в Италия приключи - президентът даде зелена светлина на новото правителство"}
