{"url": "http://www.faktor.bg/bg/articles/novini/svyat/vladimir-chukov-rano-e-da-se-kazhe-dali-v-myunster-stava-vapros-za-terorizam", "text": "Първоначално изглежда, че инцидентът в Мюнстер е акт, направен нарочно. Това каза за Агенция „Фокус“ арабистът проф. Владимир Чуков по повод инцидента в германския град Мюнстер, при който камион се вряза в група пешеходци. „Рано е да се кажe какво е съдържанието на този акт и дали става въпрос за тероризъм. Трябва да изчакаме да видим повече подробности от разследващите органи“, каза проф. Чуков. Той припомни, че е имало подобен случай в Ню Йорк с пиян шьофор, който е накарал обществеността и органите на реда да смятат инцидента за терористичен акт, а впоследствие се е оказало, че не е така. Проф. Чуков отбеляза, че терористични актове с камион е имало в Ница и Барселона.  „За съжаление можем да разсъждаваме по такъв вариант. Видяхме, че са необходими поне 10 или 15 часа, докато бъде установено кой е шофьорът, как се е сдобил с камиона и какви са обстоятелствата. Твърде много детайли има, които трябва да се появят допълнително, за да можем да бъдем сигурни дали става въпрос за тероризъм или не“, заяви проф. Чуков и посочи, че терористичен акт може да бъде един от възможните варианти. По думите му самоубийството на шофьора напомня развитието на един терористичен акт, но все още нищо категорично не може да се каже.", "date": "2018.04.07", "title": "Владимир Чуков: Рано е да се кажe дали в Мюнстер става въпрос за тероризъм"}
{"url": "http://www.faktor.bg/bg/articles/ruskoto-posolstvo-iska-sreshta-s-vanshniya-ministar-na-velikobritaniya-boris-dzhonsan-zaradi-skripal", "text": ". Руското посолство в Лондон иска среща между посланик Александър Яковенко и външния министър на Великобритания Борис Джонсън, за да обсъдят „ситуацията в Солсбъри“, предава The Independent. „Надяваме се на конструктивна реакция от британска страна и разчитаме на такава среща в близкото бъдеще“, заяви прессекретар на посолството. Молбата е отправена след като Сергей и Юлия Скрипал са отбелязали значително подобрение, след като преди месец бяха атакувани с невропаралитичен газ в Солсбъри.  Превод и редакция: Виктор Турмаков", "date": "2018.04.07", "title": "Руското посолство иска среща с външния министър на Великобритания Борис Джонсън заради Скрипал"}
{"url": "http://www.faktor.bg/bg/articles/novini/svyat/zoran-zaev-imame-pridvizhvane-napred-v-razgovorite-s-gartsiya-za-imeto", "text": "Премиерът на Македония Зоран Заев е оптимист след срещата между министрите на външните работи на бившата югорепублика и Гърция Никола Димитров и Никос Коцияс във Виена за разрешаване на спора за името, тъй като, както каза той, те са отворили душите си и са представили истинските си позиции, предава скопският телевизионен канал „Сител“, цитирана от \"Фокус\". „Знаем кое е възможно и кое е невъзможно. Така че имаме придвижване напред. Надявам се министрите да се видят повторно, вероятно в Охрид на 11 и 12 април. Не знам дали срещата е потвърдена, знам, че засега това е планът, но трябва да се разберем допълнително. Продължаваме напред, месеците са пред нас. Убеден съм, че ако направим усилия, ако държим сметка за нашите партньори от Гърция, това, което се договорим, ще мине и през институциите. Но и те трябва да държат сметка за нас, защото това, което договорим, трябва да мине през институциите и през гражданите и в Гърция, и в Македония. Това е начинът за решаване на проблема“, заяви Заев, отговаряйки на репортерски въпроси при посещението си в Щип в събота. Той вярва, че ще се намери решение, което ще запази достойнството и идентичността и на двете страни.", "date": "2018.04.07", "title": "Зоран Заев:  Имаме придвижване напред в разговорите с Гърция за името"}
{"url": "http://www.faktor.bg/bg/articles/novini/balgariya/mestan-poluchi-pokana-za-partien-kongres-17-dni-sled-provezhdaneto-mu", "text": "Лидерът на ДОСТ Лютви Местан получил покана за участие на пратийния конгрес на Партита на националното действие  в Анкара почти 17 дни, след провеждането на форума. От централата на Девлет Бахчели  изпратили до Местан поканата на  7 март тази година, конгресът се състоял на 18 март, а Български пощи доставили писмото едва на 5 април. Лютви Местан смята, че в случая съвсем не става дума за случаен гаф, а за активно мероприятие, целящо представители на ДОСТ да не присъстват като гости на важния партиен форум. Това е провокация срещу нашата формация, още повече, че никоя друга политическа сила от България не е канена от съседите, коментират от ДОСТ. Местан ще иска проверка кой и защо е забавил писмото и защо то е получено близо месец след изпращането му. Има ли външна намеса в дейността на Българските пощи и кой реално стои зад тази провокация. От ДОСТ ще заведат и дело срещу Български пощи.", "date": "2018.04.07", "title": "Местан получи покана за партиен конгрес 17 дни след провеждането му"}
{"url": "http://www.faktor.bg/bg/articles/novini/svyat/administratsiyata-na-tram-obmislya-kak-da-udari-vnosnite-avtomobili", "text": "Администрацията на американския президент Доналд Тръмп обмисля начини да изиска въвеждането на по-строги правила спрямо стандартите за замърсяване на околната среда на вносните автомобили, за да защити домашната автомобилна индустрия, съобщиха пред Reuters два отделни източника, запознати с въпроса. Говорителят на Белия Дом Сара Сандърс заяви, че Тръмп ще „насърчава свободните, справедливите и реципрочните търговски практики, за да продължи растежът на икономиката и заетостта на САЩ и завръщането на компаниите обратно в Америка“, предаде \"Фокус\". Двама неназовани и независими един от друг американски автомобилни производители са заявили, че идеята е дадена на Белия Дом миналата седмица от министъра на търговията Уилбър Рос и са посочили, че автомобилната индустрия нито е искала промените, нито ги е подкрепила. Reuters предлага статистика, според която в САЩ оперират 17 автомобилни завода на чужди производители, 12 от които са азиатски. Делът на продадените вносни автомобили възлиза на 21% от 17,2-а милиона продадени в САЩ м.г.", "date": "2018.04.07", "title": "Администрацията на Тръмп обмисля как да удари вносните автомобили"}
{"url": "http://www.faktor.bg/bg/articles/novini/svyat/kremal-ne-sdarzha-nervite-rusiya-nyama-da-pozvoli-da-e-zhertven-agnets-zaradi-skripal", "text": "Русия няма да позволи от нея да се искат оправдания по случая „Скрипал“ в ултимативен тон. Така коментира в събота пред кореспондента на ТАСС посолството на Русия в Швеция изказванията на външния министър на кралството Марго Валстрьом и премиера Стефан Льовен, че Москва е „единственият вероятен виновник“ за инцидента в Солсбъри и затова трябва да даде обяснения за случилото се, пише \"Фокус\". „Независимо от това, че британската страна до момента не е дала нито едно доказателство за правотата на своите обвинителни версии, представящи Русия като „единствен вероятен виновник“, Стокхолм отново безапелационно обвинява Москва в „поредно предизвикателство срещу световния правов ред“. Абсолютно очевидно е, че вместо да зададе на Лондон директния въпрос от какво се е ръководил, когато отправя толкова тежки обвинения по адрес на Русия, Швеция, отхвърляйки принципа за презумпцията за невинност, прибягна към тактиката „нека да се оправдава този, по когото са метнали камък“, - отбелязаха от дипломатическата мисия. – Русия няма да позволи на никой да я назначи за „жертвен агнец“ и да иска от нея оправдания с ултимативен тон“. ТАСС припомня, че по-рано Валстрьом, в интервю пред агенция TT, заяви, че, съгласно общата позиция на Европейския съюз, Русия е „единственият вероятен виновник“ за случилото се, а „покушението в Солсбъри е поредното предизвикателство срещу международния правов ред от руска страна“. На свой ред, Льовен, в интервю пред „Шведското радио“, изрази мнение, че ако Русия има някакво отношение към случилото се, то тя трябва „да го обясни по някакъв нормален начин“.", "date": "2018.04.07", "title": "Москва не сдържа нервите: Русия няма да е жертвен агнец заради \"Скрипал\""}
{"url": "http://www.faktor.bg/bg/articles/novini/svyat/kamion-se-vryaza-v-talpa-v-myunster-pone-trima-sa-ubiti", "text": "Най-малко трима души загинаха след като камион се вряза в тълпа хора на оживена улица в западния германски град Мюнстер. Местни медии съобщават и за около 50 пострадали. Предполагаемият престъпник се е самоубил на място, предаде Ройтерс, позовавайки се на полицейски представител. Той е уточнил, че на този етап е рано да се говори дали става дума за терористичен акт. По данни на „Рейнише Пост“ са загинали трима души, около 30 са ранени. Тези данни не са потвърдени официално. Вестник „Вестфалише Нахрихтен“ съобщава, че автомобилът се е врязал в група седнали хора. По данни на телевизия Н-тв става дума за малък камион.", "date": "2018.04.07", "title": "Камион се вряза в тълпа в Мюнстер, поне трима са убити"}
{"url": "http://www.faktor.bg/bg/articles/novini/balgariya/hristo-smolenov-na-terora-tryabva-da-se-protivopostavi-hilyadooko-grazhdansko-prisastvie", "text": "Хората да бъдат бдителни, даже във Великденската нощ, защото единствено това е гаранция за сигурност. Това каза за Агенция „Фокус“ експертът по антитероризъм Христо Смоленов по повод инцидента в германския град Мюнстер, при който камион се вряза в група пешеходци. „На терора трябва да се противопостави хилядооко гражданско присъствие и бдителност. Светли празници на българския народ, да не позволява да бъде разединяван нито по верска, нито по етническа принадлежност. Да знае, че всички ние имаме интерес да опазим децата си и България, която има шанса да опази нас“, каза Смоленов.  Той посочи, че е бил свидетел в Малта, когато италианските власти са арестували запоздрян, работил по проект на кола – бомба в камион. „Обърнете внимание - практиката в Италия е доста по-ефективна, отколкото, в която и да било от западноевропейските или северноевропейските страни. Италианските власти не оставят терористите да си покажат рогата и да консумират престъплението, наречено убийство на хора. Те действат превантивно и в това отношение имат моите адмирации. Нещо повече препоръка към нашите собствени сили за сигурност, органи на реда да действат по италианския модел, а не по германския и френския, да не говорим за скандинавския“, коментира Смоленов. По думите му инцидентът в Мюнстер е тъжно събитие, защото поругава човеколюбивата атмосфера на празника. „Атмосфера, в която всички мислим за толерантност, за човечност, отвъд деленето на религии, нации и раси. Тук става дума за нещо, което хвърля предизвикателство срещу европейската цивилизация като цяло. За съжаления тя се въплъщава политически от сили, които хабер си нямат от защитата на християнските ценности“, посочи Смоленов. Експертът допълни, че системата е статистическа, че се задейства една цяла среда на агресия. По думите му отдавна конфликтните зони са се превърнали в развъдници на тероризъм. Той обърна внимание, че европейските общества насила биват карани да станат гостоприемници на тероризма.", "date": "2018.04.07", "title": "Христо Смоленов: На терора трябва да се противопостави хилядооко гражданско присъствие"}
{"url": "http://www.faktor.bg/bg/articles/novini/balgariya/mitropolit-antoniy-donese-blagodatniya-ogan-ot-bozhi-grob", "text": "Делегация, водена от Негово високопреосвещенство Западно и Средноевропейският митрополит Антоний донесе Благодатния огън от Божи гроб, предаде Агенция „Фокус”.Огънят символизира Възкресение Христово и се смята за светиня за вярващите. Появата му в навечерието на Великден с молитвите на патриарха, духовенството и хиляди вярващи се нарича „чудо на слизане на Благодатния огън“. Делегацията донесе свещеният огън в няколко фенера, които се съхраняваха в специален контейнер в самолета през целия път. На летището духовници от цялата страна си взеха от Благодатния огън, за да го разнесат из цялата страна. Благодатният огън ще бъде пренесен и в параклиса на Синодалната палата в София. Малко преди полунощ Благодатният огън ще бъде изнесен от параклиса в Синодалната палата, за да бъде предаден на Негово светейшество Българският патриарх и Софийски митрополит Неофит за вечерното богослужение в патриаршеската катедрала „Св. Александър Невски\".", "date": "2018.04.07", "title": "Митрополит Антоний донесе Благодатния огън от Божи гроб"}
{"url": "http://www.faktor.bg/bg/articles/novini/svyat/v-restavriranata-balgarska-tsarkva-sveti-stefan-v-istanbul-shte-ima-velikdensko-bogosluzhenie", "text": "За първи път след около седем години в реставрираната българска църква \"Свети Стефан\" в Истанбул тази вечер ще има великденско богослужение.  Великденската служба в църквата “Свети Стефан” ще се ръководи от протосингела на Старозагорския митрополит, който е пристигнал специално за най-големия християнски празник, предаде БНР.  Служба ще има и в по-малкия параклис в екзархийската сграда в кв. „Шишли“. Тя ще бъде изнесена от отец Ангел Велков, свещеникът на българските църкви в Истанбул. В тази черква се провеждаха църковните служби през седемте години, в които Желязна църква беше затворена за посещения или литургии заради течащия основен ремонт. Богослужението ще започне в 23 часа, след което богомолците ще посрещнат заедно Възкресението. Ритуалът ще завърши с традиционното обикаляне със свещи около храмовете. Очаква се и двете служби за Христовото Възкресение да бъдат масово посетени от българската общност в Истанбул, както и от много туристи от България. Пристигналите от страната ни гости проявяват голям интерес към реставрираната Желязна църква и към българския Метох срещу нея, в който е устроена музейна експозиция.", "date": "2018.04.07", "title": "В реставрираната българска църква \"Свети Стефан\" в Истанбул ще има великденско богослужение."}
{"url": "http://www.faktor.bg/bg/articles/obshtestvo/dosietata-h/mit-li-e-hristovoto-vazkresenie", "text": "- Твърди се дори, че Исус създавал илюзията, че ходи по водата, а всъщност крачел по каменни блокове. Или пък че използвал прикритието на сутрешната мъгла над Генисаретското езеро. Аз не вярвам в тези истории. Според мен, Библията трябва да се чете точно. В нея се казва, че на апостолите им се явила визия край езерото. Те са видели нещо. Явило им се е нещо, за което няма естествено обяснение. В езика на Библията това е т.нар. “явление”. Това означава, че между Бог и човек има някаква комуникация. И това е нещо, което никой медик не може да обясни с медицината, никой физик - с физиката, и никой биолог – с биологията. Това е по същество въпрос на вярата. Теологията има задачата да пропагандира подобни теми като въпроси на вярата, и точно по тази причина аз съм много скептичен към всякакви научни опити за обяснение на тези явления, каквито и Вие цитирахте. В Ерусалим се намерили жени, които казали, че отишли до гроба, а той бил празен. И те не можели да си обяснят това. Но после един Божи глас им казал, че гробът е празен, защото Исус е възкръснал от мъртвите. Имало хора, които сметнали, че онези жени говорели небивалици. Но в крайна сметка възкръсналият се явил и на тях, а те го помислили за призрак. Но Исус ги заговорил, казал им: “Вижте ме добре. Аз съм Исус!” Томас Зьодинг е професор в католическия теологичен факултет на Рурския университет в Бохум и преподава в катедрата \"Нов завет\".", "date": "2018.04.07", "title": "Мит ли е Христовото Възкресение?"}
{"url": "http://www.faktor.bg/bg/articles/mvr-zatyaga-merkita-za-sigurnost-po-velikden", "text": "Областните дирекции на МВР и регионалните дирекции \"Пожарна безопасност и защита на населението\" по места предприемат засилени мерки за сигурност и ограничаване на инцидентите по време на Великденските празници, предаде БНР. В ход са проверки за предотвратяване на незаконен превоз и търговия с животни, суровини и хранителни продукти. Засилено е полицейското присъствие, както по главните, така и по третокласните и общински пътища и подходите и районите на питейни и увеселителни заведения. Чрез специализирани полицейски операции се следи за водачи употребили алкохол или неправоспособни, както и за използване на обезопасителни колани или каски. В районите на манастирите и храмовете довечера ще има засилено полицейско присъствие за предотвратяване на задръствания и увеличаване на пропускателната способност. Огнеборци също ще следят за спокойното протичане на празничните литургии.", "date": "2018.04.07", "title": "МВР затяга мерките за сигурност по Великден"}
{"url": "http://www.faktor.bg/bg/articles/ekspert-blagodatniyat-ogan-nyama-magichni-a-svrahestestveni-svoystva", "text": "\"Благодатният огън не е само символ. Той разкрива цялото богослужение, свързано със светлината. Това е и една реалност, не е само символ\"  каза в интервю за Агенция „Фокус“ богословът доц. Костадин Нушев по темата за Благодатния огън и значението му за християните.  „На Възкресение Христово във всеки православен храм свещеникът, свещенослужителят или епископът излиза от олтара, дава светлината на вярващите и казва: „Приемете светлината“ и „Христос Воскресе“. Този Благодатен огън, както цялото наше богослужение, може да се каже, че ни изобразява и символизира Пасхалната светлина на Възкресението, но от друга страна - това е и една реалност, не е само символ“, обясни доц. Нушев. По думите му Благодатният огън влиза в храма, изпълва го и всички вярващи се докосват до него. Според него това е една Благодатна, свръхестествена реалност, която ни разкрива и присъствието на Христовата благодат и сила, която всички приемаме на този най-велик Християнски празник. Доц. Нушев уточни, че Благодатният огън няма магични, а свръхестествени свойства. „Точно тези свойства показват особеното естество на този огън, че това не е обикновено физическо явление, а че става въпрос за някакво съществено благодатно действие или тържествено проявление. Много хора, които са били в храма на Входа Господен на Възкресение, свидетелстват, че наистина този огън има такива свойства. Първоначално, когато той влиза в храма в Божи гроб, може да бъде пипан, да видим как хората с него осеняват детето си като една благодатна светлина първоначално и след известно време той придобива физическите свойства на обикновения огън“, допълни богословът. Той добави, че има и случаи, в които вярващите хора, които идват със силна вяра и молитва и особено деца в чистотата на своята вяра, могат също така да почувстват и да се докоснат до свръхестествения характер на Благодатния огън.", "date": "2018.04.07", "title": "Експерт:  Благодатният огън няма магични, а свръхестествени свойства"}
{"url": "http://www.faktor.bg/bg/articles/obshtestvo/dosietata-h/kakav-e-proizhodat-na-moshtniya-elektromagniten-zaryad-pri-zapalvaneto-na-blagodatniya-ogan", "text": "На Велика събота вече над 2 хил. години хиляди вярващи от цял свят пристигат в Йерусалим, за да станат свидетели на чудото. Огънят, наричан още Свещен или Небесен, е едно от чудесата, които всяка година стават на Велика събота. Той пламва от само себе си в храм \"Възкресение Христово\", построен върху Божи гроб в Йерусалим. И до днес тайнството на запалването на Благодатния огън е неразгадано, въпреки че много учени са градили хипотези. Първите сведения за запалването на свещите и кандилата в църквата са от IV век. Тогава за празника нямало масло и патриарх Нарцис наредил да сложат вода. В нощта на литургията внезапно всички кандила и свещите на самия патриарх се запалили. Има сведение, че Огънят не слязъл само един път в самата църква, а около нея. Това станало през 1579 г., когато представители на арменската църква подкупили местната градска управа в лицето на турците, които тогава владеели град Йерусалим. Те ги склонили да не допуснат при гроба православния патриарх и да получат изключителното право да вземат огъня и да честват Пасха в храма. Тогавашният патриарх Софроний и православните поклонници не били допуснати нито в параклиса над Божия гроб, нито въобще в храма, те останали да се молят навън. Вътре влязъл арменски владика, въпреки че той прекарал целия ден в молитви, Божественият огън не слязъл.  Вместо това, като мълния се запалил извън храма, блеснал в една от колоните, до която се молел православният патриарх и всички вярващи вече могли да получат частица от него. Подготовката за слизането на огъня започва в събота сутринта. Всяка година параклисът внимателно се проверява за запалителни средства с цел да изчезне всяко съмнение, че чудото е плод на човешка ръка. След това вратите се запечатват с голяма пита пчелен восък. Главният участник в измолването на Благодатния огън се усамотява в параклиса, след което започва очакването на чудото. По стара традиция единствените, които могат да получат Небесния огън, са православните и те го предават на другите християнски вероизповедания. Според старо поверие, ако Благодатният огън не слезе на Велика събота, това ще е последният ден на човечеството. Храмът на Божи гроб ще бъде разрушен и ще настъпи Второто пришествие. Пак според поверията едно от кандилата над Божи гроб се самозапалва. От него патриархът запалва снопчета от по 33 свещи и ги изнася от храма. За да убеди себе си и света по научен начин, през 2008 г. руският физик проф. Андрей Волков от физичния изследователски институт \"Корчатов\" получава изключителното право да влезе в църквата \"Възкресение Христово\" на Божи гроб със специална апаратура, побираща се в куфарче. В продължение на шест часа преди службата той правел замервания на електромагнитното поле в храма. Всичко било нормално, но когато започнала молитвата на патриарха, полето се усилило. При самото запалване на свещите стойностите се увеличили два пъти със силата на мощен електромагнитен заряд. Това не би могло да стане с апаратура или някакво запалително средство в условията на храма, бил категоричен ученът. Разбира се, от едно-единствено изследване не може да се потвърди една научна истина, но това изследване остава в историята като едно от малкото научни доказателства на християнските чудеса. И въпросът какъв е произходът на това силно електромагнитно поле при запалването на Благодатния огнън, ще продължава да вълнува учените и християнския свят.", "date": "2018.04.07", "title": "Какъв е произходът на мощния електромагнитен заряд при запалването на Благодатния огън?"}
{"url": "http://www.faktor.bg/bg/articles/novini/svyat/tsipras-vtvardi-tona-kam-ankara-nastoya-turtsiya-da-osvobodi-zadarzhanite-gratski-voynitsi", "text": "Премиерът на Гърция Алексис Ципрас втвърди тона към Анкара. Той настоя Турция незабавно да освободи двамата задържани гръцки войници, предаде АФП. \"Човешкият живот и човешката свобода не са, и не трябва да бъдат, пешки на властови игри и изнудване\", написа Ципрас в съобщение до вестник Documento. Турция арестува двама гръцки войници, които по грешка пресякоха границата между двете страни на 2 март. Войниците твърдят, че са изгубили пътя заради гъста мъгла. Гърция се надяваше двамата  да бъдат освободени преди Великден.  Атина енергично оспорва твърденията на Анкара, че турските власти са предоставили подробности за повдигнатите обвинения. Гърция няма информация на какви доказателства се основават. Според Анадолската агенция войниците са обвинени в \"опит за военен шпионаж\", както и навлизане в забранена военна зона.", "date": "2018.04.07", "title": "Ципрас втвърди тона към Анкара, настоя да освободи задържаните гръцки войници"}
{"url": "http://www.faktor.bg/bg/articles/novini/balgariya/vyatar-i-gramotevitsi", "text": "Днес вятърът в цялата страна ще се ориентира от североизток и ще се усили, ще е умерен, в източната половина и силен. Облачността ще е променлива, в Западна България предимно значителна.   На отделни места ще превали дъжд, по-интензивен и с гръмотевици в Родопите.  Такава е прогнозата за времето на Националния институт по метеорология и хидрология (НИМХ) при БАН. Над Черноморието ще има разкъсана облачност, през деня намаляваща до слънчево. Ще духа умерен и силен североизточен вятър. Атмосферното налягане ще бъде малко по-високо от средното за месеца. През деня слабо то ще се повиши.", "date": "2018.04.07", "title": "Вятър  и гръмотевици"}
{"url": "http://www.faktor.bg/bg/articles/tramp-podpisva-memorandum-za-zadarzhane-na-nelegalnite-imigranti-vklyuchva-i-armiyata", "text": "Американският президент Доналд Тръмп подписва меморандум за задържане на нелегалните имигранти, предава Reuters, цитиран от \"Фокус\". В меморандума се разпорежда прекратяване на практиката на „задържане и пускане“ на нелегалните имигранти до съдебно изслушване за статута им. Като част от меморандума президентът е разпоредил на министъра на отбраната да представи списък от военни обекти, които могат да се използват за задържане на нелегалните имигранти.", "date": "2018.04.07", "title": "Тръмп подписва меморандум за задържане на нелегалните имигранти,ангажира и армията"}
{"url": "http://www.faktor.bg/bg/articles/es-nyama-da-podkrepi-severen-potok-2", "text": "ЕС няма да подкрепи проекта за газопровода \"Северен поток 2\", защото не е в полза на диверсификацията на източниците и маршрутите за доставка на газ.  Това заяви Доминик Ристори, ръководител на дирекция \"Енергетика\" на Европейската комисия, цитиран от Дойче веле. \"Ако газопроводът бъде построен, той няма да получи подкрепата на ЕС\", категоричен бе Ристори. По думите му, реализацията на проекта би била в нарушение на принципите за прозрачност, за недопускане на дискриминация и за свободен достъп на европейските потребители до източниците на енергоносители. Ристори, който е посещение в Киев, се срещна с украинския министър на енергетиката и въгледобивната промишленост Игор Насалик и с представители на енергийни компании. Той увери домакините си, че Европейският съюз ще помогне на Украйна в спора ѝ с руската компания \"Газпром\". \"Ние ще помагаме на Украйна за изпълнението на решенията на Стокхолмския арбитраж. Ще настояваме двете страни да изпълняват решенията на арбитража.\" - заяви европейският представител. Припомняме, международният арбитраж в Стокхолм постанови, че руският концерн \"Газпром\" трябва да доплати на украинската компания \"Нафтогаз\" 4.63 милиарда долара на неизпълнение на договорените обеми транзит на газ. Доминик Ристори отбеляза, че транзитът на газ е важен както за Украйна, така и за ЕС с оглед на диверсификацията на маршрутите и източниците.", "date": "2018.04.07", "title": "ЕС няма да подкрепи  \"Северен поток 2\""}
{"url": "http://www.faktor.bg/bg/articles/novini/svyat/moskva-e-byasna-na-sanktsiite-sreshtu-oligarsi-obeshta-da-dade-tvard-otgovor", "text": "Москва обеща да даде твърд отговор на новите санкции срещу руснаци от т. нар \"кремълски списък\". Под ударите на новите ограничения попаднаха седем от най-влиятелните олигарси в Русия, съобщава АФП. Москва е направо бясна, бихме допълнили, съдейки по реакцията й. Както и по неаедекватните изказвания на руския външен министър по въпроса. Според руското външно министерство, САЩ сами се отричат от собствените си ценности, тъй като санкциите са насочени срещу принципите на пазарната икономика и използват административни методи за премахване на конкуренцията. Външният министър Сергей Лавров коментира включването в санкционния списък на компании от руската оръжейна индустрия: „Санкциите, които засягат руския отбранителен износ и предприятията, които произвеждат съответната продукция, без никакви съмнения целят да не се допусне укрепване на нашите позиции в ущърб на САЩ. Този стремеж е разбираем, но конкуренцията трябва да е честна, а не просто да се забранява на страните от третия свят да купуват руската продукция под заплаха и те да попаднат под ударите на американските санкции.“,посочи Лавров. В разширения списък попадна и главният изпълнителен директор на \"Газпром\" Алексей Милер. По този повод той заяви, че е горд да бъде включен в новите американски санкции и че смята това за потвърждение за правилността на своите действия, предадоха Ройтерс и ТАСС.", "date": "2018.04.07", "title": "Москва е бясна на санкциите срещу олигарси, обеща да даде твърд отговор"}
{"url": "http://www.faktor.bg/bg/articles/novini/balgariya/nadziratel-v-zatvora-ako-imashe-poveche-sluzhiteli-sotsialniyat-i-chistachkata-nyamashe-da-gonyat-begaltsite", "text": "Бягство от затвора, затворници с оръжия, пребит надзирател - така звучаха новините през тази седмица. Колко лесно е да вкараш абсолютно всичко в Централния софийски затвор, защо двама невъоръжени надзиратели пазят 150 затворници и защо опасните престъпници делят един и същи режим с хората с по-леки присъди? От Нова тв  разговаряха по тези въпроси с един надзирател в Софийския затвор, който е и шеф на синдиката на надзирателите. „От 10 години сигнализираме отговорните институции за недостига на служители в местата за лишаване от свобода. Сигнализираме за недофинансирането на системата, за все по-зачестяващите нападения срещу служители. Във връзка с модерните европейски изисквания стават все по-облекчени режимите на лишените от свобода, което не е лошо, защото води до сваляне на напрежението в тях. За сметна на това обаче нивото на техниката и охранителния състав са от преди 20 години”, коментира Ивайло Григоров. По думите му, ако имаше повече служители, нямаше да се стигне и до бягството от Софийския затвор. „Ако имаше повече служители, нямаше да ги гони началникът на социалните работници и чистачката, защото останалите служители са по постовете. Ако бяха тръгнали да ги гонят, трябваше затворът да остане без служители”, каза още Григоров.", "date": "2018.04.07", "title": "Надзирател в затвора: Ако имаше повече служители,  социалният и чистачката нямаше да гонят бегълците"}
{"url": "http://www.faktor.bg/bg/articles/novini/balgariya/kiril-ananiev-zaedno-shte-vazstanovim-kakto-doverieto-v-zdravnata-sistema", "text": "\"Сигурен съм, че заедно ще възстановим както доверието в системата, така и основанията ви за самочувствие на мисионери“, се казва в поздравителния адрес на министър Кирил Ананиев до всички лекари, зъболекари, фармацевти, професионалисти по здравни грижи и всички работещи в сферата на здравеопазванетопо по повод Световния ден на здравето - 7 април. Това съобщиха от пресцентъра на Министерството на здравеопазването. здравният министър  . \"Благодаря ви за грижите, които ежедневно полагате за българските граждани и пациенти. Безкрайно уважавам вашия опит и експертиза\" , се казва там. „Макар с различно образование и професионален път, днес с вас се оказваме изправени пред една и съща задача - да направим така, че очакванията на пациентите и съсловието да намерят пресечна точка. Много са проблемите в сектора, наслагвани повече от десет години. Голяма част от решенията, било то и правилни, не бяха реализирани напълно. Неведнъж ставахме пасивни наблюдатели или по-лошото – потърпевши от опитите за реформиране на системата, на прилагането на изолирани и спорни мерки за запушване на течовете в здравеопазването. Истината е, че всеки един от нас трябва да си върши добре и отговорно работата, за да има резултат“, заяви Ананиев и уточни, че днес се обръща към тях с уважение и разбиране, но и с надежда да приемат подадената ръка, за да направят заедно всичко по силите си да сложат ред в здравната ни система и да осигурят на съгражданите си достъп до качествени здравни услуги.  „В тази посока е и определената от Световната здравна организация основната тема на тазгодишния Световен ден на здравето – „Универсален достъп до здравеопазване: за всеки навсякъде“, чийто слоган гласи „Здраве за всички“. Оценявам търпението и последователността ви при отстояването на реално остойностен труд, конкурентни възнаграждения и на адекватна за страната ни нормативна уредба в сектора. За мен е важно да знаете, че с екипът ми работим за това, да ви бъдат гарантирани адекватни условия на труд, на пациентите – да бъде осигурено достъпно и качествено здравеопазване, а разговорите за пари да излязат от дневния ред на пациентите и здравните професионалисти“, допълни той. По думите му по тази причина 2018–а ще е особено важна и за тях, и за него.  „Но трябва да минем и през това, за да можем през 2019 г. да се фокусираме върху качеството на услугата, а не върху цифрите срещу нея. Моята цел е подобряване на модела. Затова ще ви призова към търпение, за да можем качествено и трайно да преструктурираме системата, най-вече с грижа за хора. Нека гражданите са доволни от съвместната ни работа\", заявява министърът.", "date": "2018.04.07", "title": "Кирил Ананиев: Заедно ще възстановим доверието в здравната система"}
{"url": "http://www.faktor.bg/bg/articles/novini/svyat/oligarhat-oleg-deripaska-roptae-sreshtu-sanktsiite-bili-prosto-absurdni", "text": "Руският олигарх Олег Дерипаска, който бе включен в петък в санкционния списък на САЩ, смята решението за неоснователно, макар и очаквано, предава Интерфакс, цитиран от \"Фокус\". „Събитията, случили се вчера, са неприятни, но не и неочаквани. Основанията за включването ми в санкционния списък са абсолютно безоснователни, смехотворни и просто абсурдни“, смята Дерипаска. Негов представител заяви, че той се готви „да отбележи Великден, а вече след това да анализира ситуацията с юристите си“.  Освен самият предприемач, в „черния списък“ на министерството на финансите на САЩ попадат и компаниите с негово участие „РусАл“ и „ГАЗ“.", "date": "2018.04.07", "title": "Олигархът Олег Дерипаска роптае срещу санкциите, били  \"просто абсурдни“"}
{"url": "http://www.faktor.bg/bg/articles/novini/balgariya/otmeneni-sa-poletite-sofiya-parizh-i-obratno", "text": "Отменени са полетите от и до Париж, изпълнявани от авиокомпанията „Еър Франс“. Това сочи справка на сайта на Летище „София“.Причината е стачка на служителите на „Еър Франс“, включително пилотите, екипажите и наземния персонал. Те настояват за 6% увеличение на заплатата и провеждат редица еднодневни стачки от февруари насам.  Днес в 17.35 часа трябваше от София да излети полет AF1789 до Париж „Шарл де Гол“. От френската столица у нас трябваше да кацне полет AF1788 в 16.45 часа.", "date": "2018.04.07", "title": "Отменени са полетите София-Париж и обратно"}
{"url": "http://www.faktor.bg/bg/articles/skandal-pokray-blagodatniya-ogan-svetiyat-sinod-reklamira-ruski-sayt-nehae-za-bnt", "text": "Светият синод на Българската православна църква сътвори грандиозен скандал само часове преди Великден, установи faktor.bg.   Днес Синодалният сайт рекламира възможността да се гледа на живо запалването на благодатния огън в Йерусалим... Дотук добре, но при кликването на линка излиза руски сайт. Това е \"водещата новина\" на сайта на българската Патриаршията, публикувана в 11.07 ч., представяте ли си?  БНТ от 2005 г. излъчва запалването на Благодатния огън, ще го направи и сега. Синодът не дава и лев, категорични са телевизионни  хора.  За това излъчване Църквата даже не се и сеща, изглежда повече предпочита руското. Едно грубо неуважение не само към БНТ, но и изобщо към българщината.  Потърсихме за коментар журналистът Горан Благоев: \" Преди 14 години по мое предложение БНТ започна да купува от руската НТВ трасето с картината от Йерусалим на Велика събота. Не ми е липсвала \"рекламата\" на Синодалния сайт, но когато сега си позволиха да \"рекламират\" възможността това събитие да се гледа на живо през руски сайт това вече е недостойно. Православната църква на България игнорира нейната Национална телевизия. Всъщност поведението на хората, които поддържат Синодалния сайт може да буди само снизходителна усмивка и съжаление - \"толкова могат\". Те дори не анонсират всички директни предавания на празничните и неделните богослужения, които БНТ излъчва и финансира от собствения си бюджет. За тях Синодът не дава и стотинка!!! Това няма как да е лично отношение към мен, защото преди две години се отказах да коментирам празничните богослужения и сега коментатор е преподавател в Богословския ф-т на СУ. Тези които се излъчват по БНТ-2 всяка неделя също се коментират от богослови. Така че служителите на Синодалния сайт са немарливи към своите и са много далеч от уменията да популяризират БПЦ. Жалко!\" Възмутени читатели пък алармираха, че преди директното трасе на руската електронна медия, по сайта на Светия синод на БПЦ е вървял руски филм за Благодатния огън. Скандално е, че Българската патриаршия реши точно преди Възкресение да се прояви като задунайска губерния.", "date": "2018.04.07", "title": "Скандал покрай Благодатния огън! Светият синод рекламира руски сайт, нехае за БНТ"}
