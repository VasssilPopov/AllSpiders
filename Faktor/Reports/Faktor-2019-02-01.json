{"url": "https://www.faktor.bg/bg/articles/gratski-fermeri-obyaviha-bezsrochna-blokada-na-patya-seres-solun", "text": "Гръцки фермери блокираха с трактори пътя Серес-Солун и обявиха, че блокадата ще е безсрочна. Шофьорите са принудени да използват обходни маршрути. Нараства и броят на недоволните земеделци на магистралата Солун-Атина до Лариса. Тракторите са поставени на магистралата при пътен възел „Сидерокастро“ до Серес. Блокирано е движението към Солун и влизащите през граничен пункт „Промахон“ трябва да използват дълъг обходен маршрут, предаде БНР.  Решението на земеделците е безсрочна блокада на това място. Причината за тази реакция на фермерите е присъствието на заместник-председателя на Европейския парламент и лидер на евродепутатите от СИРИЗА Димитрис Пападимулис. Фермерите се опитаха да се срещнат и преговарят с него, но не успяха.  Продължава и блокадата на магистралата до Лариса. Вместо очакваното оттегляне на машините след намесата на прокуратурата, непрекъснато се увеличават земеделците, които са в стачна готовност. „Няма да преговаряме с правителството, което само симулира активност“, заявиха от Националния фермерски съюз.  На местата със затворени пътища се използват обходни маршрути, които засега не са блокирани от протестиращи.", "date": "2019.02.01", "title": "Гръцки фермери блокират безсрочно пътя Серес-Солун"}
{"url": "https://www.faktor.bg/bg/articles/i-bog-reche-tramp-da-e", "text": "Религиозното начало е присъщо на САЩ още от тяхното създаване: гражданско-религиозните елементи, аналогиите със стария Завет и позоваването на Бога са вплетени в тяхната политическа култура - както в никоя друга западна държава. Често границите на фанатизма обаче са размити. Евангелистките християни са много важна част от републиканския електорат. Повечето от тези християни гласуваха за Доналд Тръмп и са доволни от неговото представяне като президент. Към тази основна клиентела се обърна говорителка на Тръмп в интервю за едно християнско радио. Тя вярва, че Бог е пожелал Доналд Тръмп да стане президент. И докато това изявление предизвиква подигравки сред неговите противници, много от неговите поддръжници вярват на това и го приемат за факт. Представете си го само: Тръмп, а с това и политиката му, са Божията воля, а противниците му, които я отричат, са Дяволът? Да горят дано! За бога, демокрацията не противоречи на християнските ценности, но фундаментализмът със сигурност е вреден за нея.", "date": "2019.02.01", "title": "И Бог рече: Тръмп да е!"}
{"url": "https://www.faktor.bg/bg/articles/tramp-s-nato-shte-razrabotim-optsii-za-voenen-otgovor-na-rusiya", "text": "САЩ ще работят със страните от НАТО и други съюзници, за да попречат на Русия да извлече каквито и да било военни предимства от нарушаване на договори. Това заяви президентът Доналд Тръмп, цитиран от ДПА.  \"Ще предприемем разработване на наши собствени опции за военен отговор и ще работим с НАТО и другите ни съюзници и партньори, за да не позволим на Русия да извлече каквото и да било военно предимство от своето противозаконно поведение\", се казва в комюникето, разпространено от Белия дом.  Американското президентство подчертава, че съюзниците от НАТО напълно подкрепят САЩ, защото разбират заплахата, която представляват нарушенията от Русия и рисковете за оръжейния контрол от пренебрегването на нарушаването на договори. Комюникето бе разпространено във връзка с направеното днес съобщение, че Съединените щати от утре ще спрат да изпълняват задълженията си по Договора за ликвидиране на ракетите със среден и малък обсег, информира novini.bg. Държавният секретар Майк Помпейо каза още, че Вашингтон ще се изтегли до 6 месеца от това ключово споразумение с Москва, ако тя не престане да го нарушава. В същото време Помпейо изрази надежда, че Русия ще започне отново да спазва договора, и каза, че САЩ са готови да преговарят с нея по въпроса.", "date": "2019.02.01", "title": "Тръмп: С НАТО ще разработим опции за военен отговор на Русия"}
{"url": "https://www.faktor.bg/bg/articles/polsha-nastoyava-sasht-da-razpolozhi-yadreni-raketi-v-evropa", "text": "В отговор на прекратяването на договора ИНФ, полският външен министър Яцек Чапутович призова САЩ да разположат ядрени ракети в Европа. \"В нашия европейски интерес е американските войски и ядрените ракети да са разположени на континента\", коментира той пред \"Шпигел\". Няма причина да се смята, че ядрените оръжия няма да продължат да осигуряват мир в бъдеще. НАТО обвинява Русия в нарушаване на договора, а Чапутович не изключва, че един ден ядрените ракети на НАТО ще бъдат в Полша. \"Изобщо не желаем това. Но всичко зависи от това как Русия се държи в бъдеще, дали ще продължи агресивната си политика по отношение на оръжията, а НАТО трябва да реши това като общност\". Русия разбира само езика на силата, обясни той. В петък американският държавен секретар Майк Помпео обяви, че САЩ ще се оттегли от договора с Русия. Оттеглянето трябва да влезе в сила след шест месеца. В Германия прекратяването на договора доведе до конфликти в коалицията. Политиците на ХДС смятат за грешка, че външният министър Хайко Маас е отхвърлил ядрената модернизация. \"Напълно погрешно е да се каже, че няма да направите нищо\", критикува председателя на комисията по външни работи в Бундестага Норберт Рьотген. Той обвини СДП, че злоупотребява със \"сериозната ситуация за сигурността за търсене на вътрешнополитическо предимство\". Също така евродепутатът на ХДС Елмар Брок смята, че е погрешно да се вземат прибързани решения. Ако руският президент Владимир Путин продължи да отхвърля всяко сътрудничество, \"ако е необходимо, ще се помисли и за модернизирането на ядрения потенциал в Европа\", обяснява Брок. Председателят на ХДС в комисията по външни работи Родерих Кайзевете призовава за ново решение на НАТО, \"решимост и воля за действие. Ако Русия не разоръжи системите си, ние трябва да гарантираме сигурността на Европа, а не да изключваме ядрени възможности\", допълва той.", "date": "2019.02.01", "title": "Полша настоява САЩ да разположи ядрени ракети в Европа"}
{"url": "https://www.faktor.bg/bg/articles/georgi-pirinski-ne-mislya-che-kolegite-ot-bsp-sa-podhodili-hazartno-po-sluchaya-banov", "text": "Имаме доверие в българската прокуратура. Просто няма как да се пренебрегне ОЛАФ. В последните години много остро се разглежда темата за парите на европейските данъкоплатци. Ако не бъде сезиран ОЛАФ, тогава може да изникнат въпроси защо се пренебрегва европейската служба, която отговаря за правилното разходване на европейските пари. Това каза пред БНТ евродепутатът от БСП Георги Пирински, който коментира горещата тема от последните дни \"Ало, Банов съм\". \"Не мисля, че колегите от БСП, които изнесоха тези данни, са подходили лековато или хазартно. За мен няма скандал\", посочи Пирински. \"Евроизборите ще спечели този, който е по-достоверен и отговорен. Избирателите са уморени от политици, които не спазват обещанията си и скандали. Хората искат да видят, че наистина се спазват законите. На последния ни Конгрес беше изнесен основният въпрос - България е парламентарна република. Трябва да видим как работи Народното събрание и само на книга ли е записано, че има парламентарно управление. Единствено във \"Визия за България\" е посочено, че проблемът не е в Конституцията, а в това, че тя не се спазва стриктно. Точно това трябва да се случи - пълно спазване на Конституцията и демонтаж на паралелната държава\", категоричен беше Пирински. \"За мен категорично Сергей Станишев трябва да бъде водач на листата на БСП за евроизборите. Не виждам аргументи това да не стане факт. Не може лидерът на ПЕС да не бъде водач на листата. Относно моето участие в листата - въпросът е открит. Усещам, че трябва да се оттегля от политиката след толкова десетилетия, но не мога да отхвърля и призивите на различни хора, че мога да бъда полезен на БСП в европарламента. Ще видим какво ще се случи и дали тези призиви ще останат единични\", разкри Пирински.", "date": "2019.02.01", "title": "Георги Пирински: Не мисля, че колегите от БСП  са подходили хазартно по случая \"Банов\""}
{"url": "https://www.faktor.bg/bg/articles/mareshki-1-4", "text": "Лидерът на „Воля” Веселин Марешки се оказа новият любимец на руския патриарх Путин и главата на Московската патриаршия Кирил. За това предупреждават духовници, запознати с протокола на подобни срещи. Телевизия „Россия 24” разпространи кадри от приключилата снощи тържествена церемония в Кремъл, по отбелязване на 10-годишнината от интронизацията на патриарх Кирил, като глава на Руската църква. Камерите на телевизията са фиксирали в едър план и българския политик Веселин Марешки. За първи път той е удостоен да присъства на подобна важна церемония в Русия с присъствието на Путин и патриарх Кирил.  До сега, твърдят духовници, на подобни религиозни тържествата са канени Георги Първанов, Румен Петков, шефът на „Русофили” Николай Малинов, а най-често с тази чест е удостояван богословът политик Волен Сидеров. Лидерът на „Атака” този път не е сред избраните. Явно мястото му е заето от амбициозния Марешки, който несъмнено е новият български любимец на господарите в Кремъл.  Не случайно лидерът на „Воля”, който в началото на политическата си кариера се представяше за десен, днес е върл защитник на путинизма, противник на американските самолети F-16, както и радетел за сваляне санкциите, които ЕС наложени на Русия. Марешки се обяви и за близко сътрудничество с друг васал на Кремъл - френската националистка Марин льо Пен.  Българската църковна делегация се води от близкия до Москва Данаил Видински и Киприян Старозагорски.", "date": "2019.02.01", "title": "Марешки замени Волен Сидеров на официалните приеми на Путин и Гундяев(видео)"}
{"url": "https://www.faktor.bg/bg/articles/gen-atanasov-horata-tryabva-da-ni-povyarvat-zashtoto-nie-sme-edin-ot-instrumentite-za-promyana", "text": "Хората трябва да ни повярват, защото сме показали публично, че можем да отчитаме грешките си, откровени сме с избирателите, които искат промяна. И ние от \"Демократична България\" сме един от инструментите, който може да реализираме тази промяна. Това заяви в студиото на БНТ лидерът на ДСБ и съпредседател на \"Демократична България\" ген.Атанас Атанасов. Той подчерта, че се водят преговори с различни политически субекти за участие в изборите, но отказа да разкрие кои са те. Трябва много внимателно да разглеждаме партньорствата. Надявам се да сме си взели урок от това с кого ще се събираме. Хората ще разберат тогава, когато нещо конкретно се случи. Ние имаме по-високи цели от това, което имаме като подкрепа днес. Искаме да бъдем политическа сила, която да промени системата на  управление - реална частна собственост, свобода, свобода на медиите, конкуренция, справедливо разпределение на общите ни пари, посочи политикът. Атанасов разкри, че ДБ вече е започнала своята  кампания за евроизборите. Те ще излязат с обща листа, след като всяка една от партиите в ДБ има своите номинации. По думите на генерала номинираният от ДСБ Светослав Малинов е добре приета от тях, защото това един качествен, доказал се политик.  След театърът, който ни предлагат сегашните политици, трябва да има сериозни политици, които да вършат работата, бе лаконичен ген. Атанасов.", "date": "2019.02.01", "title": "Ген. Атанасов: Хората трябва да ни повярват, защото ние сме един от инструментите за промяна"}
{"url": "https://www.faktor.bg/bg/articles/levada", "text": "Делът на руснаците, които смятат, че страната им се движи в погрешна посока, се е увеличил до най-високото си ниво от 2006 г., показва проучване, цитирано от Ройтерс. Според допитването на независимия московски център \"Левада\" 45 процента от руснаците в момента смятат, че страната им се движи в погрешна посока, а 42 процента одобряват следвания курс. Резултатите бележат рязка промяна в сравнение с преди година, когато едва 28 процента са заявили, че според тях Русия се движи в погрешна посока, а 55 процента са одобрили следвания курс. Данните не представляват непосредствена опасност за президента Владимир Путин, който доминира в руската политика вече 19 години и чийто рейтинг на одобрение остава над 60 процента, отбелязва Ройтерс. Те обаче пораждат въпроси по какъв начин Кремъл може да се опита да обърне установената както от независими, така и от държавни социологически институти тенденция за спад в рейтинга му от преизбирането му миналата година.", "date": "2019.02.01", "title": "\"Левада\": Руснаците тревожни - страната ни се движи в неправилна посока"}
{"url": "https://www.faktor.bg/bg/articles/nato-tvardo-sas-sasht-i-sreshtu-rusiya", "text": "НАТО \"напълно подкрепя\" САЩ в решението им да спрат да изпълняват задълженията си по ключов ракетен договор с Русия. Новината предаде Ройтерс, цитирайки комюнике на Алианса. \"Съединените щати предприемат това действие в отговор на значителните рискове за евроатлантическата сигурност в резултат на прикритото тестване, производство и разполагане на наземно базираните крилати ракетни системи 9M729 (\"Новатор\")\", се припомня в изявлението. НАТО подчертава, че \"съюзниците напълно подкрепят това действие\".", "date": "2019.02.01", "title": "НАТО: Твърдо със САЩ и срещу Русия"}
{"url": "https://www.faktor.bg/bg/articles/latviya-arestuva-za-3-mesetsa-tv-rusiya-zaradi-nasazhdana-omraza-kam-ukraintsite", "text": "Националният съвет за електронни медии на Латвия забрани за три месеца предаванията на руския телевизионен канал РТР-\"Русия\" в страната. В програмите на канала се насажда омраза към гражданите на Украйна, съобщава Лета. В програмата \"Вечерта с Владимир Соловьов\" от 22 май се чуват послания за омразата и ненавист към украинската държава. В програмата \"60 минути\" на 11 януари 2018 г. лидерът на Либералдемократическата партия на Русия Владимир Жириновски призова за война с Украйна. Експертите, към които се обърнаха от ведомството, считат, че тези програми подбуждат омраза към гражданите на Украйна. Националният съвет за електронни медии отбеляза, че са подали заявление до Европейския съюз и Швеция, с които ги уведомяват за нарушение на правилата за радиоразпространението. Каналът, който излъчва в Латвия, е регистриран в Швеция, отбелязва Лета. Коментирайки решението за ограничаване на радиоразпръскването, отделът отговори, че счита, че излъчването на руския канал в Латвия е част от \"хибридната война на Кремъл\", а прекратяването на излъчването е сигнал, че става дума за враждебни страни срещу които Латвия защитава информационното си пространство. Съветът подчерта, че целта на ограниченията за препредаванията на  РТР \"Русия\" е да мотивира канала в бъдеще да се съобразят с латвийските закони.", "date": "2019.02.01", "title": "Латвия \"арестува\" за 3 месеца  РТР \"Русия\" заради насаждана омраза към украинците"}
{"url": "https://www.faktor.bg/bg/articles/sadat-razreshi-ekstraditsiya-na-obvineniya-v-prane-na-pari-balgarin", "text": "Протест пред съдебната палата срещу екстрадицията на Росен Йосифов. В края на миналата година той беше задържан и обвинен за участие в организирана престъпна група. Според властите в Съединените щати, Йосифов е бил част от схема за пране на пари чрез криптовалута. Близките му, които се събраха на протеста, твърдят, че е невинен и всеки можел да бъде на неговото място. Освен Йосифов, пред съда са изправени още 14 души – основно румънци, които според Съединените щати, са обявявали аукциони в интернет за автомобили и други луксозни вещи, които не са съществували. Софийският апелативен съд вече разреши екстрадицията на Росен Йосифов, а в мотивите пише, че мъжът е общувал директно с част от румънците и е знаел, че помага в операция за пране на пари. В САЩ го грози 20-годишна присъда заради обвинение за участие в международна престъпна група за рекет, корупция и пране на пари.    Йосифов е собственик на фирма за търговия с виртуална валута. До момента не е имал никакви проблеми с правосъдието.", "date": "2019.02.01", "title": "Съдът разреши екстрадиция на българина, обвинен в пране на пари"}
{"url": "https://www.faktor.bg/bg/articles/arestuvaha-mazh-obizhdal-i-zaplashval-politsay", "text": "30-годишен жител на Никола Козлево бил задържан в полицейския арест в Каолиново, след като отправил обиди и закани към полицейски служител, съобщиха от полицията в Шумен. Към 10.45 часа вчера при обход в селото полицейски екип извършил проверка на четири лица. Единият от тях не представил документи за самоличност, започнал да заплашва униформения, последвало задържането му в полицейския арест. За извършено престъпление по чл. 325, ал. 1 от НК е образувано досъдебно производство. Работата по случая продължава под надзора на прокурор от РП-Нови пазар.", "date": "2019.02.01", "title": "Арестуваха мъж, обиждал и заплашвал полицай"}
{"url": "https://www.faktor.bg/bg/articles/zadarzhaha-7-mazhe-v-moment-na-razkomplektovane-na-kraden-mikrobus", "text": "На 23 януари в полицията бил получен сигнал за откраднат микробус „Мерцедес Спринтер“, паркиран в ж.к. „Хаджи Димитър“. След проведени оперативни действия било установено, че микробусът е откаран за разкомплектоване на адрес в Нови Искър и в рамките на проведена полицейска операция, в хале на посочения адрес , служители на сектор „Престъпления свързани с МПС“ открили мерцедеса в процес на разкомплектоване. На място униформените задържали петима мъже, други двама- на 35 и 36 години, успели да избягат и да се укрият. При осъществените оперативно- издирвателни действия, на 29 януари те били установени и задържани. След доклад на събраните материали по образуваното досъдебно производство в Софийска районна прокуратура двамата бегълци са привлечени като обвиняеми за престъпление по чл. 215 от НК. Наложени са им мерки за неотклонение „парична гаранция“ в размер на 500 лева, на всеки. Останалите петима са разпитани като свидетели и освободени. Работата по документирането на престъпната им дейност продължава.", "date": "2019.02.01", "title": "Заловиха автоджамбази, докато разфасоват краден микробус"}
{"url": "https://www.faktor.bg/bg/articles/nikolay-i-evgeniya-banevi-si-razmenyali-saobshteniya-v-zatvora", "text": "Николай и Евгения Баневи си разменяли съобщения чрез мобилните приложения със съпругата си Евгения, която също е задържана, и майка си Мария Банев. Това стана ясно в спецсъда. Телефонът на жена му Евгения все още не бил открит, въпреки многобройните проверки, съобщи прокурор Мария Дойчева. Разследващите подозират, че той е бил внесен в кутия от сок с двойно дъно. В тези съобщения Евгения Банева споделяла с децата си, че могат да заминат за Русия и да получат руско гражданство. За намеренията на Банев да получи политическо убежище в Русия съобщи преди известно време Иван Гешев. Децата на Банев обаче пишели на майка си, че им харесва повече в Ница. Не по-малко люботни били и съобщенията, които Николай Банев разменял с майка си Мария, която също е обвиняема. В съобщението Банев й нареждал да повлияе на свидетели. Тя пък му отвръщала, че казала на един от тях да говори или добро, или нищо. Самата Мария Банева, която беше също в спецсъда, където се решаваше дали Банев да остане в ареста, отрече това да е вярно. \"Абсолютно не отговаря на истина\", каза 77-годишната жена. Тя уточни още, че е силно разстроена днес, тъй като се навършват 9 дни от смъртта на съпруга й - Йордан Банев. Съдия Иво Хинов отказа да пусне Банев на свобода с аргумента, че има достатъчно доказателства в подкрепа на предположението, че той извършвал престъпленията, за които е обвиняем. Също така обаче Хинов препоръча на прокуратурата да раздели делото на части, тъй като в него се изследва една икономическа дейност от 2005 г. до 2018, което е изключително сложно и то това било отнело много време. В хода на делото стана ясно, че трите деца на Евгения и Николай Баневи вече са в България и са записани в българско училище. Както обикновено Банев говори дълго в своя защита пред съда. Той отново повтори, че престъпната група, състояща се от него, майка му и жена му, е бутафорна. Майка си Мария определеи като културтрегер, който нищо не разбира от икономика. Съпругата си като занимаваща се само с туризъм, а себе си като инвеститор, който се занимава с бизнес от 30 години.", "date": "2019.02.01", "title": "Николай и Евгения Баневи си разменяли съобщения в затвора"}
{"url": "https://www.faktor.bg/bg/articles/tsacheva-neobhodimi-sa-barzi-rezultati-ot-proverkite-po-sluchaya-s-ministar-banov", "text": "Не съм имала такъв случай като с министър Банов. Бързото оповестяване на резултатите от проверките е нещо, което е необходимо, за да се види, че службите са на мястото си, че институциите в държавата работят, за да има доверие от страна на всички нас в тези институции. Това каза министърът на правосъдието Цецка Цачева в ефира на „Плюс-Минус” по Нова тв по повод случая с изнесените записи от Елена Йончева. „Първият въпрос е защо точно сега се случва да се вади флашка, която е с няколко години назад във времето, ако е автентичен запис. Моят отговор е, че реално вече сме в предизборна кампания, макар и доста време преди официалната кампания за предстоящите европейски избори. Явно очакванията, че ще се води дебат за политики и за бъдещето на ЕС, за мястото на ЕС в България, може би от основните ни опоненти ще бъде заместено с нещо, което много умеят, с подобни средства, вкарвайки в обяснителен режим опонента си. Поздравления за прокуратурата, която веднага се самосезира”, каза Цачева.", "date": "2019.02.01", "title": "Цачева: Необходими са бързи резултати от проверките след изнесеното от Елена Йончева"}
{"url": "https://www.faktor.bg/bg/articles/zaradi-dupka-na-patya-razkriha-taen-tunel-prokopan-do-banka", "text": "Отворила се дупка на път в Маями в щата Флорида разкри таен тунел, прокопан до банка, съобщава Франс прес, позовавайки се на източници от ФБР. Дупката се оформила на \"Фламинго стрийт\" в квартала Пемброук пайнс, където се намирал филиал на банката \"Чейс\". Тя извадила на показ тунел, прокопан само на няколко десетки сантиметра под асфалтовата настилка. Повиканата на място полиция заедно със служители на ФБР стигнали до входа на тунела от другата страна на улицата. Той бил маскиран с палети, а до него имало малък вагон, електрически генератор и електротелфер. Тунелът се оказал с дължина цели 45 метра и с диаметър между 60 и 90 сантиметра. \"Тук може да се провре само човек с малки размери, който в никакъв случай да не страда от клаустрофобия\", обясняват полицаите. Те констатирали, че подземният проход все още не е бил използван за ограбване на трезора.", "date": "2019.02.01", "title": "Заради дупка на пътя разкриха таен тунел, прокопан до банка"}
{"url": "https://www.faktor.bg/bg/articles/andrey-kovachev-bsp-ne-skasaha-s-nostalgiyata-po-komunizma", "text": "БСП не скъсаха с носталгията по комунизма. При тях липсва всякаква критичност към това, което се е случило в близката ни история. Трябва да предадем паметта на жертвите на комунизма на младите хора. Те трябва да знаят за ужасите на национал-социализма и комунизма, за да не се допускат заигравки, че демокрацията е нещо лошо и ни е отнела много. Това каза по БТВ евродепутатът от ГЕРБ Андрей Ковачев по повод днешния ден за почит на жертвите на комунизма. \"Когато се отвори темата за промяна в учебниците, от БСП не спират да говорят, че някой иска да подмени историята. Ние не искаме да променяме историята. Ние искаме да има обективен прочит на историята. Искам да се обърна към БСП, които непрекъснато повтарят, че ние искаме да подменим историята: Г-да комунисти, вие променихте историята и 45 години се учеха лъжи. Веднага след 1944 година е избит цветът на нацията. Избити са над 30 000 души и комунистите не трябва да злоупотребяват, че някой ги е натискал отвън. Телеграми са идвали само от Москва и в тях е пишело, че не трябва да има оправдани от Народния съд и всички трябва да бъдат избити. Това са много тежки теми, но ние трябва да продължим напред и да се пречистим. Комунистите запалват гражданската война през 1923 година и по нейно време са станали много страшни неща. Партизаните са били платени с чужди пари групи, които са ходели и са убивали стражари. Наистина, трябва да спрем да се делим и никога да не допускаме подобни неща да се случват отново\", категоричен беше Ковачев.", "date": "2019.02.01", "title": "Андрей Ковачев: БСП не скъсаха с носталгията по комунизма"}
{"url": "https://www.faktor.bg/bg/articles/otide-si-oshte-edna-legenda-na-balgarskiya-futbol", "text": "Тъжна вест застигна българския футбол! Легендата на Левски Александър Манолов почина днес на 75-годишна възраст! Новината бе разпространена от сайта на \"сините\". \"Левскари, с огромна тъга ви съобщаваме, че днес на 75 години ни напусна легендарният играч на \"Левски\" Александър Манолов. Той бе верен на любимия си клуб до самия край, като само допреди три години бе неизменим водач на „сините“ ветерани. Когато си тръгна от „Герена“, той го направи с думите „Левски\" е всичко за мен“ и ние няма да го забравим. Бившият полузащитник е роден на 24 септември 1943 г. Юноша на \"Левски\" и републикански шампион със старша възраст през 1961 г. Освен за „сините“ е играл и за \"Пирин\", \"Добруджа\" и \"Дунав\" (Русе). За \"Левски\" играе от 1965 г. до 1969 г. - общо пет сезона, като записва 82 мача във всички турнири и отбелязва 4 гола. Два пъти шампион с \"Левски\" (1965 г. и 1968 г.) и веднъж носител на купата на страната (1967 г.). Почти 20 години Сашо Манолов бе водачът на \"сините\" ветерани и като организатор винаги бе в основата на всички сбирки, чествания, годишнини, както и на редовните футболни мачове между ветераните – както у нас, така и в чужбина. През последното десетилетие воденият от него отбор на ветераните на \"Левски\" беше шест пъти шампион на България. ПФК Левски изказва своите съболезнования на близките и роднините на Александър Манолов! Благодарим ти за всичко, бате Сашо! Почивай в мир, шампионе...\", пишат от \"Левски\".", "date": "2019.02.01", "title": "Отиде си още една легенда на българския футбол"}
{"url": "https://www.faktor.bg/bg/articles/arestuvaniyat-za-ubiystva-ruski-deputat-otgovarya-na-vaprosite-na-sadiite-s-buren-smyah", "text": "Руският депутат Рауф Арашуков, който бе арестуван за убийства в сграда на парламента, се смя в съда, предаде РИА Новости. Законодателят от Съвета на федерация (горната камара на парламента) днес не проговори пред магистратите в Москва. Той предостави думата на своя защитник и само се смя. Съдът постанови задържаният да остане в ареста за два месеца Сенаторът бе арестуван преди два дни по заради обвинения в убийства и други престъпления. По време на разпита Арашуков, който представляваше автономната република Кабардино Черкасия, заяви, че не знае руски и поиска преводач. Следственият комитет не уважи искането му. Припомняме, че Арашуков бе лишен от имунитет и задържан на заседание в Съвета на Федерацията - първи подобен случай в историята на горната камара на руския парламент. Обвиненията включват още участие в престъпна организация, натиск върху свидетели и съучастие в убийства. Междувременно в Санкт Петербург по същото дело бе арестуван баща му Раул. Органите на реда иззеха при обиски у сенатора и баща му голяма сума пари в брой, скъпоценности и оръжия. Според осведомен източник, цитиран от ТАСС, следствието ще положи усилия да установи какво имущество притежават заподозрените с оглед да се компенсират щетите от престъпленията, отбелязва \"Аргументи и факти\". Руското федерално следствие задържа във връзка с делото срещу Арашуков четирима топ мениджъри от газовия отрасъл на Кавказ, заподозрени в престъпен сговор и измами. Според следствието Руслан Арашуков, роднина на сенатора, Гузер Хашукаев, Николай Романов и Игор Травинов са сключвали договори за доставка на газ в по-голям обем от необходимото, а после са препродавали откраднатия излишък на физически лица срещу пари в брой, пише \"Московский комсомолец\". \"Ведомости\", цитиран от Би Би Си, описва \"ефектното като на кино\" задържане на сенатора, в което според очевидци участвали лично генералният прокурор и председателят на Следствения комитет. Арашуков тичал насам-натам из залата, докато председателят на Съвета на Федерацията Валентина Матвиенко \"с леден глас\" го приканвала да спре съпротивата. Според \"Ведомости\", иронизиращ нашумели скандални прояви на кавказци в Москва, липсвали само изстрели в тавана. През последните 10 години 12 руски сенатори са били осъдени за различни престъпления - от измами до изнасилване, а още неколцина се издирват, сочат цитирани в материала данни на правозащитното сдружение \"Агора\". Руски политолози, говорили пред онлайн изданието \"Бел\", открояват няколко възможни причини за последните показателни арести. Една от тях е, че продължава демонстративната борба на федералния център с корумпираните местни елити, пример за която са неотдавнашни случаи в Татарстан, Дагестан, Чечения и Ингушетия. Според други обаче последните събития \"наподобяват по-скоро борба за контрол над финансовите потоци на \"Газпром\" и може да отслабят позициите на шефа на корпорацията Алексей Милер. Шумните операции на силовите структури в Русия срещу високопоставени чиновници и депутати не се посрещат с категорично одобрение от гражданите, нещо повече - демотивират самите служители. Това констатират експерти на фонда \"Петербургская политика\", анализирали наказателни дела срещу хора от администрацията на постсъветска Русия, посочва \"Комерсант\". По техни изчисления след разпадането на Съветския съюз в Русия са преследвани за криминални прояви 19 висши федерални служители и 75 регионални - губернатори и техни заместници. Освен това силовите структури внимателно са проучвали дейността на 11 сенатори и депутати, както и на 19 шефове на местни клонове на федерални ведомства. Най-много подобни репресии в кавички е имало през последното десетилетие. В доклада се твърди, че това е най-сериозното активизиране на силовите органи \"от времето на сталинските чистки\" в СССР. Подобни разследвания в Русия поначало са се възприемали не като борба с корупцията, а като резултат от апаратни борби или \"опит за промяна в разположението на силите\", отбелязват експертите. Според анализа руските избиратели проявяват \"сдържано позитивно\" отношение към такива дела и често смятат, че присъдите са \"излишно меки или немотивирано сурови\".", "date": "2019.02.01", "title": "Арестуваният за убийства руски депутат се подигра със съда, заяви, че не знае руски и поиска преводач"}
{"url": "https://www.faktor.bg/bg/articles/publikuvaha-razgovor-na-dzhordzh-bush-starshi-eltsin-to-informira-za-reshenieto-za-likvidirane-na-sssr", "text": "Президентската библиотека и музей на президента на САЩ Джордж Буш – старши публикува разшифровка на телефонен разговор между него и тогавашният президент на Руската Съветска Федеративна Социалистическа Република (РСФСР) Борис Елцин от 8 декември 1991 година, в който последният го известява за постигнатата договорка с президентите на Беларуската ССР и Украинската ССР Станислав Шушкевич и Леонид Кравчук за ликвидиране на Съветския съюз още преди обнародването на Беловежкото споразумение (по-късно на 8 декември). Линк:  Превод на Агенция \"Фокус\"без редакторска намеса:  Буш: Привет Борис, как сте, сър? Елцин: Привет господин президент, при нас всичко е прекрасно. Господин президент, ние се разбрахме да се информираме един друг за изключителни събития. Днес в нашата страна се случи много важно събитие и ми се искаше да Ви съобщя лично, преди да узнаете всичко от пресата. Буш: Отлично, благодаря ви. Елцин: Днес се събрахме, господин президент, лидерите на трите държави – Беларус, Украйна и Русия. Събрахме се и след много дълги дискусии, които продължиха около два дни, се съгласихме, че действащата система и Съюзният договор, който всички ни натискат да подпишем, не ни задоволяват. Именно затова се събрахме и буквално преди минути подписахме съвместно споразумение. Господин президент, ние, лидерите на трите държави – Беларус, Украйна и Русия – предвид това, че преговорите за нов договор са в застой, считаме, че образуването на независими държави стана свършен факт по обективни причини. Също така трябва да отбележим, че недалновидната политика на съюзния център ни въвлече в политическа и икономическа криза – отчитайки интересите на икономиката и различните слоеве от обществото – ние, общността на независимите държави Беларус, Украйна и Русия, сключихме споразумение. Този договор от 16 точки е посветен на създаването на общност на група независими държави. Господин президент, в това споразумение се говори за създаването на т.нар. Общност от държави, включително параграф за откриване към други държави, включително бившите членове на СССР. Буш: Разбирам. Елцин: Членовете на общността преследват целите за обезпечаване на световния мир и сигурност. Те също така гарантират изпълнението на международните задължения и други споразумения, подписания от бившия Съюз, включително външния дълг. Ние също така сме готови за съвместен контрол над ядреното оръжие и неговото неразпространение. Това споразумение беше подписано от ръководителите на три страни – Беларус, Украйна и Русия. Буш: ОК. Елцин: Звъня в присъствието на президента на Украйна и председателя на Върховния Съвет на Беларус. Освен това говорих с президента на Казахстан Назърбаев. Прочетох му пълния текст на споразумението, включително всички 16 точки. Той напълно подкрепя всички наши действия и е готов да подпише споразумението от негова страна. Той е готов да лети до Минск и да го подпише. Буш: Разбирам. Елцин: Това е много сериозно. Тези 4 държави формират 90% от БВП на СССР. Това е опит, стъпка към образуване на общност, но без контрол от страна на общ център, който се разпореждаше с нас през последните 70 години. Това е много сериозен ход и ние сме уверени, убедени сме, че това е единственият възможен изход от настоящата критична ситуация. Буш: Борис, вие... Елцин: Господин президент, трябва да ви съобщя нещо конфиденциално, президентът Горбачов не знае за това. Той знае, че имахме намерение да се срещнем – всъщност, аз му съобщих, че ще се срещнем. Очевидно, ние веднага ще му изпратим текста на нашето споразумение, защото той ще трябва да вземе определени решения на своето ниво. Г-н президент, днес съм много, много откровен. Сега нашите четири държави виждат само един изход от критична ситуация. Не искаме да правим нищо в тайна - веднага ще организираме пресконференция. Надяваме се на вашето разбиране. Буш: Добре, Борис, оценявам вашето позвъняване и вашата откровеност. Ние незабавно ще се запознаем с тези 16 точки. Каква реакция от центъра очаквате? Елцин: Първо обсъдих това с министъра на отбраната Шапошников. Бих искал да прочета шестата глава от споразумението. Всъщност Шапошников напълно се съгласи и подкрепи нашата позиция. Сега ще прочета шестия член: „Държавите-членки на Общността ще си сътрудничат в обезпечаването на международния мир и сигурност, прилагането на ефективни мерки за намаляване на оръжията и военните разходи. Те се стремят към елиминиране на всички ядрени оръжия, общо и пълно разоръжаване под строг международен контрол“. Буш: Аха. Елцин: „Страните ще уважават взаимно стремежите един на друг за постигане на статут на безядрена зона и неутрална държава“. Буш: Разбирам. Елцин: Моля, обърнете внимание на следния параграф, г-н президент (и моля преводача да го преведе възможно най-точно): Държавите-членки на Общността ще запазят и поддържат под единно командване общото военно-стратегическо пространство, включително единния контрол върху ядрените оръжия, редът за изпълнението на което се регламентира със специално споразумение. Те също така съвместно гарантират необходимите условия за разполагане, функциониране, материално и социално обезпечаване на стратегическите въоръжени сили“. Скъпи Джордж, свърших. Това е много, много важно. Поради традицията между нас, аз едва изтраях десет минути, преди да ви се обадя. Буш: Първо, много съм ви благодарен. Второ, ще проучим 16 статии с голям интерес веднага щом ги получим. Елцин: Ще ги изпратя веднага. Буш: Ще докладваме и за нашата реакция - ще ви дадем отговор. Благодарим ви за изключителната любезност. Елцин: Много съм щастлив. Това наистина, наистина ще развълнува пресата - това е най-новата информация. Честно казано, дори Горбачов все още не знае, въпреки че ще го информираме точно сега. Буш: Още веднъж ви благодаря за вашето специално отношение към САЩ. Ще работим с вас и други страни, според развитието на ситуацията. Разбира се, ние се надяваме, че целият процес ще бъде мирен. Елцин: Да, абсолютно. Буш: Моля, засвидетелствайте почитанията ми на другите президенти и Назърбаев, когато се срещнете с него. Елцин: Г-н президент,, благодаря ви за разбирането на нашата позиция и вашата подкрепа. В нашата ситуация не бихме могли да направим друго. Буш: Определено искаме внимателно да проучим въпроса. Разбираме, че в тази ситуация трябва да се оправят участниците, а не трети страни, като САЩ. Елцин: Гарантираме това, господин президент. Буш: Добре, пожелавам ви късмет и ви благодаря за обаждането. Ние се интересуваме от реакцията на центъра и другите републики. Мисля, че времето ще покаже какво ще се случи. Елцин: Сигурен съм, че други републики ще разберат и ще се присъединят към нас много скоро. Буш: Благодаря ви още веднъж за позвъняването след такова историческо събитие. Елцин: Довиждане. Буш: Довиждане.", "date": "2019.02.01", "title": "Публикуваха разговор на Джордж Буш–старши, Елцин го информирал за решението за ликвидиране на СССР"}
{"url": "https://www.faktor.bg/bg/articles/novini/svyat/es-gotov-da-pusne-britantsite-bez-vizi-za-srok-90-dni-iska-ot-london-retsiprochnost", "text": "Гражданите на Великобритания трябва да получат правото да пътуват без визи в страните от ЕС при краткосрочен престой след „Брекзит“. За това се споразумяха посланиците на страните членки на Съюза в Брюксел.  Те упълномощиха председателството на Съвета на ЕС да започне преговори с Европарламента за това законодателно предложение. Става дума за срок от 90 дни в рамките на 180-дневен период. Според правилата на ЕС освобождаването от визи се извършва при условие за реципрочност. Британското правителство вече заяви, че няма намерение да изисква визи от граждани на ЕС, пътуващи до Обединеното кралство за краткосрочен престой. Ако Лондон въведе изискване за визи за граждани дори на една страна членка, ще бъде приложен механизмът за реципрочност. Трите институции и страните членки незабавно ще се задействат по прилагането.", "date": "2019.02.01", "title": "ЕС готов да пусне британците без визи за срок 90 дни, иска от Лондон реципрочност"}
{"url": "https://www.faktor.bg/bg/articles/es-shte-uchastva-v-kontaktna-grupa-za-venetsuela", "text": "Контактна група от европейски и латиноамерикански държави ще подпомогне мирното разрешаване на политическата криза във Венецуела в рамките на 90 дни. Създаването й беше анонсирано от върховния представител за външната политика на ЕС Федерика Могерини на срещата на външните министри от Евросъюза в Букурещ, в която участва и вицепремиерът Екатерина Захариева. Сред вчерашната резолюция на Европейския парламент за признаване на Хуан Гайдо за временен президент на Венецуела, европейските външни министри в Букурещ подчертаха, че най -важната цел на контактната група ще бъде да се осигури възможност за провеждането на нови избори без посредничеството на правителството на президента Николас Мадуро. \"С тази международната контактна група бихме искали да се даде възможност на гражданите на Венецуела да се изразяват свободно и демократично. Не става въпрос за посредничество или за създаване на форми на диалог. Виждали сме такива процеси преди, които целят печелене на време. Целта на контактната група е да съпроводим страната по мирен и демократичен начин към свободни и демократични избори\", заяви Федерика Могерини. По -късно днес акцент в разговорите ще бъдат отношенията ЕС - Китай. В дискусиите ще участват и външните министри от страните кандидатки за членство в Евросъюза.", "date": "2019.02.01", "title": "Евросъюзът ще участва в контактна група за Венецуела"}
{"url": "https://www.faktor.bg/bg/articles/dzhon-boltan-osadi-kuba-za-tova-che-podkopava-demokratsiyata-vav-venetsuela", "text": "Помощникът на американския президент по национална сигурност Джон Болтън осъди правителството на Куба за това, че се занимава с „подкопаване на демокрацията“ във Венецуела, вместо да защитава дипломатите на кубинска територия, предава ТАСС. В сряда МВнР на Канада заяви, че 14 дипломати и членовете на техните семейства са пострадали от неизвестно звуково въздействие в посолството на страната в Куба от пролетта на 2017 година до есента на 2018 година. На фона на това съобщение, на своята страница в „Туитър“ Болтън осъди „нежеланието на (кубинския) режима да помогне за издирването на престъпниците“. „Кубинското правителство е отговорно за обезпечаването на сигурността на дипломатическия персонал, но вместо това то фокусира своето внимание за сваляне на демокрацията във Венецуела“, написа той. Руската агенция припомня, че първият случай на неизвестно външно звуково въздействие в посолството на Канада в Хавана е регистриран през пролетта на 2017 година, а общият брой на пострадалите тогава се оценява на 27 души. Всички пострадали твърдят, че след внезапните звукови атаки е започнала да им тече кръв от носа, боляла ги е глава и им се е вил свят. На аналогично звуково влияние са били подложени и американски дипломати. МВнР на Куба категорично отрича Хавана да има нещо общо с тези инциденти.", "date": "2019.02.01", "title": "Джон Болтън осъди Куба за това, че подкопава демокрацията във Венецуела"}
{"url": "https://www.faktor.bg/bg/articles/milen-mihov-vmro-zapisat-s-glasa-na-ministar-banov-e-star-i-e-pazen-a-po-kasno-predaden-na-bsp", "text": "Очаквахме, че така поднесения голям сигнал от Елена Йончева, ще засегне множество министри и министерства, а то засегна културата. Тези флашки и разговори пораждат съмнения, че информацията е стара и е пазена, а по-късно предадена на БСП. Вярваме, че Прокуратурата ще си свърши работата, а тя не е бухалка за управляващите. Това заяви доц. Милен Михов от ВМРО в предаването \"Плюс-минус\" по Нова телевизия.  \"Няма да се откажем от общия път за евролистата, хората не виждат основание за разделение. Тези избори имат огромно значение\", каза още той по темата за евроизборите.  \"Правителството започна една голяма кампания за интеграция на ромите. ефектът ще се почувства след години. Още тази година близо 20 000 деца бяха върнати в училище. Имаме случаи, че в дадено училище се отчита, че много деца не посещават класовете и за това са сезирани местните власти, които са длъжни да наложат глоби, чиито резултат е 0\", допълни доц. Михов за ромската интеграция.  \"Когато полицаите приложат закона върху ромите, които нарушават реда, се появяват някакви ромски организации. Те създават условия за автоцензура, а полицаите в много случаи са с \"вързани\" ръце\", завърши темата доц. Милен Михов.", "date": "2019.02.01", "title": "Милен Михов, ВМРО: Записът с гласа на министър Банов е стар и е пазен, по-късно предаден на БСП"}
{"url": "https://www.faktor.bg/bg/articles/pompeo-ot-utre-sasht-shte-sprat-da-izpalnyavat-zadalzheniyata-si-po-dogovora-za-likvidirane-na-raketite-sas-sreden-i-malak-obseg-dlrsmo", "text": "Съединените щати от утре ще спрат да изпълняват задълженията си по Договора за ликвидиране на ракетите със среден и малък обсег (ДЛРСМО), обяви днес държавният секретар Майк Помпейо, цитиран от световните агенции. Помпейо каза още, че САЩ ще се изтеглят до 6 месеца от това ключово споразумение с Русия, ако тя не спре да го нарушава. ДЛРСМО е сключен през 1987 г. от тогавашния американски президент Роналд Рейгън и последния съветски лидер Михаил Горбачов. Споразумението забранява на САЩ и Русия да разполагат в Европа наземно базирани ракети със среден и малък обсег (между 500 и 5500 километра). Според Вашингтон Москва нарушава договора - обвинения, които тя отрича. По-рано САЩ дадоха на Русия краен срок до утре да започне да спазва споразумението. Москва изрази съжаление по повод планираното оттегляне на Вашингтон от договора и нежеланието му да проведе сериозни двустранни разговори по въпроса. Освен от предполагаемото нарушение от страна на Русия, представители на правителството на САЩ изразяват безпокойства и че Китай, който не е страна по ДЛРСМО, придобива сериозно военно предимство в Азия, като разполага голям брой ракети с обсег отвъд този, ограничаван от датиращото от периода на Студената война споразумение, отбелязва Асошиейтед прес.", "date": "2019.02.01", "title": "Майк Помпео: От утре САЩ ще спрат да изпълняват задълженията си по ДЛРСМО"}
{"url": "https://www.faktor.bg/bg/articles/balgarska-tsarkovna-delegatsiya-pozdravi-patriarh-kiril-za-10-godishninata-ot-intronizatsiyata-mu", "text": "Българска църковна делегация е на посещение в Русия за десетата годишнина от интронизацията на Московския и на цяла Русия патриарх Кирил, информират от Светия Синод. В делегацията са Старозагорският митрополит Киприан и Видинския митрополит Даниил, заедно с придружаващи ги лица. Визитата е от 29 януари до 4 февруари 2019 г. Срещата между българската църковна делегация и руския патриарх Кирил е била на 31 януари. Старозагорския митрополит Киприан е предал и поздрава от името на Светейшия Български патриарх Неофит и Св. Синод. Събитието е било на 31 януари в Голямата зала на Държавния дворец в Кремъл. На церемонията присъства и президентът на Русия Владимир Путин. В поздрава от Българския патриарх се казва: \"Времето, в което по Божи промисъл върху Вас е паднало жребието да оглавявате славната Руска Православна Църква, е време, изпълнено с множество предизвикателства и изпитания за християнската и архипастирската ни съвест. Всеки ден и всеки миг врагът на човешкото спасение поставя нови и нови капани пред нас, за да ни отклонява от пътя, който Христос Господ ни завеща на Кръста\". Като единствено надеждно и вярно оръжие срещу всеки враг и противник българските духовници изтъкват оръжието на правдата и любовта, на онази божествена любов, която не познава граници и пред която е безсилна всяка вражеска сила. Българската църковна делегация предаде искрени пожелания за крепко здраве и бодрост на духа на патриарх Хирил. На срещата с представителите на Поместните православни църква участваха и делегати на Александрийската, Антиохийската, Йерусалимската, Грузинската, Румънската и Сръбската патриаршии, както и представители на Полската православна църква, Православната църква на Чешките земи и Словакия. За отбелязване на годишнината са дошли и предстоятелите на Антиохийската и Сръбската патриаршии - Техни Светейшества патриарх Йоан X и патрирах Ириней, предстоятеля на Православната църква на Чешките земи и Словакия митрополит Ростислав. Кулминацията на честванията ще бъде в неделя - 3 февруари, когато ще бъде отслужена тържествена Св. литургия в храма \"Христа - Спасителя\". Информирани източници смятат също, че по време на посещението им ще получат лично инструкции от главата на РПЦ каква да бъде позицията им за Украинската православна църква и никой няма и съмнение каква ще бъде тя. Вчера пък лично Путин се срещна с главите на няколко православни църкви, пред които открито предупреди, че Русия ще защитава правата и религиозните свободи на украинците, т.е. няма никога да признае автокефалията на УПЦ.", "date": "2019.02.01", "title": "Български владици на крака при Кирил Гундяев - ще ги вразумява за Украинската църква"}
{"url": "https://www.faktor.bg/bg/articles/novini/balgariya/da-ne-predavame-rodinata-si-i-evropa-v-mrasnite-ratse-na-naslednitsite-na-bkp-i-ds", "text": "Днес моята молитва е за живите! Днес няма да оплаквам жертвите на комунизма. Защото съм го правил много пъти. Правя го всеки ден и всяка вечер. Няма да се моля за жертвите на комунизма, защото те са мъченици и по силата на канона стоят най-близо до Господ. Те са светци и техните молитви са по-силни от нашите и убеден съм, че те се молят за нас и за нашия промисъл за България! Днес, моето слово е обърнато към живите и моята молитва е за тях. Смъртта на хилядите български демократи носи огромна сила, вяра и отговорност за нас техните наследници.  Често се питам, ще възкръстнат ли в българско живите? Защото писано е, че: И моля се да е така. Знаем колко много хора в тази държава са репресирани. Пряко около 200 000 души, засегнати от режима и страдалци, общо около един милион. Питам къде са тези един милион българи, преки наследници на нашите мъченици, които почитаме днес? И моят призив е към всеки един от вас, към всеки втори български гражданин, наследник на свещена жертва на комунистическия режим.  Бъдете съпричастни към нашата демократична, антикомунистическа кауза и съдбата на България. Призовавам Ви да не обезсмисляме жертвата на бащите си и да не предаваме родината си и Европа в мръсните ръце на наследниците на БКП и ДС. Само ако продължим делото им ще осмислим тяхното страдание! Тогава само ще отхвърлим проклятието на предателството и комунизма завинаги. Тогава ще имаме основание да вярваме, че с общи усилия ще успокоим душите на нашите мъченици. И ще можем да изхвърлим на бунището на историята онзи позорен \"паметник\" на съветската окупационна армия - символ на насилие, погром и репресии. Държа да кажа и добра дума на нашите събратя - българските мюсюлмани, които са днес тук заедно с нас. Те страдаха наравно с нас и търпяха унижения! Призовавам ги категорично да се разграничат и отхвърлят ретроградната БСП, защото тази партия е наследник и продължител на тоталитарната БКП. Нека в тези опасни времена за Европа, когато заплахата от Източната империя отново се надига заедно да защитим България, европейската ни цивилизация и атлантическото семейство. •", "date": "2019.02.01", "title": "Да не предаваме родината си и Европа в мръсните ръце на наследниците на БКП и ДС"}
{"url": "https://www.faktor.bg/bg/articles/hora-na-putin-u-nas-napadat-evroparalamenta-zaradi-maduro", "text": "Европарламентът извърши брутално вмешателство във вътрешните работи на суверенната държава Венецуела, пренаписвайки изборния ѝ резултат за президент и определяйки кой е президент на суверенната държава според европарламента (неясно защо ЕП си мисли, че може да има такива функции). Това се казва в официална позиция на председателят на АБВ Румен Петков. Вижте още какво се казва в документа: \"Но ме впечатляват поне още две неща: 1. Четиримата евродепутати на БСП са гласували по четири различни начина, изчерпвайки всички възможности – „за“, „против“, „въздържал се“ и „отсъстващ от залата“. Това идва да покаже, че или евродепутатите на БСП са в състояние на разпад, или са абсолютно неконтролируеми и не могат да отстояват политическа позиция; 2. Европарламентът е призовал да се освободят арестувани журналисти. Което, по принцип, е акт на стремеж да бъде защитена свободата на словото. Къде беше европарламентът, когато убиха по най-бруталния начин журналиста Хашоги, разчлениха трупа му и го разхвърляха незнайно къде? И защо европарламентът продължава да задълбочава впечатлението за насаждане на двойни стандарти и за неспособност да отстоява демократични принципи и решения и се държи като гумен печат на братските Съединени щати. ПП АБВ се обедини против двойните стандарти и с искане за силна, обединена, вдъхваща респект и уважение към себе си Европа. С такива гласувания европарламентът води до деморализация, отвращение към европейските институции, насаждане на евроскептицизъм и поощряване на националистически, част от които, чисто фашизоидни организации. АБВ ще проведе своята битка да съхрани европейските ценности такива, за каквито се борихме преди 30 години, такива, каквито постигнахме през 2007 година и такива, каквито този състав на европарламента нарушава и обругава практически ежедневно\".", "date": "2019.02.01", "title": "Хора на Путин у нас нападат Европараламента заради Венецуела"}
{"url": "https://www.faktor.bg/bg/articles/ot-pozitsiyata-na-pametta-tretiyat-pol-ne-e-zaplashitelno-badeshte-toy-e-realno-minalo", "text": "На този ден, в който България почита паметта на жертвите на комунистическия режим, искам да ви разкажа за един концлагерист в Белене - за моя чичо Кольо, пише   в това много лично и емоционално есе, публикувано в  . Днес (1 февруари) е ден за възпоменание на жертвите на комунизма. Не обичам такива дни, в които скръбта става юбилейна, не обичам патос - нито героизиращ, нито виктимизиращ. Защото юбилейната скръб е абстрактна - по някакви числа, колко души са загинали в лагерите и прочие. Моята скръб и паметта ми са съвсем конкретни. На този ден ще ви разкажа за един концлагерист - чичо ми Никола Кьосев. Единствен от синовете на дядо ми Гиго, кожар, дребен търговец, преди 1944 той получава пари и учи в Американския колеж. Завършва го с отличие, но след 9 септември това добро образование веднага се превръща в голям недостатък - дюкянът на дядо ми е експроприиран, малкото пари се стопяват, а той никъде не може да си намери работа. Тогава - било е някъде през бедните 1950-те години - той се свързва със свой бивш учител от Американския колеж, който по това време е консул в американското посолство в София. Очевидно от чудене как да помогне консулът му дава идея да изработва фолклорни кукли, български сувенири, които американското посолство да подарява на свои гости от САЩ. Това се оказва фатална грешка. ДС не спи и не след дълго чичо ми е арестуван, обвинен (ако въобще е имало някакво обвинение, не успях да разбера) за нерегламентирани контакти с чужденци, а освен това и за… шпионаж. Намекват му, че вътре в куклите имало тайни съобщения, с които той предавал на врага важна информация за родината. Тази история е истина, млади хора, не е зловеща шега. Чичо ми заминава за неопределено време в Белене, на лагер. Излиза по също толкова неясни причини след около година и половина, с тежка язва, която предизвиква кръвоизлив, спасяват го по чудо. След това години наред не може да си намери работа, после работи какво ли не, накрая става преводач на техническа литература срещу хонорар. Това работи почти до края на живота си, умря на 94 години. Чичо Кольо не обичаше да говори за Белене. Научих, че е бил там, чак когато излязох от казармата, на 22 години. Разпитвах го много, но той не искаше да разказва. Разбрах само, че е имало бой и комари, че било бедно, грозно и мизерно, че много хора са умрели. Впрочем, като стана дума за грозно - пътувал съм по Дунава с лодка и мога да ви уверя, че остров Персин и района на Дунав около Белене с малките островчета и каналите с надвиснали величествени дървета между тях са едно от най-красивите места, които съм виждал. Но за концлагеристите е било грозно. Чичо ми сякаш напълно се беше разделил с този травматичен спомен. Не познавам по-активен и жизнен, по-позитивен човек от него - беше активист на протестантската църква в София, събираше литература за родния, любимия Дойран, имаше огромна библиотека с много съчинения за Македония, беше фотограф и филателист, събираше картички, четеше научна фантастика, обичаше децата, мен специално. И най-важното - беше пътешественик. Първо, по времето на късния соц, с писма поддържаше връзка с много от своите съученици от Американския колеж, разселени къде ли не по света (през 1990-те години гостувах на едни негови съученици в Лондон, по негова препоръка). После започна да пътува реално, със сина си Любен, като всеки път спестяваше дълго. Успя да посети какви ли не места и хора по света. От подновения Американски колеж в София го откриха незнайно как и го направиха почетен ученик на училището. Беше много щастлив, показваше ми албуми със съученици от 1930-те години, албуми със свои фотографии от пътуванията. На стари години се захвана и направи родословно дърво на нашия дойрански род. Страдаше много от това, че внукът му се беше преселил в Германия и не поддържаше никаква връзка с него, с нас, с България. Това е историята на чичо Кольо, който навярно е един от малкото, успели да превърнат Белене в жизнена енергия. Повечето концлагеристи не съумяват да го постигнат, мнозина оцелели се самоубиват години, понякога дори десетилетия след преживяното - пост-травматичен синдром. Прави го даже Бруно Бетелхайм, един от теоретиците на концлагерния травматичен опит. Бетелхайм се самоубива в нощта, в която се отбелязва 52-та годишнина от нахлуването на нацистите в Австрия. Разказвам всичко това не само защото съдбата на тези хора ме натъжава. А защото съм бесен от модния израз на глупави млади хора: „Айде стига с тия концлагери!“. Те избързаха да затворят книгата на миналото, преди въобще да са я прочели. Преди да са прочели и една страница. И сега спорят за третия пол. Да ви кажа от позицията на паметта - третият пол не е заплашително бъдеще, той е реално минало. Трансхуманизмът не ни очаква, той вече е бил. Защото концлагерите са родили първите трансхуманоиди, хора без пол, без възраст, без социален статус, без джендър роли, за които Примо Леви възкликва „Нима това е човек?“, а Агамбен помества техния „оголен живот“ в самия противоречив център на модерното общество. Загубилите надежда, концлагерните „мюсюлмани“ (не става дума за бежанци и ислямисти, четете Леви) са били първите екстремни същества отвъд пол и джендър, отвъд надеждата и човешкото. И днес честваме именно тях, отвъд-хората от близкото минало. Навремето не е имало конвенции, които да ги защитават. Само ние, спомнящите си за тях, сме им останали. А на другия полюс на екстремния концлагерен опит са онези, които са оцелели. Които не са се предали, запазили са воля за живот и обратно са станали хора. Като чичо Кольо.", "date": "2019.02.01", "title": "Третият пол не е заплашително бъдеще, той е реално минало"}
{"url": "https://www.faktor.bg/bg/articles/obshtestvo/zakon-i-red/advokatat-na-staykov-mladshi-zagrizhen-za-zdraveto-na-klienta-si", "text": "Стайко Стайков, който беше обвинен в участие в организирана престъпна група заедно с баща си - алкохолният бос Миню Стайков, вече е под домашен арест. Младият мъж беше освободен от ареста след твърдения, че е в лошо здравословно състояние. Днес адвокатът му коментира, че състоянието му е силно влошено и се търси болница, в която да го приемат. Разследващите все още не дават отговор на въпроса бил ли е отвлечен Стайко Стайков, както твърди, или не, предаде Нова Телевизия.", "date": "2019.02.01", "title": "Адвокатът на Стайков-младши загрижен за здравето на клиента си"}
{"url": "https://www.faktor.bg/bg/articles/otmina-vremeto-na-dobriya-tsar-putin-i-loshite-bolyari", "text": "Който сега в Русия се замисля по запазването на властта и бъдещето на Владимир Путин, се сеща за яйца, захар или брашно. В Русия винаги е имало картонени опаковки с по десет яйца, а сега по девет. Стандартната опаковка захар вече не е един килограм, а 900 грама. Всичко поскъпва, тъй като през новата година ДДС беше увеличен на 20 процента. Така се повишиха цените. Това пише в публикация за германския седмичник  кореспондентката на изданието в Москва . Доверието в Путин отдавна започна да спада, дори по време на Световното първенство по футбол, тъй като трябваше да бъде вдигната възрастта за пенсиониране. Сега обаче показателите са в процес на свободно падане. Според проучване на близък до Кремъл социологически институт през януари доверие в Путин са имали едва 32,8 на сто, а преди година с над 20 на сто повече. Сега обвиняват Владимир Путин и за вътрешната политика, което е новост. Когато през изминалите три години пътувах из руските региони, хората ругаеха местните политици и губернатори. В Курск в Западна Русия селяни ми се оплакаха, че корумпирани политици са заграбили земите им. В Толиати, Централна Русия, умен избирател на Путин ми разказа, че край вилите в негово съседство сега отново се отглеждат повече зеленчуци отколкото цветя. В Сочи възрастна дама прокълна губернатора, който зачеркнал намаленията за пенсионери. В западносибирския град Кемерово гражданите се бяха надигнали срещу епидемичната корупция, довела до пожар в търговски център с много жертви. Всички те обругаваха политиците, корумпираните губернатори, некадърното правителство, премиера. Само за един единствен човек не казаха нищо – Владимир Путин. Като че ли той нямаше нищо общо със страданията им. Той беше могъщият, добър господар, до когото изпращаха прошения, когато се чувстваха предадени от правосъдието и политиците. Ако ги сполетяваше неправда, то е било единствено поради това, че Владимир Владимирович не може да е навсякъде в страната, а и не би могъл да е информиран за всичко случващо се. Като че ли Владимир Путин витае над политиката. Веднъж годишно Путин е на линия. Предаването е “Пряка връзка” и над милион и половина граждани от цялата страна правят опит да ги свържат с президента. Щастлив е, който успее. Оплакванията са от ужасните пътища в Омск, вече ги ремонтират. Работници във фабрика от месеци не получават заплата, Путин оправя нещата. Задава се заплаха факултет да бъде затворен, Путин ругае губернатора. Добрият цар, лошите боляри – така досега беше поделяна политическата отговорност в Русия. Това беше ядрото на политическата стабилност в страната благодарение на “мнозинството на Путин”, както се изразява политологът Глеб Павловски. Дори когато положението било лошо, Владимир Путин можел да се осланя на това мнозинство. А сега? По-рано, когато доверието в него спадаше, Владимир Путин намираше свое решение. Протести срещу преизбирането му през 2012 година? Намеси се и наложи консервативен обрат. Крим е наш? Хоп, одобрението за него удари тавана. Но не можеш непрестанно да прилагаш подобна тактика. Ето защо, когато през март миналата година Путин беше преизбран за президент, той обеща: “По-малко разходи за войската, по-голямо внимание върху вътрешната политика – здравеопазване, ръст на икономиката, образование и промишленост.” Но да тръгнеш по нов път, без да поемеш политически риск? Според руския публицист Максим Трудолюбов има два сценария – един обичаен с акценти разходи и социална политика и още един, който той нарича “другата държава”. Той гарантира пари, власт, рекрутира олигарсите и подхранва структурите за сигурност. Досега Путин властваше точно в тази държава. Другият сценарий не е неговият бизнес. Той е неблагодарен и рискован. Точно тази държава обаче сега трябва да е с предимство, е мнението на Трудолюбов. За Русия новата година започва с лоши настроения. Според всички социологически проучвания песимизмът на руснаците е огромен, расте недоверието, спада процентът на одобрението за Путин, а може и това да е новата реалност. Това не са нито предвестници за края на Путин, нито за смяна на системата. Възможно е обаче това да са първите сигнали, че през 19-тата година начело на властта Путин трябва да реши дали е за мрачни години на стагнация или за промяна. Въпросът е накъде ще поеме. (източник: КлубZ)", "date": "2019.02.01", "title": "Отмина ли времето на добрия цар Путин и лошите боляри?"}
{"url": "https://www.faktor.bg/bg/articles/ministar-ananiev-shte-badat-sazdadeni-dva-tsentara-za-belodrobna-transplantatsiya", "text": "В отговор на въпрос по време на парламентарния контрол, отнасящ се за трансплантациите, здравният министър Кирил Ананиев посочи, че ще бъдат създадени два  центъра за белодробна трансплантация - в болниците \"Света Екатерина\" и във Военномедицинската академия. Министър Ананиев припомни, че страната ни започва сътрудничество с Виенската многопрофилна болница. \"Основната ни цел е в края на 2019 година или най-късно в началото на 2020 година в България да може да се проведе първата белодробна трансплантация. В същото време Министерството на здравеопазването проведе преговори за извършване на белодробни трансплантации на български пациенти във Виена. Очакваме Виенската многопрофилна болница да приеме до 5 български пациенти годишно за белодробна трансплантация срещу ангажимент броят на извършените трансплантации да отговаря на броя на изпратените органи от България до Евротрансплант\", посочи Ананиев. Здравният министър отново отчете, че през последните 4 години броят на пациентите в страната, които имат нужда от органна трансплантация, остава висок, докато донорството намалява. По данни на Изпълнителната агенция по трансплантация към началото на годината над хиляда се нуждаят от трансплантация на бъбрек, близо 500 чакат за трансплантация на сърце, 50  - на черен дроб, а от белодробна трансплантация се нуждаят 15 български граждани.", "date": "2019.02.01", "title": "Министър Ананиев: Ще бъдат създадени два центъра за белодробна трансплантация"}
{"url": "https://www.faktor.bg/bg/articles/navalni-arestuvaniyat-ruski-senator-dovchera-beshe-brat-na-ramazan-kadirov-stanal-e-ministar-bez-da-zavarshi-uchilishte-video", "text": "Арестуваният в Съвета на Федерациите сенатор от Карачаево-Черкеска област Рауф Арашуков е станал министър на същата  тази област на 22 години, а дори не е завършил училище, съобщи руският опозиционен лидер Алексей Навални.  Сега всички се отрекоха от него, но допреди 3 дни всички го обожаваха, обичаше го Рамазан Кадиров и го наричаше „брат“, обожаваха го шоузвездите, обожаваше го „Единна Русия“, уверява той. Причината-приказното му богатство.  А сега Рамазан Кадиров си е махнал от „Инстаграм“ снимките с  Арашуков. Сега не го обича никой. Главата на следствения комитет Александър Бастрикин е бил постоянен гост на Арашуков в продължение на години, ял е шашлици, пил е вино, водчица, но сега твърди, че ги консумирал \"без удоволствие.. Той многократно е виждал колекция от оръжия и злато , които сега властите показват по телевизията, приказните богатства на обвниняемия, които не съответстват на доходите му, но не е направил нищо.   \"Семейството на Арашуков е убивало хора, крало е милиарди от \"Газпром\", докато шефът на следствения комитет им гостува\", отбелязва Навални. \"Аз правих разследване за чудовищните кражби в \"Газпром\" преди години, но никой не ми обърна внимание. Защото кражбите там се ръководят от Путин, Владимир Владимирович\", казва Навални.  Руският президент Владимир Путин е знаел за готвения арест на депутата от Карачаево-Черкеска област Рауф Арашуков. Това стана ясно от думите на говорителя на президента Дмитрий Песков, цитиран от \"Газета ру\". По време на обиска на дома на Арашуков са открити ценности, многократно надвишаващи неговите доходи. При обиска на сенатор Арашуков и неговите роднини са иззети саби, кинжали, злато и пари в големи количества, както вече стана дума.", "date": "2019.02.01", "title": "Навални: Кражбите в \"Газпром\" се ръководят от Путин (ВИДЕО)"}
{"url": "https://www.faktor.bg/bg/articles/arestuvaha-eksministri-v-makedoniya", "text": "Полицията в Македония задържа трима бивши министри и един заместник-министър. Те са разследвани за злоупотреба със служебно положение, както и за разрешение за предоставяне на земеделска помощ и отдаване под наем на държавна земеделска земя. С това те са ощетили бюджета с 1,4 милиона евро, съобщава БГНЕС. Арестуваните са бившите министри на земеделието Ацо Спасеновски, Михаил Цветков и Люпчо Димовски, както и заместник-министърът Кристиян Делев. Новината оповести вътрешният министър Оливер Спасовски. Главната прокуратура за борба с организираната престъпност и корупцията информира, че четиримата, в качеството си на министри на земеделието, горите и водното стопанство и техните заместници, са сключили договори за отдаване под наем на земеделска земя за определен период и не са ги разтрогнали, въпреки че арендаторите не са плащали лизинговата вноска. „Това са около 584 договора за земи на различни места в цялата страна. Това е нанесло щети на бюджета в размер на 88 467 607 денари (над 1,4 млн. евро)\", информираха от прокуратурата.", "date": "2019.02.01", "title": "Арестуваха трима ексминистри в Македония"}
{"url": "https://www.faktor.bg/bg/articles/angela-merkel-zakri-lichniya-si-profil-vav-feysbuk", "text": "Германският канцлер Ангела Меркел закри днес личната си страница във Фейсбук, но уведоми своите почитатели, че все още има достатъчно начини да я следват онлайн, предаде ДПА. \"Знаете, че вече не съм ръководител на ХДС (Християндемократическия съюз) и затова закривам страницата си във Фейсбук\", заяви Меркел във видеозапис в социалната мрежа. Тя обаче отбеляза, че остава канцлер, което значи, че дейността й ще продължи да бъде документирана на страницата на федералното правителство във Фейсбук. \"Или можете да ме следвате в Инстаграм\", добави Меркел. \"Днес е денят, в който искам да благодаря на всички вас за значителната ви подкрепа на моята страница във Фейсбук\", каза тя в началото на половинминутния клип.", "date": "2019.02.01", "title": "Ангела Меркел закри личния си профил във Фейсбук, но остава в Инстаграм"}
{"url": "https://www.faktor.bg/bg/articles/boil-banov-operiran-sam-ot-chuvstvoto-za-vina-no-ostavka-vinagi-moga-da-podam", "text": "Опериран съм от чувството за страх. Аз не ползвам охрана и съм човек, който се разхожда. Ходя си по улиците, ходя си в парка, на кино. Сега започнаха да ме заглеждат. Това заяви министърът на културата Боил Банов пред журналисти в Народното събрание. Оставка винаги мога да подам. Така говорихме с премиера. Аз съм декларирал още веднага. Казах на мига. Премиерът Бойко Борисов каза: \"Не\"\", посочи той и допълни, че премиерът го е посъветвал да разкаже, да разясни и да обясни. Попитан дали премиерът стои зад него, министърът коментира: \"Поне аз така го разбирам\". Боил Банов отговори отрицателно на въпроса дали има някакви опасения. Той обяви, че ще направи всичко, което е в рамките на закона, за да заведе дело срещу Елена Йончева. \"Каквото е необходимо, ще направя\", каза Банов. \"Адвокат няма за какво да наемам. Ще взема, когато тръгна аз да водя дела. Този бандит прави манипулиран запис и се прави, че има друг човек. А е той\", гневен е Банов. Той не пожела да влиза в детайли за монтаж и дали някога е говорил за неустойки, защото тече проверка, а и защото неговият работен ден е 12-14 часа. Атаката е \"от онези помияри\", обобщи Банов. От днес той нарича \"Цола\" Елена Йончева. Попитан защо толкова време не е сигнализирал, че служителят Ангел Ангелов го е изнудвал, министърът уточни: \"Ако той дойде при мен и ме изнуди, първо е малко опасно. Аз съм експанзивен човек. Все още театърът е повече в кръвта ми, отколкото в политиката. Банов обясни, че някой му е казал, че въпросният Ангелов го е заплашвал, че ще му счупи краката, но ако е дошъл при него с лицето си, е щял да подаде съответните сигнали.„", "date": "2019.02.01", "title": "Боил Банов: Опериран съм от чувството за страх, оставка винаги мога да подам"}
{"url": "https://www.faktor.bg/bg/articles/sled-radev-galap-obsluzhi-i-elena-yoncheva-obshtestvoto-sachuvstva-na-zhurnalistkata", "text": "Обществото по-скоро съчувства на Елена Йончева в създалия се политически казус по обвинението за \"пране на пари\" срещу депутата от левицата. Критиките срещу управлението в страната се приемат традиционно радушно.Това са част от изводите от независим бърз телефонен сондаж на \"Галъп интернешънъл\" по специална панелна методика, която осигурява максимална представителност на данните, информира dir.bg.  Проучването е направено сред 800 души между 29 и 31 януари. Абсолютното максимално отклонение е ± 3.5% при 50% дялове. 1% от извадката е равен на около 55 хиляди души. Сондажът е започнал преди скандала около Боил Банов. \"Галъп интернешънъл\" е проверил общественото мнение по скандала \"Йончева\". Респондентите бяха помолени да определят кое от двете наложени в обществото становища е по-близо до собственото им мнение: \"Това е репресия против смел депутат и журналист, който уличава властта в корупция\" или \"Това е обвинение срещу корумпирана жена, която тенденциозно пречи на управляващите\". Българите в по-голяма степен избират мнението, че случващото се изглежда репресия. 38% споделят това мнение, а 22% са на обратното мнение. 17% не споделят нито едно от двете становища, а 18% признават, че не се интересуват. Останалите се колебаят. Затова и в избора коя от двете основни политически сили в обществото губи от скандала, по-губещ в обществените очи изглежда по-скоро ГЕРБ - 22% избират тази опция, а 19% избират опцията \"Йончева и БСП\". Дяловете са в близки стойности, но са показателни за посоката на обществените настроения. Отвъд партийния сблъсък обаче, 51% намират, че и двете страни ще загубят в създалата се политическа ситуация. Останалите се колебаят. На този фон 41% казват, че ако Йончева оглави листа на БСП за евроизборите това всъщност ще увеличи шансовете на \"червените\", 46% обаче са на обратното мнение, а останалите се колебаят. Разбира се, в подобен тип данни партийните пристрастия оказват най-сериозно влияние.  Пълнолетните българи обаче по-скоро не възприемат, че предстоящите евроизбори ще бъдат решаващ тест за управляващите - макар да не е малък и делът на онези, които намират евроизборите за практически референдум \"за\" или \"против\" управлението. Само преди дни социологическата агенция \"Галъп Интернешенъл\" удари рамо  Румен Радев, който направи своя отчет за двегодишния му мандат като президента.", "date": "2019.02.01", "title": "След Радев \"Галъп\" обслужи и Елена Йончева: Обществото съчувства на журналистката"}
{"url": "https://www.faktor.bg/bg/articles/vanshniyat-ministar-na-makedoniya-borisov-dade-tlasak-na-evroatlanticheskata-ni-integratsiya", "text": "“Българският министър-председател Бойко Борисов даде първия тласък за цялата подкрепа, която получихме за евроатлантическата ни интеграция. Негово бе посланието: На нас ни помогна Европа, сега ние да помогнем на съседите си.”  С тези думи министърът на външните работи на Република Македония Никола Димитров се обърна към вицепремиера и министър на външните работи на Република България Екатерина Захариева, съобщиха от пресцентъра на външното ни министерство. Двамата разговаряха в Букурещ в рамките на неформалната среща на външните министри от ЕС с техните колеги от Западните Балкани. “Много постигнахме за една година, но имаме и още работа. След бизнес форума в Скопие мога да потвърдя, че има огромен интерес на българския бизнес към вашата държава. Но преди това трябва да си оправим пътищата, жп връзките, да насърчим културния обмен”, каза вицепремиерът Захариева. Като пример за отличните връзки между гражданите на двете страни тя даде и постановката “Братя Карамазови” от Достоевски, която режисьорът от Република Македония Деян Пройковски ще постави в Народния театър в София. Режисьорът е завършил НАТФИЗ “Кр. Сарафов”. Димитров обеща да дойде за премиерата на постановката, в която участват изтъкнати актьори като Владо Пенев, Деян Донков, Марин Янев и Ана Пападопулу. “Заедно постигнахме нов дух в отношенията ни. Благодаря ви, че не само първи признахте нашата държава, но и сега първи дадохте мандат за подписване на присъединителния ни протокол към НАТО”, заяви още Никола Димитров. Двамата министри ще се срещнат съвсем скоро в София, за да подготвят следващото съвместно заседание на правителствата на двете държави, чийто домакин ще е България.", "date": "2019.02.01", "title": "Външният министър на Македония: Българският министър-председател даде тласък на евроатлантическата ни интеграция"}
{"url": "https://www.faktor.bg/bg/articles/zoran-zaev-tsar-samuil-e-sin-na-gospod-znachi-e-obsht", "text": "„Вчерашни новини“ (македонско комедийно телевизионно предаване) няма да успее да направи толкова скечове, колкото гафове направи македонският премиер  Зоран Заев в 50 и няколко-минутното интервю пред босненската телевизия „Н1“, злорадства опозиционното скопско електронно издание „Република“. Говорейки за факта, че до появата му,, Македония е била в конфликт с всичките си съседи, което означава, че проблемът е в нея, Заев обясни на журналиста, че „с българите сме сключили споразумение за добросъседски отношения, приехме да споделяме общата история“. „Ние имаме своя собствена, България също има своя собствена, но имаме и обща история. И приехме това! Например, на кого е бил цар Самуил? Като четем учебниците – той е син на Господ! Значи не е бил македонец, нито е бил българин, така че е общ. Направихме това и България се превърна в приятел за пример“, заяви Заев и потвърди, че не е чел учебниците преди да нареди да им се направи ревизия, отбелязва медията.", "date": "2019.02.01", "title": "Зоран Заев: Цар Самуил е син на Господ, значи е общ"}
{"url": "https://www.faktor.bg/bg/articles/novini/svyat/es-obsazhda-zabrana-za-podkrepa-na-proekti-svarzani-s-izpolzvaneto-na-izkopaemi-goriva", "text": "Комисията по регионално развитие в Европейския парламент гласува за мерки, които ще направят кохезионната политика по-съобразена с опазването на околната среда от 2020 г., предаде EurActiv. Освен това за пръв път се предвижда да има забрана за предоставяне на подкрепа за изкопаеми горива. Кохезионната политика, която възлиза на над 350 милиарда евро, представлява почти една трета от общия бюджет на ЕС. Фондовете се инвестират в инфраструктура, социални и образователни проекти, както и в проекти, подкрепящи местната икономика. Необичайното в предложението на депутатите е, че се предвиждат мащабни мерки за защита на климата. Например изрично се споменава защитата на климата като приоритет за кохезионната политика и се поставя на първо място принципът за енергийна ефективност в подкрепяните проекти. За предпочитане регионалните проекти трябва да получават подкрепа, ако вредят възможно най-малко на околната среда. Освен това проектите, които са свързани с използването на изкопаеми горива, вече няма да бъдат подпомагани. \"Ако това бъде прието, кохезионната политика ще бъде първата политика в ЕС, в която изкопаемите горива ще са категорично изключени. Това ще е историческа стъпка\", заяви Маркус Трилинг, координатор в Европейската мрежа за климатично действие. Също така националните програми за подкрепа на регионите ще трябва да отговарят на климатичните планове на съответната държава и да допринасят за постигането на националните климатични цели за 2030 г. Това ще доведе до осезаема промяна, особено в Източна Европа, където традиционно милиарди се инвестират в инфраструктурни проекти, отбелязва EurActiv. Европейският съвет, представляващ държавите членки, обаче може да бъде спънка в процеса. Той трябва да одобри предложението, след като Европейският парламент го приеме в пленарна зала, което се очаква да се случи на 13 февруари.", "date": "2019.02.01", "title": "ЕС обсъжда забрана за подкрепа на проекти, свързани с използването на изкопаеми горива"}
{"url": "https://www.faktor.bg/bg/articles/novini/balgariya/karakachanov-informira-shvedskiya-si-kolega-che-nyama-da-pregovaryame-za-gripen", "text": "Министърът на отбраната Красимир Каракачанов информира шведския си колега Петер Хултквист за решението на Народното събрание за формиране на екип и започване на преговори с правителството на САЩ за нов самолет F-16. Двамата разговаряха в рамките на неформалната среща на министрите на отбраната на държавите-членки на ЕС, която се проведе на 30 и 31 януари в Букурещ, Румъния. Кралство Швеция се отнася с уважение към решението на Народното събрание на Република България за формиране на екип и започване на преговори с правителството на САЩ за нов самолет F-16, заяви министър Хултквист и изтъкна готовността на своята страна за нови разговори по темата, в случай че такива се окажат необходими в бъдеще. Характеристиките на самолетите Grippen са изключително добра алтернатива на вече взетото решение, посочи министър Хунквист по време на срещата, проведена по инициатива на шведската страна. В хода на разговорите бе обсъден и опитът на Кралство Швеция с  възстановяването на наборната военна служба. От началото на миналата година наборните войници служат във Въоръжените сили на Швеция от 9 до 12 месеца. Страната е започнала успешно с набор от 4 хиляди души, а към настоящия момент те са около 5 хиляди. Целта, която Швеция си е поставила, е да поддържа до 8 хиляди войници годишно, с помощта на които да могат да се формират цели войскови подразделения. Планът е през следващите десет години броят на подготвените войници от резерва да достигне 40 хиляди. В заключение шведският министър на отбраната сподели, че в страната му отчитат закриването на наборната военна служба като грешка, която е поправена с новото правителствено решение, и в същото време е запълнена една празнота в шведската култура и общество. Министър Каракачанов благодари за подробната информация по този въпрос и подчерта, че в българското общество този дебат вече също е на дневен ред.", "date": "2019.02.01", "title": "Каракачанов информира шведския си колега, че няма да преговаряме за Грипен"}
{"url": "https://www.faktor.bg/bg/articles/novini/balgariya/ivo-kostov-zamesen-v-skandala-s-banov-nyama-dokazatelstva-sreshtu-men", "text": "\"Хората, които разпространяват обвинения срещу мен и  Ангелов, нямат абсолютно никакви доказателства”. Това заяви пред Нова телевизия Иво Костов – човекът, сочен за консултант по проекти и използвал вътрешна информация от Ангел Ангелов. Ангел Ангелов се счита за информатора, предал на Елена Йончева от БСП разбунилият духовете в обществото запис на министъра на културата Боил Банов. Костов заяви, че не бил служител на Министерството на културата, а в качеството си на експерт по европроекти многократно бил задавал неудобни въпроси. Колкото до замесването на неговото име в казуса, Костов коментира, че е „изкуствено пришит”.", "date": "2019.02.01", "title": "Иво Костов, замесен в скандала с Банов: Няма доказателства срещу мен"}
{"url": "https://www.faktor.bg/bg/articles/novini/svyat/germaniya-podpisa-protokola-za-priemane-na-makedoniya-v-nato", "text": "Германското правителство се съгласи да подпише Протокола на НАТО за присъединяване на Република Северна Македония, съобщават от немското посолство в Скопие, предава местната агенция МЕТА. „Убедени сме, че влизането на Северна Македония в НАТО ще има принос за сигурността и стабилността не само в евроатлантическото пространство и няма да засили само трансатлантическата общност, но ще бъде и важен импулс за бъдещото стабилизиране на Западните Балкани. Това наистина е добра новина за Европа и трансатлантическия алианс“, заяви говорителят на германското правителство Щефан Зайберт. Според него, присъединяването към НАТО ще влезе в сила, след като страните-членки на Алианса поединично предоставят информация, че са ратифицирали присъединителния протокол. „За тази цел, в Германия е нужен Закон за договор. Правителството ще се стреми да приеме бързо този Закон. От момента, когато присъединителният Протокол бъде подписан в Брюксел, Северна Македония ще има статут на наблюдател в Алианса“, добави Зайберт. Говорителят на германското правителство поясни, че най-рано през юни 2019 година Европейският съвет ще реши дали да бъдат започнати преговорите за присъединяване на Скопие към ЕС, при което основен критерий за позитивното решение ще бъде напредъкът във връзка с видими и устойчиви реформи, борбата с организираната престъпност и корупцията.", "date": "2019.02.01", "title": "Германия подписа Протокола за приемане на Македония в НАТО"}
{"url": "https://www.faktor.bg/bg/articles/represiranite-sram-i-pozor-za-takiva-kato-15/15-slavil-komunizma-pred-evroparlamenta-snimki", "text": "„Научихме днес, че евродепутатът от БСП,  известен като 15/15, не искам да му споменавам името, се е изказал в Европарламента, че в България…, българският народ все още много уважавал комунизма. Срам и позор за такива хора. Дай Боже, да не изберем нито един такъв родоотстъпник на евроизборите“. Това заяви, като грабва спонтанно микрофона, един от репресираните  от „народната“ власт по време на честването паметта на жертвите на комунистическия режим при мемориалала край НДК.  Новината се разпространи като мълния сред множеството и то настръхна още преди изказването му. Евродепутатът Андрей Ковачев споделил за кощунственото изявление на 15/15, както наричат попадналия в Европарламента по игра на числата и първосигналност на гласуващите Момчил Неков от БСП. \"Свидетел съм на тези събития от 1944 г. Свидетел съм как убиваха без съд и присъда хиляди хора. Виждал съм трупове хвърлени в бунар и отгоре сложен воденичен камък. Някои от хората живи бяха още, плачеха и искаха помощ . Ако не бях избягал, щеше да ме няма тука. Аз съм политически емигрант в Щатите, и се радвам, че съм бил свидетел на това нещо, и успях да преживея”, разказа Младен Младенов. На честването присъстваха президентът Петър Стоянов (1997 -2002 г)., председателят на Народното събрание Цвета Караянчева, лидерът на ДПС Мустафа Карадайъ, лидерът на БЗНС Николай Ненчев, евродепутати, депутати, репресирани, близки на жертвите на комунистическия режим, граждани. „Нека никога не забравяме истината и нека никога не се примиряваме с опитите за подмяна на миналото. Проклети завинаги да са имената на палачите! Поклон пред жертвите!”, каза в словото си председателят на Народното събрание Цвета Караянчева.  \"Цяло едно поколение, принадлежащо основно на българската интелигенция, на българското духовенство, на българското предприемачество, беше унищожено пред очите на цял народ. И когато днес, вече в продължение на 30 години водим дебат - кой е виновен, защо в България има такива явления, които толкова дълбоко. засягат тъканта на нашето общество-корупцията, кражби, убийства...Няма да сбъркаме, ако речем, че всичко се случва заради трайната и системна деморализация, на която беше подлагано българското общество в продължение на 45 години\", каза в изказването си Петър Стоянов.   \"Над 1 милион са роднините на жертвите на комунизма. С тях сме голяма сила. Когато излязат ще отхвърлим проклятието, ще имаме пълното основание да изместим този паметник на Съветската армия\". Изглежда разчит на късата ни памет\", заяви Николай Ненчев. Преди 74 години, на 1 февруари 1945 г., т.нар Народен съд осъжда на смърт регенти, министри, депутати, офицери,  хора на изкуството, общественици. Някои вече са убити, съдът само узаконява разправата. Мащабите на убийствата нямат  аналог в следвоенна Европа.", "date": "2019.02.01", "title": "Репресираните: Срам и позор  за такива като  15/15, славил комунизма пред Европарламента (СНИМКИ)"}
{"url": "https://www.faktor.bg/bg/articles/ministar-valev-razporedi-proverka-zaradi-skandala-v-mon", "text": "В момента Ангел Ангелов работи в дирекция „Подбор на проекти по оперативната програма\", а в образователното министерство е постъпил през 2017 г. след спечелен конкурс. Министърът на образованието и науката Красимир Вълчев каза в Пловдив, че преди повече от 10 дни е разпоредил проверка, заради сигнали, постъпили при него, както от Гератлиев, така и от Ангелов.  По думите на министър Вълчев, притеснителната информация, свързана с дейността на Ангел Ангелов е от последните месеци, макар че съмнения е имало още преди година в хода на процедурата за оценяване на проектите по операциите за центровете за върхови постижения и центровете за компетентност. \"Тъй като се натрупа информация, бих казал, повече от два или три източника за изтичане на информацията, второ за свързаност на служителя Ангел Ангелов с консултант на име Иво Костов бяха предприети мерки от страна на изпълнителния директор, освен, че уведоми мен, той е предприел мерки за отстраняване на служителя вътре в процесите, които касаят оперативната програма и конкретно тези операции. Това може би е създавало и усещане&nbsp; в служителя, че той ще бъде освободен от януари месец. Знае, че веднаж годишно през януари месец се пишат оценките, при които при поставянето на най-ниска оценка се дава възможност за прекратяване на трудово правоотношението\". Помолен да е по-конкретен за освобождаването на Ангелов, министър Вълчев каза, че негов работодател е Кирил Геретлиев. Иначе той очаква резултатите от назначената от него проверка. \"Имам сигнали и от двете страни. Тези сигнали са от този месец, сигналите от Ангел Ангелов са за упражнен психологически тормоз, желание да бъде уволнен. Сигналите от Геретлиев са за свързаност и конфликт на интереси, за изнасяне на информация. Трябва малко време да приключи проверката. Всъщност на мен това ми е основният инструмент. За другото препоръчах на Геретлиев преди две седмици за другите сигнали да сезира институции с разследващи функции, става въпрос за сигналите за свързаност, за работа на консултанти и бенефициенти, за спуканите гуми и така нататък\".", "date": "2019.02.01", "title": "Министър Вълчев разпореди проверка заради скандала в МОН"}
{"url": "https://www.faktor.bg/bg/articles/novini/balgariya/vladislav-goranov-pravitelstvoto-shte-reshi-sled-analiz-dali-da-pokrie-zadalzheniyata-na-bolnitsa-lozenets", "text": "\"Правителството ще преценява след анализ дали да покрие задълженията на болница \"Лозенец\". Това коментира пред журналисти в парламента министърът на финансите Владислав Горанов. По-рано днес парламентът реши правителствена болница \"Лозенец\" да бъде преобразувана в търговско дружество и да премине към Министерството на здравеопазването. Тя ще продължи да осъществява дейностите по обучение на студенти и специализанти като акредитирана болница към Медицинския факултет на Софийския университет \"Св. Климент Охридски\".  Ако въпросът е дали правителството ще доразплати натрупани от някой просрочени задължения, първо трябва да направим анализ защо и как функционира това лечебно заведение, на какви основания се предоставя допълнителна субсидия и след това ще преценяваме. Ако няма устойчив модел на финансиране на тази болница, тя трудно ще продължи да съществува в сегашния си вид, каза министърът.  Горанов коментира, че не е запознат с финансовото състояние на лечебното заведение днес. В края на миналата година 23 млн. лева бяха допълнително отпуснати от бюджета на Министерския съвет към бюджета на болница \"Лозенец\", за да разплати част от просрочените задължения, посочи той. Министърът коментира, че не му е известно да има утвърден от първостепенния разпоредител - досега МС, договори, които да поемат ангажименти. Очакваме да видим позицията на Софийския университет \"Свети Климент Охридски, добави той.  Нека гледаме на това лечебно заведение като на всяко друго, ако не са му възложени специални функции по силата на закон, то трябва да се финансира така както всички други лечебни заведения - със средства от НЗОК и със собствени приходи, които формира от медицински услуги, каза Владислав Горанов.  Ако законодателят прецени, че то трябва да има специални функции, защото трябва да обслужва някакъв специален контингент, това трябва да намери място в нормативната уредба и да бъде разписано за какво се предоставят допълнителни средства. В противен случай ще ви задам въпрос защо не финансираме по специален ред болница \"Пирогов, коментира финансовият министър.", "date": "2019.02.01", "title": "Владислав Горанов: Правителството ще реши след анализ дали да покрие задълженията на болница \"Лозенец\""}
{"url": "https://www.faktor.bg/bg/articles/poslanitsite-na-stranite-chlenki-na-es-saglasuvaha-vavezhdane-na-bezvizov-rezhim-za-velikobritaniya-sled-brekzit", "text": "Посланиците на 27-те страни-членки на Европейския съюз съгласуваха позиция за въвеждане на безвизов режим на пътуване за британските граждани след Брекзит. Това се казва в изявление на Съвета на ЕС, публикувано днес, предадоха световните агенции. \"Посланиците на ЕС решиха днес, че след Брекзит гражданите на Великобритания, пребиваващи в Шенгенската зона за кратко време (90 дни във всеки 180-дневен период) трябва да имат право на безвизово пътуване\", се казва в документа. В него се казва, че посланиците са поръчали на румънското председателство на Съвета на ЕС да започне преговори с Европейския парламент с цел реализиране на това решение на законодателно равнище. В документа се подчертава, че мярката трябва да бъде взаимна. \"По правилата на ЕС безвизовият режим се въвежда при условие на взаимност. Правителството на Обединеното кралство заяви, че няма намерение да иска визи от гражданите на ЕС, пътуващи във Великобритания за кратко\", се казва в документа.  При организиран Брекзит, тоест с договорено споразумение, тези правила ще започнат да действат след завършване на преходния период, който би трябвало да продължи до края на 2020 г., а в случай на Брекзит без договор - те ще се прилагат от момента на излизане на 29 март 2019 г., ако датата не бъде отсрочена. В документа относно безвизовия режим обаче Гибралтар е означен като \"колония\" на Великобритания, което разгневи Лондон, предаде Ройтерс. В документа се въвежда ново разграничение между онези, които живеят във Великобритания и онези, които са граждани на Гибралтар, британска отвъдморска територия, която сега е в ЕС. Дипломати разказват, че когато чул това, британският посланик в ЕС изразил възраженията на Лондон пред останалите си колеги. Британска говорителка пък каза: \"Гибралтар не е колония и е напълно неуместно да бъде описван по този начин\". Полемиката подчертава напрежението относно Гибралтар, който е на южния испански бряг и върху който претенции има Испания.", "date": "2019.02.01", "title": "Посланиците на страните-членки на ЕС съгласуваха въвеждане на безвизов режим за Великобритания след Брекзит"}
{"url": "https://www.faktor.bg/bg/articles/prodalzhava-zabranata-za-stroitelstvo-na-arapya-i-alepu", "text": "Продължава забраната за строителство в къмпинг „Арапя” и плаж „Алепу”. Това заяви директорът на Дирекцията за национален строителен контрол (ДНСК) Иван Несторов. Издадени са заповеди до кметовете на общините Царево и Созопол да изискат оформянето на необходимите редовни документи за строителните обекти. Ще изникне ли нов комплекс край плаж „Корал”? Говори инвеститорът (ВИДЕО) Инспекторите са установили нарушения и на „Арапя”, и на „Алепу”. Било установено, че нямало разрешения за изграждането на временния път на „Арапя”. Под него минава и канализационна система. Кметът на Царево трябва да издаде необходимите документи за отчуждаване на имоти. Ще бъде наказана и фирмата за независим строителен контрол и ако в продължение на една година тя извърши три нарушения, ще бъде отнет лицензът й.", "date": "2019.02.01", "title": "Продължава забраната за строителство на „Арапя” и „Алепу”"}
{"url": "https://www.faktor.bg/bg/articles/novini/svyat/peskov-optimist-ne-barzayte-sas-zaklyucheniyata-che-ima-problem-v-gazprom", "text": "Прессекретарят на президента на Русия Дмитрий Песков призова да не се бърза да се правят изводи за проблеми в \"Газпром\" във връзка с наказателни дела срещу сенатор Рауф Арашуков и баща му Раул, предаде Интерфакс. \"Сега е преждевременно да се говори за това, защото досега това са обвинения, които още не са доказани\", каза той. Така представителят на Кремъл отговори на въпроса дали делото срещу Арашуков - Старши, обвинен в кражба на 31 млрд. рубли от гориво от Газпром, не показва провал в системата за управление на енергийната корпорация. Сенаторът от Карачай - Черкесия Рауф Арашуков бе задържан на 30-ти януари по време на заседание на Съвета на Федерацията. По-късно в Санкт Петербург баща му също беше арестуван. Арашуков е обвинен в организиране на убийство и за натиск над свидетел. Раул Арашуков, съветник на генералния директор на \"Газпром\", е обвинен в създаването на престъпна групаобщност и особено мащабна измама. Според следователите кражбата на газ се извършва от 2002 г. насам. Твърди се, че претърпените вреди не могат да бъдат възстановени.", "date": "2019.02.01", "title": "Песков оптимист: Не бързайте със заключенията, че има проблем в \"Газпром\""}
{"url": "https://www.faktor.bg/bg/articles/novini/balgariya/spas-garnevski-ninova-sprete-s-chengedzhiyskite-si-nomera-darzhite-se-kato-glutnitsa-alo-izmamnitsi", "text": "\"Червената коса\" е покусила живота на над 100 хил. човека. Това каза народният представител от ПГ на ГЕРБ Спас Гърневски по време на декларация от името на група. „Днес на 1 февруари отбелязваме една от най-жестоките и най-черните страници от историята на България. На таи дата преди 74 години е извършено най-масовото произнасяне на незаконни смъртни присъди в страната“, каза още Спас Гърневски.  „Осъдените са разстреляни и заровени в общи ями на Централните софийски гробища. България е превърната в соцлагер“, допълни Гърневски. Депутатът от ГЕРБ припомни, че през 2011 г. правителството на ГЕРБ с министър-председател Бойко Борисов е обявил 1 февруари за ден на признателност и почит към жертвите на комунистическия режим.  Той коментира и случая с Боил Банов. Гърневски констатира, че Корнелия Нинова се опитва да включи съпартийците си от БСП в хора на клеветниците и ало-измамниците. \"Тази глутница ренегати нагло и самоуверено посягат към властта. Зад тях е цялото творение на генерал Решетников - президентът Румен Радев. От уважение към гражданите ще припомним какво сте вие, г-жо Нинова. Похватът на вашата партия да боравите с ченгеджийски номера и измислени скандали, не е нещо ново. Хората още помнят лъжите ви за пропускането и настаняването на хиляди бежанци. Днешната декларация не е посветена на лъжите, а на истините, г-жо Нинова. Затова нека оставим настрани опита да изфабрикувате ало-измамите. Вие на крехката 28-годишна възраст приватизирахте цяло държавно предприятие\", заяви Гърневски.  \"Вие сте единственият лидер на партия в тази зала, уволняван заради съмнения за корупция, което е може би реваншизмът ви спрямо уволнилия ви г-н Станишев\", продължи бившият кмет на Пловдив. Гърневски припомни и телефонните позвънявания на Корнелия Нинова към следователката Шарланджиева за Красимир Фронтиера.", "date": "2019.02.01", "title": "Спас Гърневски: Нинова, спрете с ченгеджийските си номера, държите се като глутница ало-измамници"}
{"url": "https://www.faktor.bg/bg/articles/novini/balgariya/boil-banov-yoncheva-e-kato-tsola-dragoycheva-pravi-gadna-i-mrasna-manipulatsiya-iska-da-zhiveem-v-strah", "text": "Боил Банов изригна в ефира на БТВ. Той коментира записите, които Елена Йончева извади срещу него. Министърът на културата е категоричен, че файловете са манипулирани. Банов заяви, че записите са монтирани и думите са му подредени. \"Не може да лъжеш хората, че имаш  \"защитен свидетел\" и да казваш колко бил почтен. Това е Ангел Ангелов, който ме рекетираше. Винаги съм работил в полза на държавата. Става въпрос за един мръсник! Цола Драгойчева, извинявайте, елена Йончева, е контрабандистка на сведения\", каза министърът на културата.  \"Предупредих моите близки преди да вляза в политиката, че ще има много кал. Бойко Борисов ми каза да продължа да работя. Всеки мистър е в постоянна оставка\", коментира Банов. Той нарече действията на БСП \"гадна и мръсна манипулация\". По думите му, се цели хората да живеят в страх и да не говорят, за да не бъдат следени и записвани.", "date": "2019.02.01", "title": "Боил Банов: Йончева е като Цола Драгойчева, прави гадна и мръсна манипулация, иска да живеем в страх!"}
{"url": "https://www.faktor.bg/bg/articles/novini/balgariya/georgi-pirinski-podkrepil-maduro-v-ep-stanishev-se-vazdarzhal", "text": "Българският евродепутат от БСП/ПЕС Георги Пирински е гласувал в защита на венецуелския диктатор Николас мадуро по време на приемането на декларация на ЕП, с която лидерът на опозицията се признава за временен президент на страната до провеждането на нови избори. Лидерът на ПЕС Сергий Станишев пък е гласувал \"въздържал се\" и само Петър Курумбашев е гласувал в подкрепа на декларацията. Всички останали български представители, участвали в днешната сесия, подкрепиха Гуайдо. Това са Филиз Хюсменова, Илхан Кючюк и Искра Михайлова (Алианс на либералите и демократите в Европа), Николай Бареков и Ангел Джамбазки (Европейски консерватори и реформисти), Асим Адемов, Андрей Ковачев, Светослав Малинов, Ева Майдел, Андрей Новаков, Емил Радев и Владимир Уручев (Европейска народна партия) и Петър Курумбашев (Прогресивен съюз на социалистите и демократите). Инициатор на резолюцията бе ЕНП. В декларацията Европейският парламент заявява пълната си подкрепа за Националното събрание, което е единственият легитимен демократичен орган на Венецуела и чиито правомощия трябва да бъдат възстановени и зачитани, включително прерогативите и безопасността на неговите членове, предаде пресслужбата на институцията. Евродепутатите осъждат жестокостите и насилието, довело до смъртни случаи, и настояват властите във Венецуела да прекратят нарушенията на правата на човека, а извършителите на нарушенията да бъдат подведени под отговорност. Европарламентът подкрепя призива на генералния секретар на ООН за независимо и пълно разследване на извършените убийства. Евродепутатите осъждат задържането на журналисти, които отразяват обстановката в страната и призоват за незабавното им освобождаване. С гласуването си двамата български социалисти на практика са подкрепили именно \"жестокостите и насилието, довело до смъртни случаи\".", "date": "2019.02.01", "title": "Георги Пирински подкрепил Мадуро в ЕП, Станишев се въздържал да осъди политиката му"}
{"url": "https://www.faktor.bg/bg/articles/kristalina-georgieva-vremenno-stava-prezident-na-svetovnata-banka", "text": "От днес Кристалина Георгиева е временно изпълняващ длъжността президент на Световната банка. Тя ще остане ръководител на институцията докато през пролетта не бъде избран титуляр на поста на подалия изненадващо оставка Джим Йон Ким, предава БНР. Световната банка винаги се оглавява от американски гражданин, а Джим Йон Ким получи поста именно заради гражданството си, а не заради опита и качествата си, според мнозина анализатори. Веднага след като бе оповестено връщането му в частния сектор, се заговори, че Иванка Тръмп ще оглави институцията. В последствие стана ясно, че дъщерята на президента на САЩ Доналд Тръмп, която е и негов съветник, ще участва в подбора на новия ръководител на банката. Защо Световната банка губи влиянието си и ще се справи ли Кристалина Георгиева, която беше поканена за главен изпълнителен директор именно от Джим Йон Ким? Отговора ще научим в предаването “Хоризонт до обед”.", "date": "2019.02.01", "title": "Кристалина Георгиева временно става президент на Световната банка"}
{"url": "https://www.faktor.bg/bg/articles/novini/balgariya/otmenyat-gripnata-epidemiya-v-sofiya-i-yambol", "text": "Отменят грипната епидемия в областите София и Ямбол. Утре и Кърджали ще излезе от епидемията, а учениците от региона ще се върнат в класните стаи в понеделник.  Дотогава се удължават и противоепидемичните мерки във Варна, заради запазения висок интензитет на заболяванията в областта.", "date": "2019.02.01", "title": "Отменят грипната епидемия в София и Ямбол"}
{"url": "https://www.faktor.bg/bg/articles/novini/svyat/razsledvane-na-novaya-gazeta-venetsuelsko-zlato-sahranyavano-v-moskva-e-prodadeno-v-dubay", "text": "Част от златния резевр на Венецуела, които са били на съхранение в Москва, са изнесени с товарен самолет в Дубай и продадени там, след което парите били доствени в Каракас, се твърди в разследване на \"Новая газета\". Изданието твърди, че товарен самолет Boeing 757 на руската компания E-Сargo, излетял от Москва на 29 януари и кацнал в Каракас на 30 януари със спиране в Дубай.  Според разследването, самолетът е изнесъл от Русия в Дубай принадлежащо на Венецуела злато, а след това то е обменено срещу налични пари в Обединените арабски емирства. \"Нова газета\" пише, че към началото на ануари тази година в Русия е съхранявано около 30 тона венецуелскозлато на стойност  1,2 милиарда долара. По информация на вестника през януари товарният  Boeing 757 E-Cargo два пъти е летял от Москва до Каракас с междинно кацане в Дубай.  Припомняме, че депутатът Хосе Гера предупреди, че венецуелската Централна банка се готви да изнесе от страната 20 тона злато с руски самолет на компанията Nordwind. Източник на агенция Bloomberg наистина беше потвърдил тогава, че Центарлната банка е подготвила за нтоварване 20 тона злато, но не съобщил каква е целта и причината. Междувременно \"Банк ъф Ингланд\" отказа да предаде на правителството на Мадуро златните запаси на Венецуела, които са депозирани там.", "date": "2019.02.01", "title": "Разследване на \"Новая газета\": Венецуелско злато, съхранявано в Москва, е продадено в Дубай"}
{"url": "https://www.faktor.bg/bg/articles/novini/svyat/donald-tramp-se-oplaka-che-obednyava-zagubih-mnogo-pari-v-beliya-dom", "text": "\"Изгубих много пари, откакто съм в Белия дом\". Това каза американският президент Доналд Тръмп пред в. Ню Йорк таймс. Държавният глава на САЩ заяви, че е претърпял финансови загуби от встъпването си в длъжност (на 20 януари 2017 г.). \"Тази професия не носи материални облаги. Напротив, тя води до разходи и загуби. Въпреки всичко, аз харесвам тази си работа\", посочи той пред изданието, което е сред около 300-те медии, започнали кампания срещу 45-ия президент на САЩ. По-рано американска организация разпространи доклад. В документа се посочва, че делегации от четири държави, лобисти и бизнесмени са отсядали и са се хранили в хотели и ресторанти, собственост на фирми на Тръмп. \"Оборотът на заведенията само през 2017 г. е били стотици милиарди долари\", пише в доклада.", "date": "2019.02.01", "title": "Доналд Тръмп се оплака, че обеднява: Загубих много пари в Белия дом"}
{"url": "https://www.faktor.bg/bg/articles/novini/balgariya/tsvetanov-1-fevurari-e-cherna-data-v-istoriyata-koyato-svarzvame-s-zhestokost", "text": "\"Днес, на 1 февруари, е Ден за признателност и почит към жертвите на комунистическия режим. Това стана възможно след като през 2011 г. правителството на Бойко Борисов взе решение на 1 февруари да се почита паметта на жертвите на Народния съд.\" Това припомни на стената си във фейсбук шефът на парламентарната група на ГЕРБ Цветан Цветанов. Той изтъква, че датата е знакова и не е избрана случайно, тъй като в нощта на 1 срещу 2 февруари 1945 г. е изпълнена смъртната присъда, издадена от Първи състав на Народния съд, срещу регентите Принц Кирил Преславски Сакскобургготски, Богдан Филов – министър-председател и ген. Никола Михов., както и срещу 67 депутати, министри, генерали и полковници. \"Според доклад на Държавна сигурност, за девет месеца в страната са изселени 28 131 души и хиляди са убити без съд и присъда. 1 февруари е една от най-черните дати в българската история, която свързваме единствено с жестокост, но и на която отново трябва да си припомним, че демокрацията е най-ценното нещо за нашето общество и затова трябва да я пазим!\", призовава Цветанов.", "date": "2019.02.01", "title": "Цветанов: 1 февурари е черна дата в историята, която свързваме с жестокост"}
{"url": "https://www.faktor.bg/bg/articles/novini/balgariya/gerb-svali-politicheskoto-si-doverie-ot-obshtinska-savetnichka", "text": "ПП ГЕРБ свали политическото си доверие от общинския съветник в Общински съвет (ОбС) – Стралджа Стефка Пенева. Това съобщиха от пресцентъра на ПП ГЕРБ – Ямбол. С решението на Изпълнителната комисия на ПП ГЕРБ от 15 януари нейното членство в партията е прекратено. Като причина за това е посочено уронване престижа на организацията и поведение, несъвместимо с ценностите и целите на ПП ГЕРБ. В мотивите на Предложението на Общинската организация на ГЕРБ -Стралджа за изключване на Стефка Пенева е отбелязано, че като общински съветник тя системно нарушава Устава на партията, отказвайки да изпълнява решенията общинското ръководство. На сесиите на Общинския съвет тя многократно гласува в противоречие с взето в съответствие с политиката на партията решение на общинското ръководство по даден проблем, което е отразено и в протокола от съответното заседание на ОбС. Това не е изолиран случай, а често срещана практика, като по време на много от сесиите нейното гласуване съвпада с гласуването на общинските съветници на БСП. Сред мотивите в предложението е посочено още, че Стефка Пенева не участва активно в политическия живот на партията, което е сред най-важните й задължения като общински съветник, особено по отношение на поддържане връзката с избирателите. Като взима предвид тези факти, Общинското ръководство на ГЕРБ Стралджа на свое заседание през декември миналата година предлага на Стефка Пенева да прекрати правомощията си и да напусне общинския съвет, като предостави възможност на следващия представител от листата на ПП ГЕРБ да бъде обявен за общински съветник. На Пенева се дава и възможност да продължи да работи за ПП ГЕРБ като пълноправен член на партията, със съответните права, отговорности и задължения. Пенева категорично отказва да излезе от общинския съвет, което затвърждава съмненията, че водещ в случая е не общественият, а личният интерес. Така се стига до предложението на Общинското ръководство за изключването й от партията, което е вече факт.", "date": "2019.02.01", "title": "ГЕРБ свали политическото си доверие от общинска съветничка"}
{"url": "https://www.faktor.bg/bg/articles/angel-angelov-progovori-za-obvineniyata-v-reket-na-banov", "text": "Човекът, сочен за информатор на БСП по скандала „Ало, Банов съм”, отправи обвинения към настоящия си началник. „За обвиненията на Банов - не искам да коментирам повече невярната информация, която залива общественото пространство. Относно Кирил Гератлиев - той просто използва създалата се ситуация, за да се представи за жертва, вместо да обясни на заместник-министър Сачева и министъра на образованието Красимир Вълчев защо си позволява да упражнява психологически тормоз и да злоупотребява със служебното си положение, за да принуждава експерти от изпълнителната агенция, която ръководи, да напускат работата си под натиск”. Това заяви в позиция, изпратена до NOVA, Ангел Ангелов – човекът, посочен от министъра на културата като информатора на БСП, предоставил записа, който разбуни духовете в последните дни.  В него се чува как глас, за който от БСП твърдят, че е на Боил Банов, настоява за спестяване на неустойка на фирмата изпълнител на проекта за Ларгото в София. Банов заяви, че от години е бил изнудван от Ангелов. В четвъртък подобни твърдения отправи и директорът на Изпълнителна агенция „Оперативна програма „Наука и образование за интелигентен растеж\" Кирил Гератлиев. В ефира на NOVA той каза, че Ангелов е заплашвал него и агенцията, след като бил уличен в изнасяне на информация. Конкретните два проекта, от които се интересувал, били на обща стойност над 83 млн. лева. „Аз и още трима колеги още през декември 2018 г., вследствие на дискриминация и психологически тормоз на работното място, подадохме жалба до СРП. Вследствие на подадената жалба бяхме викани в ГД \"Национална полиция\", за да потвърдим представената информация. Пак там, на 21.01.2019 г., е бил извикан за снемане на показания и Кирил Гератлиев. За заведената жалба е информиран и министърът на образованието през деловодната система на министерството. В същото време сезирах и Инспектората на МОН за слабости и пропуски в работата на изпълнителната агенция. В резултат на подадената от мен писмена информация министърът на образованието изпрати Инспектората на проверка, като в близките дни се очакват резултатите”, казва Ангелов. И добавя: „Вероятно поради всичко изложено дотук Кирил Гератлиев използва създадената ситуация, за да избегне понасянето на съответната административна отговорност за изключително порочната практика, която използва като набеждава, унижава и заплашва държавни служители с дългогодишна експертиза и опит, многократно надвишаващ неговия собствен”. „Отново обръщам внимание на факта, че жалбата до прокуратурата, изпратена от мен и колегите ми, е с дата 21.12.2018 г., а обвиненията на Гератлиев за посегателство върху автомобила му, както и други подобни безпочвени обвинения бяха отправени, след като беше викан в ГД \"Национално полиция\" във връзка с жалбата, както и след като е започнала проверката на Инспектората на МОН. Аз и колегите ми продължаваме да бъдем подложени на психологически тормоз и заплахи, но твърдо вярваме в органите на правораздаването и затова ще използваме всички законови начини, за да защитим професионалната си репутация и човешко достойнство”, пише Ангелов. И подчертава, че все още е държавен служител.", "date": "2019.02.01", "title": "Ангел Ангелов проговори за обвиненията в рекет на Банов"}
{"url": "https://www.faktor.bg/bg/articles/novini/balgariya/vandali-oskverniha-snoshti-pametnika-na-stefan-stambolov-v-plovdiv", "text": "Неизвестни вандали са осквернили снощи паметника на големия българин Стефан Стамболов, който се намира на площад „Централен” в града на тепетата. За това алармираха наши читатели, а Даниел Георгиев ни изпрати и екслузивни снимки. Поругаването става само часове след като на 31 януари родолюбци от Пловдив поднасят венци и цвета на паметника, по случай 165-та годишнина от рождението на революционера и строител на модерна България. Венците и цветята са изпочупени и разхвърлени в района на паметника, съборени са театрални афиш, разкъсани са почетните ленти. Скандално е, че гаврата се случва само на метри от пловдивската община. Жители на града се съмняват, че провокацията може да е дело на безпросветни русофили, които неведнъж са демонстрирали в града почитане на чужди, а не на своите герои.", "date": "2019.02.01", "title": "Вандали оскверниха снощи паметника на Стефан Стамболов в Пловдив"}
{"url": "https://www.faktor.bg/bg/articles/sled-targovskata-voyna-zatoplyane-na-otnosheniyata-mezhdu-sasht-i-kitay", "text": "Чувствително затопляне на отношенията между Съединените щати и Китай, които от няколко месеца са в търговска война и наложиха мита за милиарди за стоките си.  Американска търговска делегация ще посети Китай в средата на февруари за нов кръг от преговори. За това са се разбрали президентът Доналд Тръмп и китайският вицепремиер Лю Хъ на среща в Съединените щати. И двете страни отбелязват, че при търговските преговори между американската и китайската делегации в последните два дни във Вашингтон е постигнат значителен напредък. От 1 януари Пекин и Вашингтон водят 90-дневни преговори, включващи редовни двустранни срещи на търговските им ведомства. Целта е да се намерят приемливи и за двете страни варианти за решаването на ключови проблеми, довели до обтегнатите им търговски отношения.", "date": "2019.02.01", "title": "След търговската война: Затопляне на отношенията между САЩ и Китай"}
{"url": "https://www.faktor.bg/bg/articles/novini/balgariya/deputatite-reshavat-okonchatelno-sadbata-na-bolnitsa-lozenets", "text": "Законът за лечебните заведения влиза на второ четене в парламента. Преди седмичния контрол, депутатите ще трябва да решат окончателно съдбата на болница \"Лозенец\". Министерският съвет се отказа от нейното стопанисване. Първоначалната идея беше тя да се превърне в национална педиатрична болница, но след вътрешна съпротива, правителството реши да я направи учебна база на Софийския университет.", "date": "2019.02.01", "title": "Депутатите решават окончателно съдбата на болница \"Лозенец\""}
{"url": "https://www.faktor.bg/bg/articles/novini/svyat/sasht-ostavat-v-plen-na-arkticheskiya-stud-zhertvite-veche-sa-21", "text": "Огромна част от САЩ остава скована от арктически студ. Температурите достигат до минус 49 градуса по Целзий. Жертвите на мразовитото време вече са 21. От тях девет са в Чикаго и смъртта им е причинена от свързани със студа наранявания или измръзване след продължителен престой навън. Страната не помни подобна ледена вълна поне от 20 години. В плен на студа са най-вече щатите от Средния запад. Домакинствата и бизнеса са използвали рекордно големи количества природен газ за отопление. Все пак някои хора се опитват да виждат и забавната страна на ситуацията. Като шегаджия в щата Минесота, който нагледно демонстрира колко е студено.", "date": "2019.02.01", "title": "САЩ остават в плен на арктическия студ, жертвите вече са 21"}
{"url": "https://www.faktor.bg/bg/articles/novini/svyat/polsha-e-iznesla-za-es-blizo-3-tona-samnitelno-govezhdo-meso", "text": "10 тона некачествено телешко месо от Полша са влезли в месопреработвателната индустрия. Близо 3 тона от него са били изнесени за Европейския съюз, заяви главният ветеринарен лекар на страната Павел Нимчук, след като телевизионен доклад показа, че болни крави са избивани за месо.  Проблемни партиди са открити в Естония, Финландия, Франция, Унгария, Литва, Португалия, Румъния, Словакия, Испания и Швеция. Според полските ветеринарни служби месните продукти в количество 2,7 тона са изтеглени от търговската мрежа в тези страни. „Списъците за разпределение са установени и стоките са изтеглени”, каза Нимчук, добавяйки, че някои страни вече са унищожили месото. Други 7 тона говеждо месо от незаконно заклани говеда са отишли в около 20 магазина в Полша. Скандалът тръгна от журналистическо разследване на кланици в Полша, които изкупуват болен добитък. Екип от инспектори от Брюксел ще посетят кланицата в село Калиново, на 100 км от Варшава, която беше показана в разследването като мястото, където са държани и измъчвани болни крави, а след това и убивани. Полският министър на земеделието Ян Кшищоф Ардановски нарече случая „изолиран инцидент” и добави, че е наредил инспекции в кланиците в цялата страна, предаде БГНЕС. Полша е водещ доставчик на свинско месо в Европейския съюз и произвежда около 560 000 тона говеждо месо годишно. Близо 90% от тях се изнасят.", "date": "2019.02.01", "title": "Полша е изнесла за ЕС близо 3 тона съмнително говеждо месо"}
{"url": "https://www.faktor.bg/bg/articles/novini/svyat/novi-protesti-v-gartsiya-zemedeltsi-blokirat-osnovni-patni-arterii", "text": "Протести и блокади на основни пътни артерии в Гърция се очакват в петък. Недовлните са земеделци, които настояват за данъчни облекчения, минимални цени на някои земеделски продукти и намаляване на производствените разходи. Недоволството продължава, след като фермерите отказаха да приемат предложението за преговори с гръцкия ресорен министър. В началото на седмицата недоволните издигнаха блокади на много места в централната част на страната. Затворена беше и част от магистралата Атина – Солун.", "date": "2019.02.01", "title": "Нови протести в Гърция: Земеделци блокират основни пътни артерии"}
{"url": "https://www.faktor.bg/bg/articles/todor-kantardzhiev-lekarite-podtsenyavat-gripa-po-dvama-dushi-na-den-sa-s-vazpalenie-na-mozaka", "text": "\"Грипът не бива да се подценява. Това е много тежка инфекция, протичаща с различни усложнения. Всяка година умират хиляди хора от него\". Това каза проф. д-р Тодор Кантарджиев, директор на Центъра по заразни и паразитни болести пред БТВ. Тази година случаите са по-малко от миналата година, но има много усложнения, подчерта той. Д-р Кантарджиев, че грипната епидемия започва да отшумява. „За първите 4 дни на тази седмица болните с четири пъти по-малко от миналата седмица. Вече не сме в пика, но епидемията продължава. Колегите правят каквото могат, но усложненията са много тежки. От една от столичните университетски болници получаваме информация за по двама души на ден с възпаление на мозъка, което се проявява при вирусния енцифалит. Това е много сериозно“, предупреди той. „Ако през първите 6 часа от началото на симптомите на грип, не се вземат двата от антигрипните препарати - озелтамивир и занамивир, после става много тежко. Може да се възпали и мозъка“, каза д-р Тодор Кантарджиев. „Детето от Велинград, което почина, е получило бактериална инфекция след грипа. То е трябвало да влезе в болница. Инфекции не се лекува лесно. Когато се каса за дете, лекарите правят всичко, което могат“, увери той. „В нашата страна често се подценяват усложненията. При другия случай от Плевен, много ми прилича на инфекция, която развиват недоносените деца. Старите хора знаят, че при епидемия, малките децата не трябва да има контакт с възрастни, освен майката. В момента децата ги морят три вида грип. Те са много тежки“, каза Кантарджиев. Той добави, че от Плевен все още не са изпратили проби на тежко болни към Националната референтна лаборатория. „Тази година ваксината срещу грип работи много добре. Канадските учени са улучили“, каза той. По думите му 82% от ваксинираните са прекарали грипа леко.", "date": "2019.02.01", "title": "Тодор Кантарджиев: Лекарите подценяват грипа, по двама на ден са с възпаление на мозъка"}
{"url": "https://www.faktor.bg/bg/articles/novini/svyat/facebook-zakri-stotitsi-akaunti", "text": "Facebook закри стотици акаунти на група за разпространение на фалшиви новини, съобщава Нова телевизия. Повечето от потребителите били базирани в Индонезия. Facebook действал след сигнал на местната полиция, която разбрала за съществуването на група, нарекла себе си \"Сарацен\". Постовете им достигнали до 170 000 потребители на социалната мрежа и 65 000 - в Instagram. Отделът на индонезийската полиция, който се бори с престъпленията в интернет, каза за Ройтерс, че групата публикувала предимно постове за религиозното и етническо напрежение в страната. Разследване показало, че членове на групата получавали банкови преводи за до 5000 щатски долара.", "date": "2019.02.01", "title": "Facebook закри стотици акаунти"}
{"url": "https://www.faktor.bg/bg/articles/novini/svyat/snegat-blokira-shofyori-po-magistrali-vav-velikobritaniya", "text": "Тежък снеговалеж предизвиква сериозни проблеми във Великобритания, съобщава ВВС. Около 100 шофьори са блокирани на магистрала в Корнуол. Някои прекараха цялата нощ в колите си. Най-тежко е засегнат Южен Уелс, но предупреждения за закъсняващи влакове и задръстени пътища има в Уилтшир, Хемпшир, Съсекс и Кент. Снежна покривка от 12 сантиметра обявиха в Корнуол. Някои училища в Уелс затвориха по-рано в четвъртък и обявиха петък за неучебен ден.", "date": "2019.02.01", "title": "Снегът блокира шофьори по магистрали във Великобритания"}
{"url": "https://www.faktor.bg/bg/articles/novini/balgariya/kiril-geratliev-za-socheniya-za-reketyor-angelov-nahlu-v-mon-i-me-zaplashi-che-shte-sruti-vsichko", "text": "Кирил Гератлиев, който е директор на оперативна дирекция в МОН, която се занимава с еврофондове, разказа за работата си с Ангел Ангелов. Припомняме, че той беше посочен като човека, който е дал записите на Елена Йончева от министър Боил Банов. По думите на културния министър, Ангелов го е рекетирал със записите.  Гератлиев обясни, че същият Ангел Ангелов се справя с работата си в МОН, но обслужва чужди интереси. През декември миналата година е влязъл в кабинета му и му е казал, че ще срути всичко. Ставало въпрос за проекти, които очевидно не са печелили други фирми. \"Г-н Ангелов явно прилага методите, които ползвал и в други ведомства. Нека той да отговори, дали има политически гръб. Заплашваше ме със сигнали и доноси. Мога да го уволня, но много трудно се прави това, защото държавата пази служителите. Ангелов в момента е болничен. В държавната администрация това е чест прийом\", каза още Гератлиев.", "date": "2019.02.01", "title": "Кирил Гератлиев за сочения за рекетьор Ангелов: Нахлу в МОН и ме заплаши, че ще срути всичко"}
