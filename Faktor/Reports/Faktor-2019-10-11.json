{"url": "https://faktor.bg/bg/articles/novini-svyat-komisaryat-po-razshiryavaneto-na-es-ubeden-sam-che-balgariya-nyama-da-blokira-pregovorite-na-severna-makedoniya", "text": "Еврокомисарят Йоханес Хан е убеден, че България няма да блокира началото на преговорите на Северна Македония с ЕС, но призова да не се \"възползва от процеса за решаването на двустранни проблеми\". Хан заяви, че приетата вчера декларация на НС за Северна Македония \"не е основание за вето\" и, че \"има голямо доверие в българския премиер Бойко Борисов, че това няма да се случи\". \"Но това е повод да призова страните-членки на ЕС да не злоупотребяват с процеса за двустранни проблеми, защото това не води до никъде\",  заяви той пред държавната агенция МИА.", "date": "2019.10.11", "title": "Комисарят по разширяването на ЕС: Убеден съм, че България няма да блокира преговорите на Северна Македония"}
{"url": "https://faktor.bg/bg/articles/novini-svyat-velikobritaniya-predlaga-ogranicheno-sporazumenie-za-svobodna-targoviya-s-es", "text": "Великобритания предлага ограничено споразумение за свободна търговия, за да бъде сложен край на безизходицата с Брекзит и да бъде постигната сделка до края на октомври, предаде Ройтерс, като се позова на \"Скай нюз\". Според източници, цитирани от телевизията, предложението е било направено от британския министър-председател Борис Джонсън по време на разговори с ирландския премиер Лио Варадкар. Предложението се съсредоточава върху по-ограничено споразумение за свободна търговия, вместо върху напълно оформена сделка за Брекзит. Евентуално споразумение за свободна търговия между Великобритания и Европейския съюз вероятно би премахнало всички мита върху стоките между тях, но не би премахнало нуждата от всички митнически проверки, което е решаващ повод за разногласие в преговорите досега.", "date": "2019.10.11", "title": "Великобритания предлага ограничено споразумение за свободна търговия с ЕС"}
{"url": "https://faktor.bg/bg/articles/novini-svyat-othvarlyaneto-na-kandidata-za-evrokomisar-na-frantsiya-raztarsi-bryuksel", "text": "Отхвърлянето на кандидата за европейски комисар на Франция разтърси Брюксел и ще забави формирането на новата Европейска комисия. Провалът пред евродепутатите на близкия до Емануел Макрон кандидат Силви Гулард предизвика сътресение в столицата на Европа и стана повод за безпрецедентно прехвърляне на вина, което пък доведе до окончателно й отхвърляне. Евродепутатите не получиха убедително обяснение защо Силви Гулард не можа да бъде министър на Франция, а можела да е комисар в Брюксел. Считана за кандидат на Емануел Макрон, Гулард е разследвана в страната си, заради което подаде оставка като френски министър.  Тя бе номинирана от Фон дер Лайен за комисар по вътрешен пазар, индустрия и отбрана и ресорът й и даваше една от най-голямата законодателна власт в Комисията. Емануел Макрон поясни, че предложил на Урсула фон дер Лайен три имена, но тя предпочела спорната Гулард. Фон дер Лайен пък каза, че получила устно одобрение за френския си избор от лидерите на политическите партии в ЕП, но както лидерът на ЕНП, така и социалистите отрекоха да е било обсъждано с тях имена на кандидат-комисари. Френският кандидат е третата отхвърлена номинация, заедно с тези на Унгария и Румъния, където междувременно падна и  правителството. Пред Фон дер Лайен стои нелеката задача да осигури трима нови приемливи кандидати  и да преразпредели ресорите им. Под въпрос е и опазването на предварително обявеното равновесие на половете в бъдещата Европейска комисия. По предварителен план новата комисия трябваше да бъде гласувана на 23 октомври в Страсбург, но при създалата се криза е почти невъзможно плановете да се изпълнят и най-вероятно Жан Клод Юнкер ще трябва да удължи  престоя си в Брюксел и през следващия месец.", "date": "2019.10.11", "title": "Отхвърлянето на кандидата за еврокомисар на Франция разтърси Брюксел"}
{"url": "https://faktor.bg/bg/articles/ungariya-podkrepi-uslovno-turskata-operatsiya-v-siriya", "text": "Новата, трета по ред трансгранична операция на Турция в Северна Сирия трябва да бъде подкрепена, при условие че страната улесни безопасното завръщане на близо четири милиона бежанци, които е приела на своя територия от съседната държава. Това подчертаха от пресслужбата на министър-председателя на Унгария Виктор Орбан, предава турската държавна информационна агенция Anadolu Agency, цитирана от \"Фокус\".  Говорителят на Обран - Гергели Гуляс, подчерта, че Унгария е обмисляла вето на декларация на Европейския съюз, приета от всички други страни-членки, която осъжда военната намеса на Турция в Северна Сирия, но в крайна сметка е решила да я подкрепи. Причината е, че страната му отказва да приеме войната като начин за решаване на проблеми между държавите. Ако обаче Турция иска да върне сирийските бежанци, които е приела, то тогава инициативата й за започване на операция трябва да бъде подкрепена, добави Гуляс. ЕС трябва да води диалог с Турция, за да се избегне нова вълна от мигранти към Стария континент, заяви на свой ред унгарският външен министър Петър Сиярто. В момента Турция е прила около 3,6 милиона сирийски бежанци, повече от която и да е друга държава в света. Досега Анкара е изразходвала 40 милиарда долара за бежанците, според официалните данни на Анкара. Турция започна операция „Извор на мира“ на изток от река Ефрат в северната част на Сирия в сряда. Целта й да подсигури турските граници и териториалната цялост на Сирия, като премахне „терористичните елементи“ и гарантира сигурното завръщане на сирийските бежанци.", "date": "2019.10.11", "title": "Унгария подкрепи условно турската операция в Сирия"}
{"url": "https://faktor.bg/bg/articles/zelenski-schupi-rekorda-na-lukashenko-po-prodalzhitelnost-na-preskonferentsiya", "text": "Президентът на Украйна Володимир Зеленски постави рекорд, като даде пресконференция, продължила 14 часа, предаде Асошиейтед прес. Канцеларията на Зеленски обяви, че той е поставил нов световен рекорд за най-дълга пресконференция на държавен лидер. Фидел Кастро, Владимир Путин и Уго Чавес не биха могли да се мерят с неговото постижение, а събитието уместно беше наречено \"медиен маратон\". Според украинската национална агенция на рекордите това е най-дългата пресконференция в историята. Почти осем часа след началото на пресконференцията, която се състоя в шикозно заведение в центъра на Киев, представител на агенцията стана и обяви новия рекорд. Досегашният се държеше от президента на Беларус Александър Лукашенко с пресконференция над седем часа, отбелязва Франс прес. Зеленски обсъди редица теми със стотици журналисти - конфликтът в Източна Украйна, отношенията с Русия и телефонния си разговор с Доналд Тръмп, заради който президентът на САЩ сега е заплашен с процедура за импийчмънт от демократите. Зеленски сподели, че е получил инжекции за подсилване на гласните струни преди рекордната му пресконференция. Украинският президент каза, че не е сигурен дали ще разреши на сътрудника си Андрий Ермак да даде показания в САЩ по разследването за импийчмънт на Тръмп, посочва Ройтерс. \"Не вярвам на анкетите, че 34 процента от хората в страната ни подкрепят отделяне на тези територии. Не съм готов да дам статут на автономия на тези територии\" на Източна Украйна, заяви Зеленски. Той добави, че след изтеглянето на войските от Донбас там според него трябва да останат украинската полиция и миротворците от Организацията за сигурност и сътрудничество в Европа.", "date": "2019.10.11", "title": "Зеленски счупи световния рекорд на Лукашенко по продължителност на пресконференция"}
{"url": "https://faktor.bg/bg/articles/novini-balgariya-puskat-dvizhenieto-po-noviya-uchastak-ot-am-hemus-mezhdu-yablanitsa-i-boaza", "text": "Днес ще бъде пуснато движението по новия 9-километров участък от автомагистрала \"Хемус\" между Ябланица и Боаза. Трасето ще бъде открито от премиера Бойко Борисов и министъра на регионалното развитие и благоустройството Петя Аврамова. Ще присъстват и заместник-министърът Николай Нанков и председателят на Управителния съвет на Агенция \"Пътна инфраструктура\" Георги Терзийски.  В изграждането на отсечката са инвестирани 66 млн. лв., осигурени от държавния бюджет. Строителните дейности започнаха в края на март миналата година и завършиха близо 6 месеца предсрочно. Участъкът е с по две активни ленти и една аварийна лента и в двете посоки на движение. Изградени са 5 селскостопански подлеза и 2 надлеза, както и подлез при общинския път Брестница - Съева дупка.  В отсечката между Ябланица и Боаза е най-големият армонасип, изграждан досега у нас, с обща височина 45 метра.", "date": "2019.10.11", "title": "Пускат движението по новия участък от АМ \"Хемус\" между Ябланица и Боаза"}
{"url": "https://faktor.bg/bg/articles/novini-svyat-tramp-predlaga-sasht-da-posrednichat-mezhdu-turtsiya-i-kyurdite", "text": "Американският президент Доналд Тръмп каза, че САЩ имат три възможности за действие след предприетото турско настъпление в Сирия и една от тях е посредничество между Турция и кюрдите, предадоха световните агенции. \"Ние можем да избираме между три варианта: да изпратим хиляди войници и да спечелим по военен път; да ударим Турция много здраво във финансово отношение и със санкции; или да посредничим за сделка между Турция и кюрдите!\", заяви Тръмп в Туитър.", "date": "2019.10.11", "title": "Тръмп предлага САЩ да посредничат между Турция и кюрдите"}
{"url": "https://faktor.bg/bg/articles/novini-balgariya-ivan-garelov-prof-minekov-i-kup-stari-sotsialisti-podkrepyat-maya-manolova", "text": "Стари социалисти си чукнаха среща в столичен хотел, за да подкрепят Мая Манолова за кмет на София. Сред тях са проф.Величко Минеков, проф. Валентин Старчев, проф. Андрей Пантев, Боян Ангелов-председател на СБП, журналистите Лили Маринкова, Виза Недялкова, Валерия Велева, както проф. Валери Стефанов, проф. Андрей Пантев, композиторите Георги Костов.  Водещият на събитието Иван Гарелов даде думата на Мая Манолова, която видимо развълнувана и респектирана от присъствието на хората в залата сподели за възможността, която й се открива да чуе техните идеи и мъдрост за това как да бъдат положени грижи в София за културното наследство, а така също и как да се даде подкрепа и крила за младите таланти за бъдещето. „Вие сте хората, които можете да ми дадете кураж. Състезанието за София се оказва много по-тежко и трудно. Промяната е нужна не само за мен като кандидат за кмет, не само на вас като творци, тя е нужна на гражданите. Това от което имаме огромна потребност в момента е кураж, енергия и мъдрост за промяната\".", "date": "2019.10.11", "title": "Иван Гарелов, проф. Минеков и куп стари социалисти подкрепят Мая Манолова"}
{"url": "https://faktor.bg/bg/articles/novini-svyat-savetat-za-sigurnost-na-oon-ne-mozha-da-postigne-saglasie-za-voennata-operatsiya-na-turtsiya-v-siriya", "text": "Съветът за сигурност на ООН не можа да постигне съгласие във връзка с настъплението на Турция в Сирия. Европейските държави поискаха спиране на военните действия, а сирийският съюзник Русия призова за сдържаност и пряк диалог между двете страни, предаде Асошиейтед прес. Европейските държави в Съвета за сигурност свикаха закрито заседание с желанието да бъде постигнато съгласие за декларация по въпроса за военната операция на Турция, предприета след внезапното решение на американския президент Доналд Тръмп да изтегли войските на САЩ от Североизточна Сирия. САЩ предложиха изявление, изразяващо \"сериозна тревога\", призоваващо за защита на гражданското население и настояващо Турция да използва дипломация, а не военни действия, казаха дипломати. Руският посланик в ООН Василий Небензя обаче заяви пред репортери след това, че евентуална декларация на Съвета за сигурност трябва да вземе предвид и други аспекти на сирийската криза, а не само турската операция и да настоява за незабавно прекратяване на \"незаконното военно присъствие\" в Сирия. Европейските държави оповестиха свое изявление след заседанието, в което призоваха Турция \"да прекрати едностранните военни действия\". Според тях операцията заплашва напредъка на международната коалиция в борбата с групировката \"Ислямска държава\", подкопава стабилността на региона и влошава \"страданието на гражданското население\". Американският посланик в ООН Кели Крафт каза, че Тръмп е \"дал пределно ясно да се разбере\", че САЩ \"по никакъв начин\" не подкрепят решението на Турция за военно нахлуване в Сирия. Тя заяви пред репортери, че Тръмп е подчертал пред турското правителство, че то носи \"пълната отговорност\" за защитата на кюрдите и религиозните малцинства и за това да гарантира, че бойците на \"Ислямска държава\" ще останат в затвора и групировката няма да се възроди. Крафт каза, че ако Турция \"не направи това, ще има последици\".", "date": "2019.10.11", "title": "Съветът за сигурност на ООН не можа да постигне съгласие за военната операция на Турция в Сирия"}
{"url": "https://faktor.bg/bg/articles/novini-balgariya-krasimir-valchev-religiozni-pastori-se-opitvat-da-rushat-obrazovatelnata-ni-sistema", "text": "Това поведение е недопустимо. Има поне две непрофесионални прояви. Трябва да ѝ се потърси отговорност. В този случай ще настоявам за по-тежко наказание. Това заяви министърът на образованието и науката Красимир Вълчев в ефира на БТВ. „Ще се провери дали и директорката е допуснала да има непрофесионални прояви. Трябва да се чуе и другата страна. Това е проява за дисциплинарно уволнение“, добави той. „В училище си взаимодействат много деца. В тази среда не може да се елиминира агресията. Но българското училище не е източникът на агресията. Учителите правят всичко възможно да я тушират“, подчерта министър Вълчев. Той коментира паниката в Сливен. „Получихме сигнали още преди началото на учебната година. Най-големият проблем не са само обособените квартали. Имаше опити в много градове, където има концентрация на такива деца. Обстановката се нормализира. Очевидно някой има интерес от тази ситуация. Имаме информация, че в дъното на нещата стоят хора, който организираха протести срещу несъществуващата Стратегия за детето. Всичко това не е в интерес на семейството. Това бе опит да се разруши образователната система. Имало е опит за влияние от религиозни пастори“, разясни просветният министър. По думите му след разговори с родителите, те са се успокоили. Той обясни колко е важно да се изгради доверие и добави, че е много трудно да се работи в тези райони.", "date": "2019.10.11", "title": "Красимир Вълчев: Религиозни пастори се опитват да рушат образователната ни система"}
{"url": "https://faktor.bg/bg/articles/desislava-ivancheva-bilyana-petrova-i-petko-dyulgerov-ostavat-pod-domashen-arest", "text": "Апелативният  специализиран съд остави Десислава Иванчева, Биляна Петрова и Петко Дюлгеров под домашен арест.По-рано в петък председателят на съда Георги Ушев отказа да си направи отвод по делото. Защитата поиска това, защото този състав нямало да разгледа възражението им срещу постановената на първа инстанция присъда честно и безпристрастно. На заседанието беше отхвърлено и искането зам.- главният прокурор Иван Гешев да бъде разпитан.", "date": "2019.10.11", "title": "Иванчева, Биляна Петрова и Петко Дюлгеров остават под домашен арест"}
{"url": "https://faktor.bg/bg/articles/papata-izdigna-katolicheskata-ekzarhiya-v-sofiya-v-rang-na-eparhiya", "text": "Папа Франциск е издигнал Апостолическата екзархия в София в ранг на епархия, възлагайки й името „Софийска епархия Свети Йоан XXIII за католиците от византийско-славянски обред в България“ За първи епархиен епископ папата е назначил досегашния екзарх - монсеньор Христо Пройков. Папа Франциск неслучайно въздига новата епархия на 11 октомври – денят, в който Католическата църква чества литургичния празник на Свети Йоан XXIII, наричан „българският папа“ не само заради привързаността му към родината ни, но и заради дългогодишния му престой в България като апостолически делегат преди интронизацията му. Негова е била и заслугата за създаването на католическата апостолическа екзархия през 1926 година. В момента екзархията в България има около 20 енории в цялата страна, обслужвана от 18 свещеници. Новината идва пет месеца след историческата визита на главата на римокатолическата църква, който посети страната ни за първи път през май.", "date": "2019.10.11", "title": "Папата издигна католическата екзархия в София в ранг на епархия"}
{"url": "https://faktor.bg/bg/articles/obshtestvo-zakon-i-red-ivancheva-i-petrova-poiskaha-otvod-na-sada-zhalvat-se-che-ne-mogat-da-pravyat-kampaniya", "text": "С искания за отвод на целия съдебен състав тръгна делото срещу бившата кметица на \"Младост\" Десислава Иванчева и заместничката и Биляна Петрова, съобщи Дарик.  Делото е на апелативна инстанция, след като спецсъдът ги осъди на по 20 и 15 години затвор, след повдигнато обвинение за вземане на подкуп в особено големи размери. По време на заседанието двете пък се оплакаха, че заради мерките им за неотклонение не са успели да се включат в предизборните дебати за предстоящия местен вот. На първа инстанция присъда заедно с тях получи и бившият кмет Петко Дюлгеров, който според държавното обвинение е посредничил при вземането на парите. Още в самото начало на днешното заседание на Апелативния специализиран наказателен съд, защитниците на тримата поискаха отвод на целия съдебен състав, начело с председателя му съдия Георги Ушев. Аргументите бяха най-различни - от обвинения в пристрастност до съмнения в оказване на влияние. Отвод адвокатите поискаха и по отношение на прокуратурата, спрямо която дори бяха изразени съмнения за корупция. Според държавното обвинение обаче подобни искания са несъстоятелни, а аргументите за тях - силно преекспонирани. Заместничката на Иванчева се оплака още, че са й отнети конституционни права, тъй като не е била пускана за участие в дебати и телевизионни предавания по повод предизборната кампания. Тя подчерта още, че е била неравноправно третирана спрямо Иванчева, като съдът е позволил на бившия кмет да събира подписи за предизборната си кампания в разстояние на три дни, а на нея - само на един.", "date": "2019.10.11", "title": "Иванчева и Петрова поискаха отвод на съда, жалват се, че не могат да правят кампания"}
{"url": "https://faktor.bg/bg/articles/parvi-debat-fandakova-manolova-za-sofiya", "text": "Дългоочакваният директен дебат между основните кандидатки за кметския пост в София Йорданка Фандъкова и Мая Манолова ще се състои ексклузивно на живо по Канал 3 и Радио К2 в предаването \"Беновска пита\".   На 13 октомври от 11 ч. двете в продължение на час ще представят своите идеи и програми за развитието на София.   След това Йорданка Фандъкова и Мая Манолова ще отговарят на въпросите на водещата Илиана Беновска.", "date": "2019.10.11", "title": "Първи директен дебат Фандъкова - Манолова"}
{"url": "https://faktor.bg/bg/articles/boyan-chukov-tramp-sasredotochava-amerikanskite-resursi-v-aziya-i-zapochna-da-obgrazhda-kitay", "text": "„Без зелена светлина от американците „Извор на мира“ нямаше да се случи. Доналд Тръмп е в активна предизборна кампания. А преди да стане президент, обеща, че ще изтегли американските войници по света. Точно преди изборите в Щатите най-малко му трябва „товар 200“ - това са ковчезите на загинали американци, които се връщат“. Това каза пред БНР външнополитическият анализатор Боян Чуков в коментар за дистанцирането на САЩ от военната операция в Сирия. Според анализатора посоката на американската политика за този регион се променя стратегически. „Тръмп съсредоточава американските ресурси в Азия и започна да обгражда Китай. Освен това американският президент очаква, че интересите на коалицията Иран – Русия – Турция ще се сблъскат, тъй като тя е направена по сложен начин и единството й е крехко“, заяви анализаторът. Боян Чуков подчерта, че „трябва да се разделим с илюзията, че НАТО е нещо различно от САЩ“: „Военната машина на НАТО е изцяло американска. Само в политическото ръководство на НАТО има европейска миризма. НАТО не решава нищо, Йенс Столтенберг прави това, което му се каже. САЩ зае такава позиция и автоматично НАТО зае по-гъвкава позиция спрямо случващото се в Сирия“. „Историята през последните 50-80 години показа, че кюрдите като народ не са единни. Племенните им чувства са много мощни, сблъсъците между тях са много силни. По едни въпроси сирийските и иракските кюрди са на едно мнение, по други се конфронтират. Лошото при кюрдите в Сирия е, че попаднаха изцяло под идеологията на ПКК“.", "date": "2019.10.11", "title": "Боян Чуков: Тръмп съсредоточава американските ресурси в Азия, започна да обгражда Китай"}
{"url": "https://faktor.bg/bg/articles/vodach-na-marshrutka-naraga-shofyor-v-tunela-na-kvartal-lyulin-v-sofiya", "text": "Водач на маршрутка наръга с нож друг шофьор след скандал в тунела на столичния квартал \"Люлин\".  На място са изпратени екипи на полицията.  Нападателят е арестуван.  По първоначална информация, инцидентът е станал след засичане на пътя.  Случаят се изяснява.", "date": "2019.10.11", "title": "Водач на маршрутка наръга шофьор в тунела на квартал \"Люлин\" в София"}
{"url": "https://faktor.bg/bg/articles/mohamed-halaf-donald-tramp-izvarshi-predatelstvo", "text": "Турската операция в Сирия е извор на напрежение и война. Операцията ще доведе до нова война в Близкия изток и нова вълна от \"Ислямска държава\". Това заяви по темата за турската операция в Северна Сирия журналистът Мохамед Халаф. \"Доналд Тръмп извърши предателство, а американският избирател не иска повече войни в Близкия изток и жертви. В Сирия има около 12 000 бойци на ИД, 4000 от тях са чуждестранни граждани\", каза още той в предаването \"Плюс-минус\" по Нова телевизия. \"Акцията в Сирия е в полза на Турция, Русия и САЩ\", разкри още журналистът. \"Операцията разколебава отношенията между кюрдите и САЩ\", допълни по темата международният анализатор Мартин Табаков. \"Решението на Тръмп да позволи на Турция акция в Сирия няма да му донесе електорални щети. Решението ще има други международни последствия\", коментира анализаторът. \"ЕС няма да даде пари за територии, в които има съмнение за нарушаване на човешките права\", допълни Табаков по повод заплахата на Ердоган, че ще пусне над 3 млн. сирийски бежанци в Европа.", "date": "2019.10.11", "title": "Мохамед Халаф: Доналд Тръмп извърши предателство"}
{"url": "https://faktor.bg/bg/articles/apelativniyat-spetssad-nyama-da-razpitva-ivan-geshev-po-deloto-sreshtu-ivancheva", "text": "Апелативният специализиран наказателен съд отхвърли искането на бившата кметица на район \"Младост\" Десислава Иванчева да бъде разпитан зам.-главният прокурор Иван Гешев. Тя искаше да го попита защо е бил при нейното задържане пред Спортната палата и какви указания е давал. \"Известно е, че Иван Гешев е зам.-главен прокурор и в качеството му на такъв има право да присъства на всяка акция\", обясни председателят на съдебния състав Георги Ушев. Съдът допусна и искането на прокуратурата за нова графологична експертиза, която да установи дали част от цифрите, написани в тефтерчето на Иванчева, и открити в нейната дамска чанта, са от Петко Дюлгеров. Също така ще бъдат търсени и записи от камери на заведение, в което Дюлгеров е бил на 19 март 2018 година. Тримата подсъдими Десислава Иванчева, Биляна Петрова и Петко Дюлгеров поискаха и промяна на мерките за неотклонение от \"домашен арест\"  в по-леки. Очаква се съдът да се произнесе по-късно днес. (24 часа)", "date": "2019.10.11", "title": "Апелативният спецсъд няма да разпитва Иван Гешев по искане на Иванчева"}
{"url": "https://faktor.bg/bg/articles/novini-balgariya-slantse-i-temperaturi-do-25-gradusa", "text": "Облачността бързо ще намалее над почти цялата страната до слънчево време. По-значителна облачност ще има следобед само над Рило-Родопската област. Ще продължи да духа умерен до силен северозападен, в Източна България северен вятър. Максималните температури ще са между 20 и 25 градуса, в София - около 20 градуса. Над Черноморието още преди обяд облачността ще намалее и следобед вече ще е слънчево. Ще духа умерен до силен север-североизточен вятър. Максималните температури на въздуха ще са 19-22 градуса. Температурата на морската вода ще е 19-20 градуса. Вълнението на морето ще бъде 2-3 бала.", "date": "2019.10.11", "title": "Слънце и температури до 25 градуса"}
{"url": "https://faktor.bg/bg/articles/novini-svyat-evropeyskite-deputati-iskat-energichna-strategiya-na-es-sreshtu-ruskata-dezinformatsiya", "text": "Европейските депутати заявиха, че \"руската пропаганда е главният източник на дезинформация в Европа\" и призоваха Евросъюзът да изготви \"енергична стратегия\" срещу нея, предаде Франс прес. В приета с голямо мнозинство резолюция Европейският парламент предупреди, че има опасност от \"чуждестранна намеса в избори\". До края на 2020 г. в страни от блока ще се състоят над 50 президентски, парламентарни или местни избори. \"Голяма част от тази намеса е от полза за евроскептичните, екстремистките и популистките кандидати\", заявиха европейските депутати. В текста, който няма обвързваща сила, Европейският парламент призовава \"Европейската комисия и Европейският съвет да изготвят ефикасна и подробна стратегия за бързо и енергично контриране на руските стратегии за дезинформация\".", "date": "2019.10.11", "title": "Европейските депутати искат \"енергична стратегия\" на ЕС срещу \"руската дезинформация\""}
{"url": "https://faktor.bg/bg/articles/sport-tsitsipas-pobedi-dzhokovich-v-shanhay", "text": "Шестият поставен Стефанос Циципас се класира на полуфиналите на Мастърс 1000 турнира в китайския мегаполис Шанхай. Гръцкият тенисист направи обрат срещу защитаващия титлата си световен номер едно Новак Джокович от Сърбия и го победи с 3:6, 7:5, 6:3 в двучасов двубой. В първата част Ноле проби за 2:0 и това му беше достатъчно да я спечели. Във втория сет Циципас имаше две поредни точки за брейк в шестия гейм, но не успя. В 12-ия гейм гръцкият тенисист съумя да пробие след топка в аут на сърбина и така изравни частите. Циципас проби при третата си възможност в четвъртия гейм и поведе с 3:1. При 5:3 21-годишният атинянин сервираше за място на полуфиналите. Той поведе с 40:0 и реализира третия си мачбол с мощен смач. С победата гъркът си гарантира и дебютно участие във финалния турнир на АТР в Лондон от 10 до 17 ноември. Той е шестият сигурен за О2 след Новак Джокович (Сърбия), Рафаел Надал (Испания) Роджър Федерер (Швейцария), Даниил Медведев (Русия) и Доминик Тийм (Австрия). Следващият съперник на Стефанос е Даниил Медведев.", "date": "2019.10.11", "title": "Циципас победи Джокович в Шанхай"}
{"url": "https://faktor.bg/bg/articles/novini-svyat-petima-sa-zaginali-po-vreme-na-protestite-v-ekvador", "text": "Петима цивилни, сред които - един туземен водач, загинаха в протестите, които разтърсват Еквадор от една седмица заради покачването на цените на бензина, предаде Франс прес. Първата жертва е мъж, който бил прегазен в неделя в южната провинция Асуай. Другите четирима са загинали в столицата Кито при все още неизяснени обстоятелства. Досега се знаеше за един загинал и 766 арестувани. Освен това в продължаващите от една седмица протести има и най-малко 122 ранени, по данни на Червения кръст. Междувременно и бившият президент на Еквадор Рафаел Кореа отхвърли като \"глупости\" твърденията, че заговорничи с президента на Венецуела Николас Мадуро да дестабилизира сегашното еквадорско правителство, предаде Асошиейтед прес. В интервю за агенцията Кореа призова за нови избори, за да се реши сегашната криза в страната.", "date": "2019.10.11", "title": "Петима са загинали по време на протестите в Еквадор"}
{"url": "https://faktor.bg/bg/articles/novini-svyat-gartsiya-poiska-ot-nato-zasileni-patruli-v-sredizemno-more", "text": "Гърция призова партньорите си от НАТО да засилят военноморските патрули в Егейско море в отговор на днешната заплаха на Турция да отприщи мигрантска вълна към гръцките брегове. Мисията на Алианса трябва да бъде подсилена с повече кораби и разширена на юг, за да обхване цялата морска граница, заяви гръцкият премиер Кириакос Мицотакис. Към момента НАТО разполага с 6 кораба, които следят незаконния трафик на хора в северната част на Егея. Генералният секретар Йенс Столтенберг заяви, че мисията в региона е за споделяне на информация, а не за спиране на лодки, и че изпращането на още кораби изисква консенсус между членовете на НАТО.", "date": "2019.10.11", "title": "Гърция поиска от НАТО засилени патрули в Средиземно море"}
{"url": "https://faktor.bg/bg/articles/plemennik-na-kandidat-kmet-ot-dps-spipan-da-krade-darva", "text": "Скандал гръмна в Дулово с кандидат-кмет преди изборите, съобщава ПИК. Племенник на номинирания за поста от ДПС беше изловен от служители на държавно-ловно стопанство да краде дърва. Гьокан Сали Камбер е близък роднина на кандидата за кмет Сезгин Галиб, издигнат от партията на Мустафа Карадайъ. От документите става ясно, че Гьокан е заловен на 3 октомври от горските служители в държавно-ловно стопанство (ДЛС) „Каракуз“.  Най-скандалното в случая е, че преди няколко седмици лидерът на ДПС Мустафа Карадайъ лично представи кандидат на партията за нов началник на държавно-ловно стопанство (ДЛС) „Каракуз“ Гунай Реджеб. Това е същото стопанство, което излови в престъпление племенника на кандидат-кмета на ДПС за Дулово.", "date": "2019.10.11", "title": "Скандал: Племенник на кандидат-кмет от ДПС заловен да краде дърва от ловно стопанство"}
{"url": "https://faktor.bg/bg/articles/balgariya-kak-republikata-neusetno-umira", "text": "Републиките - още от времето на Аристотеловата “полития” или римската res publica - са крехка форма на управление, което може да се изроди в тирания или олигархия. В историята тънката нишка на обществения интерес често е била късана, а “общото дело” е деградирало до частно начинание на безскрупулни и арогантни индивиди, алчни за власт и богатства. Традиционно това се случва с преврат, кръв и насилие. Днес обаче републиката е заплашена и от други видове смърт. Българският опит от последните години трябва да ни направи особено бдителни по отношение на три вида неусетна евтаназия, на която може да бъде подложена чистата и свята република. Както всички знаят, премиерът Борисов е човек, който милее за републиката. Както древните римляни, той също желае да я опаше с пътища, бани и друга инфраструктура, защото именно те са най-видимите, материални носители на общото благо. Но въпреки това в последното си голямо телевизионно интервю той направи ясна демонстрация на огромната опасност, която е надвиснала над българското общо дело. По отношение на номинацията на Иван Гешев за главен прокурор Борисов рециклира опорката, че ГЕРБ (правителството) не издигат “свой” кандидат, защото ако номинират някого - да речем Емил Радев, ще бъдат обвинени, че слагат на поста партиец. Това наглед невинно твърдение издава нещо страшно от републиканска гледна точка: Борисов дори не може да допусне, че той и ГЕРБ биха могли да номинират някой независим, достатъчно авторитетен юрист за поста главен прокурор. Тоест, не изпълнител на поръчения, а човек, воден от закона и обществения интерес. Когато се стигне до ситуация, в която авторитетни и независими кандидати просто няма, републиката умира от задушаване. Тя се превръща в “захваната” държава, в която силните на деня овладяват институциите една по една. От тази гледна точка опорката на ГЕРБ, че не се месели на прокурорите да си изберат началник, не само е фактически невярна, но е и теоретично вредна. Нещо повече: тази опорка се самооборва. Ако ГЕРБ не могат да излъчат независими и авторитетни кандидати, това означава, че и във ВСС са пратили партийци и хора за поръчки (от парламентарната квота). А тъй като ВСС избира главния прокурор, значи ГЕРБ така или иначе се “месят” в този избор. Тезата за “неизбежния партизанин”, защитаващ не общото благо, а парциален интерес, повдига и други тежки въпроси. Трябва ли всички номинации на ГЕРБ за Конституционен съд, СЕМ и останалите независими регулатори да бъдат третирани като хора за поръчения (да не кажем поръчки)? Последните действия на СЕМ по скандала в БНР по-скоро потвърждават тази хипотеза - вместо да идентифицират политическия натиск върху радиото и да протестират срещу него, пазителите на медийната независимост се опитват да заметат скандала с уволнение на директора по повод спирането на радиото. Да, спирането е проблем, но големият, истинският проблем все пак е политическият натиск. И фактът, че политическият натиск най-вероятно е дошъл от тези, които са “пратили” определени хора както в СЕМ, така и в самото радио и в БНТ. Ако една система е достатъчно плуралистична, влиянието на различните “пратеници” на частни и партизански интереси може да се уравновеси: това е конституционното решение за разделение на властта. Така в конкуренцията между частни интереси общото благо може да се окаже защитено. Но когато една партия е много дълго време на власт и разполага с всички нейни лостове, конституционните гаранции започват да се износват. Орбанова Унгария показва ясно политическото овладяване на страната от “партийци”. В България се получава нещо сходно, макар че ГЕРБ действат в мрежа, чиито останали елементи са ДПС и неговата бизнес империя, “патриотите” и други инцидентни \"захватчици”. Неслучайно Борисов твърди, че Гешев не е “неговият” кандидат. Да, може и да е кандидат на ДПС, но това не променя общата картина, а само загатва, че премиерът е позагубил позиции. През последното десетилетие споменатата управленска мрежа успя да постави свои хора на уж независими позиции и сега този захват започва да души републиката. Както в популярния рефрен \"Кilling me softly with his song”, Борисовите наглед невинни думи навяват мисли за фатален край на републиканската идея. Истерията в ромския квартал на Сливен демонстрира друг начин, по който републиката може да умре - когато гражданите й започнат системно да виждат бели мишки на места, където тях реално ги няма. Бялата мишка е метафора за измислена, въобразена опасност (а иначе си е съвсем приемлив биологически феномен). Метафората за бялата мишка подсказва, че ако гражданите станат параноични и в паниката сами си причинят вреда, републиката е в опасност. И затова републиканските институции трябва да направят бърза психотерапия и да разсеят неоснователните страхове. При нас, уви, поне част от управляващите са професионални раздухвачи на страхове, хипнотизатори, които карат хората да виждат не само бели мишки, но и всякакви други небивалици. След като хипнотизират населението и го убедят, че е заплашено от някакъв измислен плъх, те се явяват като “спасители”, които го пазят от \"напастта”. През последните години създателите-ловци на бели мишки успяха да постигнат следното: -   хората ги е страх, че някой ще им “открадне историята”. Макар че подобни прецеденти в самата история няма, в България полагаме огромни усилия срещу подобна хипотетична опасност и дори си назначихме вицепремиер, чиято основна функция изглежда е да ни пази от похитители на историческия ни живот. Бойко Борисов правилно се възмути в споменатото интервю, че никой не може да ни открадне историята и че самата идея е бяла мишка. Да, но имаме вицепремиер, който да я лови. -   хората ги е страх, че норвежци или незнайно кой ще им вземе децата барабар със семейните им традиции. Тези, които пазят историята ни от разграбване, са се самоназначили и за пазачи на деца и семейни ценности. -   хората ги е страх за сексуалната им идентичност, зер някой европеец може да я подмени в суматохата. Срещу тази бяла мишка имаме цял отбор ловци и бранители, начело с Волен Сидеров и Ангел Джамбазки. Двамата толкова се увлякоха в преследването ѝ, че дори влязоха в открит спор кой от тях е с по-правилна сексуална ориентация. Бързо стана ясно, че този спор може да бъде решен единствено чрез пряк физически сблъсък на претендентите, предшестван от специализиран медицински преглед. Накратко: републиката може да умре и от глупост. Путиновата хибридна война срещу Запада има следните елементи: -   раздухване на масови паранои (“откраднати” семейни ценности, норвежци, Истанбулска конвенция, кемтрейлс и т.н.), които водят до неуправляемост на обществата; -   подкрепа за лидери, които дискредитират собствените си държави; -   подкрепа за крайнодесни партии, които застрашават управлението; -   подкрепа за настоящи и потенциални бъдещи тирани и олигарси. Смисълът на всичко това е да дискредитира радикално самата идея за република. Да покаже, че републиките са слаби, нетрайни форми на управление, които всъщност са скрити тирании и олигархии. Да убеди хората, че тези крехки управления на всичко отгоре не могат да контролират масовите психози и се поддават на ирационалност. Както в случая с Брекзит. Хибридната война иска да заличи дори спомена за републиката. Да осмее, да иронизира, да окарикатури този политически идеал. Да убеди населенията, че единствената възможна форма на управление е тираничната, диктаторската, олигархичната. Циничните медии, политическите опортюнисти, раздухвачите на масови психози са естествени съюзници на хибридната пропаганда. Те са нейните волни или неволни инструменти. Накратко: хибридната смърт на републиката е смърт чрез масова забрава - забрава на самия политически идеал. В България мнозина се бият в гърдите като последователи на Левски. Време е обаче идеалът за “чиста и свята република” да излезе от рамката на историческото клише и да се превърне в действително политическо верую. Защото републиката - това най-голямо политическо постижение в българската история - наистина е застрашена.", "date": "2019.10.11", "title": "България: как републиката неусетно умира"}
