{"url": "https://www.faktor.bg/bg/articles/novini/svyat/orban-bezhantsite-sa-myusyulmanski-zavoevateli", "text": "Унгарският министър-председател Виктор Орбан заяви по време на срещата на високо равнище на ЕС в Брюксел, че за възстановяването на демокрацията в Европа трябва да се спрат бежанските потоци и да се изгонят пристигналите обратно, откъдето са дошли, предава EADaily.  \"Хората очакват от нас две неща. На първо място не искат повече мигранти. Това трябва да се спре. На второ място трябва да се върнат тези, които вече са дошли. Трябва да направим това, за да възстановим европейската миграция. Надявам се, че ще направим това днес\", заяви Орбан. По-рано Орбан заяви, че Унгария разглежда своето право да приема или да не приема мигранти като показател за суверенитета на държавата. Също така той нарече бежанците \"мюсюлмански завоеватели\", отбелязвайки, че страната няма намерение да ги приема.", "date": "2018.06.28", "title": "Орбан: Бежанците са мюсюлмански завоеватели"}
{"url": "https://www.faktor.bg/bg/articles/kravata-penka-prie-barekov", "text": "Прочутата Кравата Пенка \"прие\" Николай Бареков, а можеше и да не го приеме. Не всеки би се зарадвал на такова посещение. Тя очевидно не е запозната с личностите на евродепутатите. А я посетиха цели двама. Другият има реална заслуга за спасението й.   Евродепутатите Николай Бареков и британецът Джон Флек, консерватор, както сам се представи – 12-о поколение фермер, отидоха днес следобед при кравата Пенка и нейния собственик Иван Харалампиев в кюстендилското село Копиловци, предаде БНР. Прочутата вече крава-беглец в Сръбско Пенка, която след реакции и в ЕС, и дори по целия свят, беше спасена и не беше умъртвена, след като е била на територия извън ЕС, вече е в стадото си в с. Мазарачево. Гостите отидоха да я видят привечер.  Домакинът – фермерът Иван Харалампиев – благодари на Джон Флек за помощта и за човешката му постъпка, като изрази надежди, че след случая с кравата Пенка ще се променят много неща, които към момента са една недомислица и пречат на фермерството както по нормативите, така и по условията за развитието на българското и европейското животновъдство.  Николай Бареков заяви, че каузата по спасяването на кравата Пенка е лична кауза на депутата Джон Флек:  \"Джон имаше идеята още преди десет дена да съчетае неговото пристигане в София с една организация. Ние сме тук на частни начала да видим нашия приятел фермера – те сега се запознаха – това беше мечта и на двамата – и Джон да види Пенка, която всъщност спаси\".  В Кюстендил и в района вече има и коментари, че темата с кравата Пенка се преексплоатира и от собственика ѝ, е от институциите, и от политиците - в случая от евродепутатите.", "date": "2018.06.28", "title": "Кравата Пенка \"прие\" Бареков"}
{"url": "https://www.faktor.bg/bg/articles/novini/balgariya/iliyana-yotova-iznesenite-fakti-ot-dps-za-zloupotrebi-s-balgarsko-grazhdanstvo-sa-neverni", "text": "\"Изнесените по-рано днес от ДПС факти по отношение на даването на българско гражданство, се отнасят за периоди преди настоящия президентски мандат\", съобщават от пресцентъра на Президенството. Не отговарят на истината твърденията, че е преустановено даването на гражданство. Подписват се укази за българско гражданство на кандидатите, които отговорят на всички условия в българското законодателство и са представили необходимите документи. Припомняме,че по-рано днес депутатите от ДПС искат анкетна комисия да разследва корупционна схема с търговия за българско гражданство, с което намесиха в скандала и вицепрезидента Илияна Йотова.", "date": "2018.06.28", "title": "Илияна Йотова: Изнесените факти от ДПС за злоупотреби с българско гражданство са неверни"}
{"url": "https://www.faktor.bg/bg/articles/novini/svyat/merkel-se-nadyava-es-da-ya-spasi-ot-migrantskata-kriza-koyato-e-vazmozhno-da-kostva-posta-y", "text": "Ангела Меркел се надява, че срещата на високо равнище тази седмица може да я спаси от мигрантската криза, която е възможно да коства поста й. И макар че в много столици не харесват Меркел, те изглежда са готови да й помогнат, водени от собствени интереси, пише Ройтерс. Баварските съюзници на Меркел от Християнсоциалния съюз (ХСС) й дадоха срок до края на срещата на върха да намали бремето на имиграцията в Германия, която от 2014 г. е приела 1,6 милиона мигранти. В противен случай ще й се противопоставят и ще наложат граничен контрол, което може да доведе до падане на наскоро създадената коалиция на канцлера. Ако тя не успее да осигури двустранни споразумения и да демонстрира, че има напредък за справяне с притока на мигранти в Европа, тя ще се върне в Берлин като слаб канцлер, а е възможно и да загуби поста си. В Европа не се отнасят много възторжено към Меркел, демонизирана в някои държави като нацистка заради политиката си в еврозоната. Но някои членове дадоха да се разбере, че може да е в техен интерес да я подкрепят, научи Ройтерс от разговори с дипломати и служители в шест европейски столици. Важна подкрепа бе изразена от Париж, където служител в канцеларията на президента Еманюел Макрон каза, че френските и германските лидери трябва да се подкрепят, \"защото няма как да има положителен резултат за един, ако той е в ущърб на другия\". На фона на противопоставянето на Полша и резервите в Южна Европа Меркел попари очакванията, като каза, че тази седмица няма да може да се постигне всеобхватно споразумение на ниво ЕС. Но изглежда някои европейски лидери започват да осъзнават, че разпадането на Шенгенската система на отворени граници - следствие от плана на ХСС да връща мигранти от германската граница, ще унищожи вътрешния пазар, който създава работни места, каза дипломат от ЕС. Числата също може да са в полза на Меркел, тъй като молбите за получаване на убежище са спаднали с 25 процента през първото тримесечие на тази година. Дипломат от ЕС каза, че Меркел има нужда да създаде впечатление, че ЕС управлява миграцията и това е постижима цел. Има вероятност ЕС да подсили външните си граници и да се съгласи да даде повече пари на външни държави, най-вече за да спира хората, насочили се към Европа. Италианската позиция е от решаващо значение Най-много спорове буди въпросът как да бъдат разпределяни кандидатите за убежище, успели да влязат в Европа. Тук Италия е решаващият играч. Пристигането в Италия на 650 000 мигранти по море през последните допринесе за възхода на крайно дясната \"Лига\", която сега е в коалиция с министър-председателя Джузепе Конте. Конте възразява срещу регламента, изискващ първата държава от ЕС, в която мигрантите са влезли, да поема отговорност за тях, и миналата седмица влезе в сблъсък с Меркел. Но в сряда намекна за компромис, като каза пред парламента, че Италия може да помогне срещата на високо равнище да стане повратен момент за Европа, \"за да създадем тази Европа, която желаем\". Други дипломати не са толкова оптимистични. Дипломат от Южна Европа каза, че блокът върви към провал, а други посочиха, че в него вече не цари дух на консенсус и компромис. За това донякъде може да е виновна и Меркел. Въпреки нейните проевропейски декларации тя винаги е поставяла германските интереси на първо място, а това дразни някои европейски столици. \"В тази ситуация няма причина да подкрепяме правителството, което е поне отчасти виновно за възникването на сегашния проблем - безконтролния приток на мигранти\", каза полски правителствен източник. Освен това нейните европейски партньори са се променили. Около масата има повече десни лидери - отчасти в резултат, както казват някои коментатори, от нейните решения за строги икономии и за мигрантите. Германските медии описват тази седмица като решаваща за Меркел, тъй като ХСС все още твърди, че идната седмица ще започне да връща хора от границата. Изправен пред трудни избори през октомври, ХСС докара спора до краен предел, допускайки възможността да разтури 70-годишния съюз с християндемократите (ХДС). Това може да коства на Меркел парламентарното й мнозинство. Това може да означава правителство на малцинството на Меркел, нови избори и дори нов канцлер, ако тя загуби подкрепата на своя ХДС или просто реши, че й е дошло до гуша. ХСС обаче смекчи тона си през последните един-два дни, отдавайки предпочитание на решение на мигрантската криза на ниво ЕС. \"Нагласите се обръщат в нейна полза, защото ХСС осъзнава, че неговата тежка артилерия дава обратен резултат\", каза Йозеф Йофе, издател на седмичника \"Ди Цайт\", който смята, че Меркел ще отблъсне атаките и ще остане на власт. /БТА/", "date": "2018.06.28", "title": "Меркел се надява ЕС да я спаси от мигрантската криза, която е възможно да коства поста й"}
{"url": "https://www.faktor.bg/bg/articles/novini/svyat/mvnr-prez-izminaloto-denonoshtie-e-okazano-sadeystvie-po-oshte-dva-signala-na-balgari-v-gartsiya", "text": "През изминалото денонощие Генералното консулство на България в Солун е оказало съдействие по още два сигнала на наши сънародници, изпаднали в затруднение в района на Неа Врасна вследствие на циклона \"Нефели\", преминал над Северна Гърция. Това съобщиха от Министерството на външните работи. Първото обаждане е от наш сънародник, който съобщава, че няма нужда от незабавна помощ, но се тревожи за състоянието на автомобила си, който не е в движение. Вторият сигнал е подаден от група български граждани в Неа Врасна, които потвърждават, че не се намират в опасност, но две от колите им са пострадали вследствие на обилните дъждове. Генералното ни консулство е подало своевременно и двата сигнала към гръцката Противопожарна служба. Нейни служители се намират на място в Неа Врасна и работят по всички подавани сигнали и по регистрирани от самите тях случаи. Дипломатите ни са предоставили и препоръки и съвети за прибиране в България на семействата и оставащите автомобили. По последна информация тази нощ най-тежка е била ситуацията в Неа Врасна, Хрисуполи и Ставрос. Силни дъждове се очакват и днес в района на цяла Северна Гърция, като според прогнозите подобряване на времето може да се очаква най-рано от утре следобед. Всички български граждани, които имат нужда от съдействие или биха искали да подадат сигнал за техни бедстващи близки, могат да сигнализират дежурните телефони на ГК Солун - +30 2310 829 210 и +30 2310 869 510 и на посолството ни в Атина - +30 210 67 48 105, 106, 107. На сайта на МВнР са публикувани и препоръки за наши сънародници, пътуващи или намиращи се на територията на Гърция: http://www.mfa.bg/bg/events/63/2/7148/index.html Дирекция \"Ситуационен център\" на МВнР наблюдава непрекъснато ситуацията в Гърция и е в постоянна готовност да окаже съдействие на изпаднали в беда български граждани. Дирекцията приема денонощно сигнали за съдействие на телефон: 02/948 24 04 и имейл: crisis@mfa.bg. МВнР препоръчва на всички граждани, пътуващи за чужбина, да се регистрират в услугата \"Пътувам за“ на следния адрес: http://www.mfa.bg/120/patuvamza.", "date": "2018.06.28", "title": "МВнР: През изминалото денонощие е оказано съдействие по още два сигнала на българи в Гърция"}
{"url": "https://www.faktor.bg/bg/articles/novini/balgariya/pavlova-i-tayani-podpisaha-direktivata-za-komandirovanite-rabotnitsi", "text": "Председателят на Европейския парламент Антонио Таяни и министърът на българското европредседателство Лиляна Павлова подписаха днес в Брюксел директивата за командированите работници и още два законодателни акта в социалната сфера. На церемонията присъстваха и комисарят по въпросите на труда Мариана Тейсън и зам.-министърът на труда и социалната политика Зорница Русинова. Директивата влиза в сила веднага, но държавите членки имат срок от две години да се подготвят за прилагането ѝ. \"Радвам се, че именно днес, на това последно подписване сложихме подписите си върху така важния законодателен акт, един от огромните успехи и пробити на българското председателство, а именно директивата за командированите работници. Тя е в основата, тя е гръбнакът на европейската социална система, която дава възможност за една добра и справедлива система за равно заплащане на всички работещи в съюза\", заяви министър Лиляна Павлова. \"Българският пример по време на нашето председателство е огромен, защото придвижихме няколко ключови файла - директивата за командированите работници раздели Източна и Западна Европа, раздели работодатели и синдикати, разсели политическите партии. Това, което успяхме да постигнем по време на преговорите с парламента, създава предпоставки да се спазва принципа за еднакво заплащане на еднакъв труд без това да нарушава конкурентноспособността на фирмите в България\", каза от своя страна Зорница Русинова, зам.-министър на социалното министерство.", "date": "2018.06.28", "title": "Павлова и Таяни подписаха директивата за командированите работници"}
{"url": "https://www.faktor.bg/bg/articles/yunker-ne-se-pritesnyavam-ot-vetoto-koeto-italiya-zaplashva-da-nalozhi", "text": "\"Трябва да покажем солидарност\" - това послание отправи председателят на ЕК Жан-Клод Юнкер преди началото на Европейския съвет по отношение на темата за миграцията. Тя ще бъде обсъдена по-късно на работна вечеря на лидерите на страните-членки на ЕС.  \"Не се притеснявам от ветото, което Италия заплашва да наложи върху споразумението за миграцията, а от създалата се ситуация заради Италия\", уточни Юнкер, предаде БНР от Брюксел Върховният представител по въпросите на външната политика и сигурността Федерика Могерини заяви, че за попълване на фонда за Африка ще са необходими още 1 млрд. евро, за да бъдат завършени проектите.  Междувременно от екипа на френския президент Еманюел Макрон заявиха, че той е готов да сключи сделка с Германия за вторична миграция. Но и към Франция не е отправено още такова предложение. Говорител на унгарския премиер Виктор Орбан обаче съобщи, че в Будапеща вече е получено предложение от Берлин за такова двустранно споразумение. Орбан е готов да преговоря, въпреки че остава с твърди антиимигрантски виждания. Това пролича и от първото му изявление днес в Брюксел. Премиерът Бойко Борисов за пореден път заяви, че България няма да приеме обратно мигранти, ако друга страна от ЕС го поиска: \"България не е в тази хипотеза. Не виждам защо ние, след като всички признават, че няма, когато проверяват във вътрешността на Европа, преминали 5 или 6 човека са през цялата година, нелегално преминали и засечени в Европа, ние да подписваме такива споразумения\". На въпрос дали такива разговори са водени с него, министър-председателят заяви: \"Към мен не е отправяно, но ако бъде отправено, ще отговоря по начина, по който казах тук, и мисля, че съм абсолютно прав\". Борисов призова днес лидерите на ЕС да се намери консенсус и единно решение по темата с мигрантите в речта си на Европейския съвет в Брюксел. Той изброи предложенията на страната ни за затваряне на външните граници на ЕС, изнесените центрове за даване на убежище извън Европа и съсредоточаване на усилията по изготвяне на споразуменията с трети страни, подобно на това с Турция. „Нашите предложения са добра основа, за да продължим работата по реформата. Заложената в тях посока цели да изградим предвидима и ефективна Система на ЕС за убежище, която да е устойчива на бъдещи кризи“, каза премиерът. Той подчерта, че Българското председателство на ЕС положило сериозни усилия по темата с миграцията. Като един от успехите в тази сфера той открои срещата на лидерите на ЕС и Турция във Варна, където беше договорено продължаване на споразумението с Анкара.", "date": "2018.06.28", "title": "Юнкер: Не се притеснявам от ветото, което Италия заплашва да наложи"}
{"url": "https://www.faktor.bg/bg/articles/neno-dimov-se-uvleche-prirodozashtitnitsite-varvyat-po-stapkite-na-marksizma-natsional-sotsializma", "text": "Министърът на околната среда и водите Нено Димов яко се увлече в стремежа си да дискредитира природозащитниците у нас. Да се чудиш как изобщо му идват  такива мисли. Абсурдността на твърденията му тази вечер  студиото на Bulgaria ON AIR е очевидна, а приказките му недопустими за министър, колкото и кусури да имат природозащитниците у нас.  \"Природозащитниците\" - това са група хора, които имат ясна политическа визия, техните идеологически предшественици използваха националсоциализма за прокламиране на своите тези - това са хора, за които икономическото развитие е вредно. Те саботират забогатяването на българите, но те не са допуснати дори до парламента. Ще търсят друг тип параван, зад който да скрият идеите си, който не се приема широко.  Това тяхното е нео-марксизъм, който повтаря стъпките на марксизма и национал-социализма от края на 20-ти век. Основните им инструменти са манипулацията, фалшивите новини\", каза във връзка с взетите решения по \"казуса Пирин\" каза Нено Димов. Той допълни, че Европейската комисия не вижда нарушения на този етап и ако някога има инвестиционно намерение, тогава ще се направи оценка на въздействие върху околната среда.  Във връзка с обявеното бедствено положение в Смолян и Чепеларе, както и с усложнената ситуация в Пловдив, министър Димов заяви, че стриктно се следят нивата на язовирите да остават ниски, както и че се поддържа сложен баланс между покриването на нуждите от питейна вода и гражданската защита и безопасност.  \"Не мисля, че хората могат да са спокойни в тази ситуация, но координацията в държавата е добра и се действа професионално\", успокои Нено Димов. \"Перфектната кръгова икономика е природата - където всичко е полезно. Имаме суровина, която се обработва и става продукт, а идеята на кръговата икономика е да не се спира на края - на отпадъка, а той да дава суровина, която да ни връща на изхода като ново начало\", обясни министърът на околната среда и водите в \"Денят ON AIR\". Той допълни, че от тази година от Министерството имат идея за нормативен акт, който от догодина да е задължителен и да включва нужния инструментариум. Нено Димов припомни, че над 80% от замърсяването по плажовете идва от сушата, а не от корабите.", "date": "2018.06.28", "title": "Нено Димов яко се увлече: Природозащитниците вървят по стъпките на марксизма и национал-социализма"}
{"url": "https://www.faktor.bg/bg/articles/novini/svyat/7-turski-iztrebiteli-sa-narushili-6-pati-gratskoto-natsionalno-vazdushno-prostranstvo", "text": ". Седем турски изтребители са нарушили шест пъти гръцкото национално въздушно пространство в североизточната и югоизточната част на Егейско море в четвъртък, съобщава електронното издание на гръцкия вестник Kathimerini, цитиран от \"Фокус\". Според информациите, сред летателните апарати е имало шест изтребители Ф-16, летящи в три формации, и един военно-транспортен самолет CN-235. Самолетите са били идентифицирани и пресрещнати от гръцки изтребители в съответствие с международните правила.", "date": "2018.06.28", "title": "7 турски изтребители са нарушили 6 пъти гръцкото въздушно пространство"}
{"url": "https://www.faktor.bg/bg/articles/rumen-radev-politikata-na-otvoreni-vrati-za-migrantite-kam-evropa-narushava-edinstvoto-v-es", "text": "\"България и Чешката република споделят редица общи позиции по ключови въпроси в рамките на Европейския съюз и необходимостта от реформиране на европейската политика в сферата на миграцията е една от тях\". Това заяви президентът Румен Радев, който днес на \"Дондуков\" 2 проведе среща с председателя на Камарата на депутатите на парламента на Чехия Радек Вондрачек, съобщават от пресслужбата на президента.  Румен Радев подчерта, че доверието и приятелството между двете държави се дължи и на силните исторически и културни връзки между българи и чехи.  \"Политиката на отворени врати за мигрантите към Европа нарушава единството в Европейския съюз. Тя лишава и страните, от които произхождат мигрантите, от перспектива за развитие и по-добро бъдеще\", заяви държавният глава и призова за превантивни мерки на място, преди мигрантите да стигат до бреговете и границите на Европа.  Румен Радев и Радек Вондрачек изразиха подкрепата си за възстановяването на традициите в динамичния туристически обмен между двете държави. Президентът изрази желание България да последва и добрите практики на Чехия в индустриализацията, както и за засилване на взаимните инвестиции.  Държавният глава благодари на Радек Вондрачек за последователната подкрепа по някои ключови за България позиции като Директивата за командированите работници, борбата в двойния стандарт при храните и запазването на Кохезионната политика в ЕС.  Президентът открои и доброто сътрудничество на България с държавите от Вишеградската група по редица теми от дневния ред на ЕС.  Вижте още новини от България и света! Перспективите за приемането на общата валута на ЕС от България и Чехия също бяха обсъдени по време на срещата. Румен Радев и Радек Вондречек бяха единодушни, че дебатът за приемането на еврото трябва да е съпроводен със задълбочен анализ на риска и оценка на ползите за съответната държава от предприемането на тази стъпка.  \"България и Чехия са близки партньори, които споделят редица общи позиции и затова взаимната ни подкрепа е важна”, заяви Радек Вондрачек по време на срещата и подчерта интереса на Чехия за засилване на икономическите отношения между двете държави.  Радек Вондрачек изрази и подкрепата на Чехия за позицията на България по отношение на кохезионната политика, като жизненоважна за развитието на страните от ЕС.", "date": "2018.06.28", "title": "Румен Радев: Политиката на отворени врати за мигрантите към Европа нарушава единството в ЕС"}
{"url": "https://www.faktor.bg/bg/articles/kakvo-obezshtetenie-shte-poluchim-ako-ni-provalyat-pochivkata", "text": "Лято е - време за почивка, която може да организираме сами, или да ползваме услугите на туроператор. Но не винаги имаме гаранция, че тя няма да се провали. Въпросът тогава е кой и какви обезщетения може да получим. Този казус коментира в студиото на БНТ Игнат Арсенов, , изпълнителен директор на Европейския потребителски център за България. Лошото време проваля плановете на хората, но трябва да различим няколко хипотези. При първата хипотеза - когато почивката вече е започнала, ние сме там на място има два варианта - единият да сме си купили пакетна почивка с туроператор и всичко организирано, а вторият - сами да сме си организирали транспорт, хотел и резервация, обясни Арсенов. Ако нашата почивка е пакетна - трябва да искаме съдействие от туроператор и неговия представил на място, да ни съдейства, да ни прибере вкъщи, да организира транспорта или да ни намери алтернативно място, където да спим, докато ни прибере вкъщи поради огромното бедствие. В тези случаи ние нямаме право на допълнително обезщетение за това, че сме прекара лошо вместо на плажа, коментира Арсенов, а причината е, че това е природно бедствие и няма как да се влияе на времето, посочи Арсенов. За тези, които сами са си организирали почивката и транспортът е техен, ще трябва да си организират възможността да се приберат, подчерта той. Игнат Арсениев подчерта, че когато човек напусне хотела си по-рано - заради лошото време - той няма да има право на обезщетение, тъй като договорът е прекратен поради извънредни обстоятелства, каквото е лошото време.", "date": "2018.06.28", "title": "Какво обезщетение ще получите, ако се провали почивката ви?"}
{"url": "https://www.faktor.bg/bg/articles/bsp-nyama-spirka-otnovo-skochi-sreshtu-kontsesiyata-na-letishte-sofiya", "text": "БСП внесоха проекторешение за спиране на процедурата на концесията на аерогарата. Това обяви зам.-председателят на ПГ \"БСП за България\" Георги Свиленски.  Той напомни, че вече веднъж концесията беше спряна пред даването на летището на турска фирма заради съмнения за непрозрачност. Сега отново ставали тревожни неща, оставали съмненията за непрозрачност, каза Свиленски. По думите му на летището вече се изпълнявали изисквания на бъдещия концесионер, а дори започнали съкращения на работници. Свиленски напомни още, че тази концесия беше обвързана с дълговете на БДЖ. Вчера изтече срокът, до който трябваше холдингът да се разбере с кредиторите, каза депутатът от транспортната комисия. От днес, според него, сградата на ул. \"Иван Вазов\", която беше пусната за продан заради борчовете, отново от днес може да се продава. 1200 вагона пък са запорирани от кредиторите. Социалистите обещаха, че застават твърдо зад работниците там. \"Кое налага концесията? Това предприятие е печелившо. Сега някой иска да открадне парите от ръцете на българските граждани. Ние сме категорично против. Искаме да си остане държавно летището. Въобще концесия не трябва да има\", заяви и другият зам.-председател на ПГ Драгомир Стойнев.", "date": "2018.06.28", "title": "БСП няма спирка: Отново скочи срещу концесията на летище София"}
{"url": "https://www.faktor.bg/bg/articles/ivo-hristov-probuta-lichniya-si-produtsent-v-sem-ot-kvotata-na-prezidenta", "text": "Макар и със закъснение, президентът Румен Радев попълни квотата си в Съвета за електронни медии (СЕМ). Новото попълнение е Ивелина Димитрова, дългогодишен кадър на БНТ и продуцент и автор на множество предавания. Като най-популярните сред тях са \"Малки истории\", \"Зелената линейка\". Случайно или не, ководещата от Националната телевизия в един период от време беше началникът на кабинета на президента Радев - Иво Христов.  Румен Радев е издал вече указ за назначаването ѝ днес, стана ясно от съобщение на прессекретариата на \"Дондуков\" 2. СЕМ се състои от 5-има членове, от които 3-ма се избират от Народното събрание и 2-ма се назначават от президента на републиката. Мандатът им е 6-годишен. Ивелина Димитрова ще смени в медийния регулатор Мария Стоянова. Мандатът на Стоянова, назначена през 2012 г. от Плевнелиев, изтече на 1 юни и към тази дата Радев трябваше да е излъчил своята първа номинация за членове на СЕМ. Той обаче забави с близо месец номинацията си за запълване на състава на СЕМ, въпреки че именно той сезира Конституционния съд за противоречивия текст в закона, който спъна през 2015-a предшественика му Росен Плевнелиев в назначаването на член на СЕМ от неговата квота. Подобен казус с член на СЕМ, който дълго време не можеше да влезе във функциите си, имаше през 2015 г. Тогавашният президент посочи за член на медийния регулатор с указ бившия говорител на Министерството на външните работи  Бетина Жотева. Мандатът ѝ обаче реално започна не тогава, а чак през април 2016 г., когато със сериозно закъснение пък парламентът благоволи да попълни своята квота. През миналия месец парламентът се захвана с т. нар. поправка \"Бетина Жотева\" и изчисти Закона за радиото и телевизията от недомислицата по отношение на кадруването в СЕМ. Изпреварващо президентът Радев изпрати питане до Конституционния съд през март.", "date": "2018.06.28", "title": "Иво Христов пробута личния си продуцент в СЕМ от квотата на президента"}
{"url": "https://www.faktor.bg/bg/articles/obyaviha-traur-v-germaniya-zaradi-provala-na-svetovnoto", "text": "Известният германски политолог Александър Рар описа много точно ситуацията в родината си след отпадането на националния отбор по футбол от Мондиал 2018. Той определи ситуацията като провал и според него Германия е в траур. Както е известно, световният шампион от Мондиал 2014 отпадна вчера след загуба с 0:2 от Южна Корея, с което остана на последното място в групата си. Така Германия записа най-слабото си представяне на световно първенство. „В Германия футболът е национален спорт. По-важен спорт, който да се гледа от повече зрители, милиони хора, просто няма. За германците световното първенство по футбол е по-важно от олимпийските игри. А там националният отбор загуби от Мексико и Южна Корея, едва-едва победи Швеция и отпадна още в първия етап – това е неописуема катастрофа. Германия е в национален траур“, обяви Рар.", "date": "2018.06.28", "title": "Обявиха траур в Германия заради провала на Световното"}
{"url": "https://www.faktor.bg/bg/articles/bratya-veche-ste-meksikantsi-skandirat-v-znak-na-blagodarnost-fenove-pred-koreyskoto-posolstvo-v-meksiko", "text": "Мексико допусна катастрофална загуба с 0:3 от Швеция и се постави в позиция да отпадне още в груповата фаза на световното първенство, въпреки че стартира турнира с впечатляващи три точки срещу Германия. Шокиращата загуба на световните шампиони от считаната за аутсайдер в група F Южна Корея обаче изпрати северноамериканците в директните елиминации, след като изхвърли от Монидиала световният шампион за 2014. Хиляди мексиканци празнуваха по улиците на страната, съобщава \"Дневник\". Най-емоционално беше в столицата Мексико, където стотици се събраха пред посолството на Южна Корея, за да изразят своята благодарност за победата срещу Германия, която направи възможно класирането за осминафиналите. Корейците нямаха никакви шансове да продължат напред, след като загубиха първите си две срещи. Те обаче играха за честта си и поднесоха една от най-големите сензации в модерната история на световните футболни финали. \"Корейци, братя, вие вече сте мексиканци\", скандираха феновете, които се бяха събрали пред посолството. Част от официалните лица от корейското представителство бяха понесени на ръце от тълпата. Неофициалният футболен химн на Мексико - Cielito Lindo, огласяше сградата. Отпред се лееше текила и се развяваха националните флагове на двете страни. \"Днес между мексиканците и корейците няма различия\", заяви генералният консул Бьон Ин Хан, облечен във фланелка на националния отбор на Мексико. Той също беше понесен на ръце и дори изпи една текила със събралите се фенове. Консулът сподели, че мексикански служители в посолството са плакали от радост след класирането на осминафиналите.", "date": "2018.06.28", "title": "\"Братя, вече сте мексиканци\" - скандират фенове пред корейското посолство в Мексико"}
{"url": "https://www.faktor.bg/bg/articles/braziltsite-likuvat-v-moskva-myuler-chao-myuler-chao-myuler-chao-chao-chao", "text": "В Бразилия радостта е двойна - отборът хем се класира за осминафиналите на Световното първенство по футбол, хем няма да играе срещу Германия. Това става ясно от медиите в най-голямата латиноамериканска държава, както и от атмосферата в Русия. Съществуваше реална възможност двата тима на се срещнат още на осминафиналите. Това щеше да бъде факт, ако единият отбор бе първи в своята група, а другият - втори. Никой обаче не желаеше такъв сблъсък на толкова ранен етап от Мондиала, пише КлубZ. Изглежда, такава вероятност притесняваше повече бразилците. И неслучайно - преди 4 години те бяха разгромени пред собствената си публика с 1:7 на полуфинала на \"Маракана\" в Рио. А след това Германия стана световен шампион. Спортното издание \"Лансе\" се подигра със стар туит на Тони Кроос, с който той честитеше на бразилците 2017 г. Вместо последните две цифри полузащитникът, отбелязал два гола в онзи знаменит мач, бе сложил знамената на Бразилия и Германия. Сега пък \"Лансе\" му честити 2018 г. Но вместо първите две цифри са знамената на Южна Корея и Германия. Вчера азиатците победиха първенците на планетата с 2:0. Бурна радост настана и сред бразилските запалянковци в Москва. Разпространен бе видеоклип как \"торсидата\" пее:  \"Сами Кедира и Тони Кроос, о, Мюлер чао, Мюлер чао, Мюлер чао, чао, чао.\" Мелодията е на известната италианска песен \"Бела чао\". И тримата \"герои\" на песента разплакаха с голове Бразилия през 2014 г.", "date": "2018.06.28", "title": "Бразилците ликуват в Москва: Мюлер чао, Мюлер чао, Мюлер чао, чао, чао! (ВИДЕО)"}
{"url": "https://www.faktor.bg/bg/articles/fenovete-skochiha-na-mesut-yozil-sled-srama-na-germaniya-styuardi-edva-raztarvaha-shvatkata", "text": "Не стига, че актуалният носител на световната титла - Германия, отпадна от турнира, ами и феновете посрещнаха \"на нож\" футболистите секунди след последния съдийски сигнал!  Разочарован и тъжен от загубата с 0:2, Месут Йозил поиска да се прибере в съблекалнята, но първо трябваше да изтърпи критиките на германските привърженици, пропътували разстоянието до Русия, за да гледат любимците си. Германецът от турски произход не се сдържа и отговори на подмятанията. Критиките ескалираха до обиди, като част от феновете дори потърсиха физическа саморазправа с футболиста.  В скандала се намесиха стюарди и хора от щаба на Германия, които тушираха напрежението и успяха да приберат Йозил в съблекалнята. За първи път в историята на световните първенства Бундестимът отпада в груповата фаза на турнира. Това е и най-слабото представяне на отбора на Мондиал до момента.", "date": "2018.06.28", "title": "Феновете скочиха на Месут Йозил след срама на Германия, стюарди едва разтърваха схватката"}
{"url": "https://www.faktor.bg/bg/articles/piyan-na-motika-rusnak-bie-chuzhdite-fenove-na-svetovnoto", "text": "Шведски фен беше пребит в Екатеринбург след победата с 3:0 над Мексико. След края на мача привържениците на „тре крунур“ се пръсната из руския град, но един от тях нямаше късмет. Той е бил намерен окървавен пред ресторант „Рататуй“, пише „Екатеринбург Онлан“. Свидетели и полицаи разказаха пред изданието какво се е случило. „Шведът излезе от ресторанта. В този момент влизаха руснаци. С един от тях се сблъскаха с рамената. Руснакът беше много пиян, но въпреки това успя да нанесе един удар, с който уцели шведския фен в носа. Чужденецът залитна окървавен и се срина на земята“, обясниха очевидци.  „Шведът лежеше на прага на ресторанта. Целият беше в кръг, а в същото време край него разни хора танцуват и празнуват. Първоначално се опитаха да му помогнат разни минувачи, а след това дойде и бърза помощ. Пристигнаха много полицаи“, разказа свидетел. Според разказите на очевидците нападателят е бил на около 30 години. Той е бил сам в ресторанта, но в заведението е имало хора, които го познават. От ресторанта твърдят, че биячът не е бил техен клиент, а инцидентът се е случил на улицата и затова нямат вина за случилото се. Свидетели обаче разказват, че са видели нападателя вътре в заведението и там той е чакал своя ред, за да си поръча бира.", "date": "2018.06.28", "title": "Автогол: Пиян руснак бие чуждите фенове на Световното"}
{"url": "https://www.faktor.bg/bg/articles/sport/tsirkat-na-svetovnoto-prodalzhava-napadatel-shte-igrae-kato-vratar", "text": "Нападателят на Тунис Фахредин Бен Юсеф може да запише минути на Мондиала в Русия като... вратар. Играчът ще бъде записан като резерва на третия вратар Аймен Матлути, тъй като другите двама вратари - Муез Асен и Фарук Бен Мустафа получиха контузии и не могат да играят. ФИФА пък отхвърли молбата на Тунис да картотекира нов страж.", "date": "2018.06.28", "title": "Циркът на Световното продължава: Нападател ще играе като вратар"}
{"url": "https://www.faktor.bg/bg/articles/polsha-bi-yaponiya-kolumbiya-klasira-samuraite", "text": "Полша изненада Япония, след като селекцията на Адам Навалка, която нямаше никакъв шанс за класиране, победи с минимален резултат днешния си съперник. Само въртележката в групата и резултата от другия мач оставиха \"самураите\" в голямата игра на Мондиала. Успехът направи така, че азиатците продължиха напред в турнира с 4 точки, с колкото остана и Сенегал. Двата отбора имат еднакви показатели и по голова разлика, и в прекия сблъсък, но заради правилото за феърплей, японците получи \"зелена светлина\" за елиминациите, пише topsport.bg! Като цяло срещата не предложи особени футболни достойнства и интересни моменти, като съставът на Япония действаше по-прибрано с идеята да не загуби. Причината - хиксът също гарантираше на \"самураите\" участие в следващата фаза. След малко повече от 10 минути игра Нагасаки бе намерен с центриране отляво в наказателното поле, но ударът му с глава мина до страничната греда. Колумбия излъга с 1:0 Сенегал в последна среща от Група \"Н\" на Мондиал 2018 и успя да се класира на 1/8 финал. Единственото попадение в срещата заби Йери Мина в 74-ата минута на мача.", "date": "2018.06.28", "title": "Полша победи Япония с 1:0, Колумбия класира самураите"}
{"url": "https://www.faktor.bg/bg/articles/kzk-nalozhila-za-2017-g-globite-za-12-5-mln-lv-za-narusheniya-na-konkurentsiyata", "text": "рез 2017 г. Комисията за защита на конкуренцията (КЗК) е наложила глоби и санкции за над 12.5 млн. лв., се казва в доклада на институцията, който днес Народното събрание прие. През миналата година установените нарушения в областта на нелоялната конкуренция най-често са свързани с недобросъвестно поведение в противоречие с общата забрана за нелоялна конкуренция, се казва в доклада на антимонополния регулатор, посочва \"Дневник\". Над половината от сумата от глобите е за злоупотреба с монополно или господстващо положение. Следват нарушенията, представляващи имитация и заблуждаваща реклама. Приетите от комисията решения са 1445, с 302 повече спрямо 2016 г. причината за голямото увеличение е по-големият брой производства, започнали през предходни години. За тази година КЗК си поставя за цел да подобрява конкурентната среда, да ограничава нелоялната конкуренция и злаопутребата с по-силна позиция като следи за заблуждаващи реклами, промоции с награди на висока стойност, обвързани с покупки", "date": "2018.06.28", "title": "КЗК наложила глоби за 12.5 млн. лв.за нарушения на конкуренцията през 2017"}
{"url": "https://www.faktor.bg/bg/articles/novini/balgariya/borisov-v-es-da-badat-sazdadeni-tristepenni-niva-na-deystvie-koito-v-zavisimost-ot-migrantskata-valna-avtomatichno-da-se-zadeystvat", "text": "\"За огромните усилия, които полагаме, за да не допускаме нелегални мигранти, ние си носим отговорност. За това, че спазваме международната конвенция, дошли са на нашето КПП и сме им взели отпечатъци, стояли са при нас и след това ги изпращаме, това не означава, че те могат да ни ги направят вечно наши\", заяви премиерът Бойко Борисов, който е в Брюксел за заседанието на Европейския съвет, на което ще бъде обсъдена и темата за мигрантите.  \"Ние сме предложили компромис, 6 месеца ги работихме. Огромна част от колегите ги подкрепят. Той едновременно за действие на трите аспекта: незабавна охрана на външните граници срещу незаконната миграция, изнесени центрове извън границите на ЕС и вторичното разпределение в съюза. Проблемите с миграцията могат да бъдат решени с необходимите средства. Ще настоявам колегите от Италия и Австрия да ни подкрепят за споразумението с Турция да работи. Преди няколко дни президентът на Турция каза, че до този момент само говорим за него, но почти нищо не е платено\", коментира премиерът и добави: \"И не на последно място, както в България имаме различни кодове - жълт, оранжев и червен код, които, когато се споменат, хората знаят за какво да се готвят, така в ЕС да бъдат създадени тристепенни нива на действие, които в зависимост от мигрантската вълна, автоматично да се задействат, за да не се налага провеждането на ненужни срещи\".   \"Не виждам защо, след като се вижда, че няма нелегално преминали и засечени в Европа, да подписваме подобни споразумения. Ние сме получили 160 млн. евро и  всички дават за пример българската граница\", посочи Борисов.", "date": "2018.06.28", "title": "Борисов: В ЕС да бъдат създадени тристепенни нива на действие, които в зависимост от мигрантската вълна, автоматично да се задействат"}
{"url": "https://www.faktor.bg/bg/articles/mogerini-izgrazhdaneto-na-tsentrove-za-migranti-izvan-es-shte-pomogne-za-uvazhenieto-na-choveshkite-prava-i-mezhdunarodnoto-pravo", "text": ". Върховният представител на ЕС по въпросите на външните работи и политиката на сигурност Федерика Могерини заяви, че ще настоява пред европейските лидери, събрали се на срещата на високо равнище на Европейския съюз в Брюксел, да отделят повече средства за Тръстовия фонд за Африка, което да бъде решение за част от факторите, които тласкат мигрантите към Европа, предава Politico. „Това ще донесе резултати. Трябва да поддържаме усилията“, заяви тя. Могерини допълни, че и операция „София“ в подкрепа на либийската брегова охрана също трябва да бъде продължена. Относно предложението за изграждане на центрове за мигранти извън ЕС, тя заяви, че това ще помогне за „уважението на човешките права и на международното право“.", "date": "2018.06.28", "title": "Могерини: Изграждането на центрове за мигранти извън ЕС ще помогне за уважението на човешките права"}
{"url": "https://www.faktor.bg/bg/articles/novini/balgariya/kato-losh-pr-opredeli-iskanata-mu-ostavka-predsedatelyat-na-kevr-ivan-ivanov", "text": "Председателят на Комисията за енергийно и водно регулиране не смята да подава оставка, след като тя беше поискана от БСП. Като лош ПР определи исканата му оставка председателят на КЕВР Иван Иванов. Той уточни че ведомството му ще изпълни законовите изисквания спрямо сделката с ЧЕЗ. Иванов обаче отказа да отговори на въпрос дали ще проверява или не продажбата. По думите на председателя на КЕВР наистина Законът за енергетиката предвижда да бъде проверявана сделката за продажба на ЧЕЗ, но към момента депутатите са пропуснали да сложат критерии за оценка. В края на миналата седмица Комисията за защита на конкуренцията започна проверка по същество на сделката. В момента тече двумесечен срок за мнения на трети страни.", "date": "2018.06.28", "title": "Като \"лош ПР\" определи исканата му оставка председателят на КЕВР Иван Иванов"}
{"url": "https://www.faktor.bg/bg/articles/novini/balgariya/borisov-shte-predstavi-utre-kandidaturata-na-balgariya-za-chakalnyata-na-evrozonata", "text": "Премиерът Бойко Борисов съобщи, че ще представи утре кандидатурата на България с придружаващите писма за чакалнята на еврозоната. Той уточни, че е поканен на разширеното заседание на държавните и правителствените ръководители на страните от еврозоната в рамките на започналия двудневен Европейски съвет в Брюксел. Ще ги запозная с направеното досега, уточни премиерът. \"Да откажа ли? Да кажа: \"Не, не, това е работа на финансовия министър?\", попита Борисов във връзка с отправената му покана. Той отбеляза, че нашата страна вече изпълнява и петте критерия за преминаване към механизма ERM2. Утре щял да постави въпроса за предявените нови допълнителни изисквания за влизане в чакалнята на еврозоната (членство в Банковия съюз). Премиерът добави, че финансовият министър Владислав Горанов е поканен на 14 юли на среща на своите колеги от Еврогрупата. Борисов уточни, че най-вероятно Горанов ще внесе тогава писмото с българската заявка, подписано от министъра и управителя на БНБ Димитър Радев. \"Ние не сме виновни, че относно доходите първо бяха ликвидирани толкова производства в България. Само 4 реактора на АЕЦ \"Козлодуй\" бяха затворени. Не сме виновни, че излизайки от социалистическия лагер милиони отидоха в демократични страни през 1990 г. Не сме виновни към момента, че биват подмамвани с по-големи заплати доктори, инженери, програмисти, софтуеристи в по-скъпо платените западни държави. Конкурентоспособността чак сега започваме да я поставяме на дневен ред, като основен фактор с повече финансиране в образованието, с програмата за дигиталния пазар\", коментира още Бойко Борисов, цитиран от \"Фокус\". Така той коментира неформалното условие за реално сближаване на доходите, поставено от някои страни.", "date": "2018.06.28", "title": "Борисов ще представи утре кандидатурата на България за чакалнята на еврозоната"}
{"url": "https://www.faktor.bg/bg/articles/novini/balgariya/tsvetan-tsvetanov-razgovarya-s-vitsepremiera-na-kosovo-d-r-enver-hodzhay", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов проведе работен разговор със заместник министър-председателя на Косово д-р Енвер Ходжай. Двамата се срещнаха в Лондон в рамките на кръглата маса за сигурността на Западните Балкани, на която домакин е Камарата на лордовете на Великобритания. Цветан Цветанов и Енвер Ходжай обсъдиха резултатите от Българското председателство на Съвета на ЕС, като Ходжай благодари за ценната подкрепа на България за европейското бъдеще на страните от Западните Балкани.  Цветанов сподели задоволството си, че по време на нашето председателство се наблюдава и подобряване на диалога между Белград и Прищина и подчерта важността на разрешаването на този казус като ключово за просперитета на целия регион. \"Трябва да се научим да правим планове за бъдещето, анализирайки настоящето и по-малко да се обръщаме към миналото. С това ще подобрим живота и перспективите за гражданите ни,\" посочи председателят на ПГ на ГЕРБ.", "date": "2018.06.28", "title": "Цветан Цветанов разговаря с вицепремиера на Косово д-р Енвер Ходжай"}
{"url": "https://www.faktor.bg/bg/articles/novini/balgariya/v-rashidov-iznenadvashto-izborat-na-erdogan-e-dobre-za-balgariya", "text": "\"Ердоган е харизматичен човек и владее много голяма маса от обществото. Явно има неща, които, заедно с неговите грешки, бяха добре поставени. Той има дълга биография като политик. Нама друга демократична форма освен изборите, фактът, че хората пускат своята бюлетина за него, трява да се приеме\", заяви пред бТВ депутатът от ГЕРБ и бивш министър на културата Вежди Рашидов. \"Турция е в тежко положение. Имаше опит за преврат, там, за разлика от Европа всяка седмица гърмят бомби от тероризъм, война на границата на Турция, 3.5 бежанци... Той е в много сложна обстановка. Няма друг избор освен да стегне държавата. Но симпатиите на Ердоган към България и на Бойко към Ердоган носят спокойствние за България\", коментира той и припомни, че 2 години няма проблеми с бежанци. \"Изборът на Ердоган е добре за България\", категоричен е Рашидов. \"Явно е много лидерски спора между Доган и Ердоган и там прехвърчат искри. Дадена е команда българските турци да гласуват за Индже, това е партийната дисциплина\", смята той.", "date": "2018.06.28", "title": "В. Рашидов изненадващо: Изборът на Ердоган е добре за България"}
{"url": "https://www.faktor.bg/bg/articles/petar-moskov-1", "text": "Защо Господ е създал тези, които обясняваха на хората, че ваксините били нещо лоши, нещо некачествени? Този въпрос зададе бившият здравен министър Петър Москов в студиото на \"Лице в лице\" на Би Ти Ви във връзка с делото , по което е обвиняем. И си отговори сам: \"Създал ги е, за да знаем, че има лоши примери за хора. Ето ви документите за качествотото на ваксините, това са официални документи , а не разказите на глутница ченгета.  \"Прокуратурата знае това. Обвинението й не е свързано с това, че ваксините са такива, каквито винаги са били, а с това, че съм внесъл ДДС, уверявам ви\".   Москов показа документ от френската фирма, производител на ваксините, според който внесените от Турция бройки напълно отговарят на всички изисквания за производство, съхранение и транспортиране. Това е официален документ от тези по делото срещу него, изискан от ДАНС. „Защо около една година обясняваха на хората, че ваксините били опасни? Аз разбирам какво значи политическа злоба, но когато си играеш със страховете и здравето на децата, това касае националната сигурност”, категоричен е Москов. Той коментира, че е редно това да бъде проверено от същите тези служби, \"защото това означава кампания, която може да бламира имунизационния календар на България, когато през България преминават чужденци, които никога не са били ваксинирани или имунизационните им програми са прекратени от война\". Те не го правят, може би, и няма да го направят, защото Октоподът на ченгеджийницата е и там.   Относно оставката на д-р Камен Плочев, Москов коментира, че щом той желае да се оттегли по здравословни причини, то това му искане трябва да се уважи. „Липсва синхрон обаче между министъра на здравеопазването и действията на НЗОК, защото тя трябва да бъде функция на Министерството на здравеопазването, в противен случай това не е ефективно за здравната политика”, смята той. Москов заяви, че не вижда политическа сила, която активно да заявява решения на належащите проблеми. Той потвърди, че обмисля създаването на нова дясна партия в съюз с партията на Валери Симеонов.", "date": "2018.06.28", "title": "Петър Москов: Октоподът на ченгеджийницата е и в службите"}
{"url": "https://www.faktor.bg/bg/articles/novini/svyat/kakvo-iskat-evropeyskite-pravitelstva-ot-sreshtata-na-varha-na-es", "text": "На срещата на върха на ЕС днес и утре ще бъдат обсъдени редица неотложни въпроси, включително миграция, икономика, сигурност и Брекзит. Но какво искат различните страни от преговорите в Брюксел и къде е Брекзитът в техните приоритети - анализ на ВВС. Германия: Изкушаващо е да си представим какво може да си кажат Ангела Меркел и Тереза Мей, срещайки се на четири очи в кулоарите на срещата на върха. Все пак и двете лидерки са изправени пред инакомислие и открит бунт в собствените си редици. И двете са в затруднено положение заради въпроси, свързани с държавни граници. Но именно поради това е малко вероятно германският канцлер да обърне особено внимание на Брекзит тази седмица. Тя е твърде заета да реализира обещаваната отдавна европейска стратегия за миграцията и да спаси собствената си политическа кожа. Бъдещето на крехкото правителство е на косъм.  И коалицията може да се разпадне, ако тя не се върне у дома с достатъчно добро решение, което да потуши бунта на вътрешния й министър - и коалиционен партньор - който заплашва да наложи едностранно контрол по германските граници. В такъв сериозен момент проблемът с излизането на Обединеното кралство от ЕС изглежда далеч по-незначителен за загрижените законодатели. Не че Германия не се интересува от тази тема. Промишлеността - в частност влиятелното лоби на автомобилопроизводителите - излиза от кожата си при мисълта, че Обединеното кралство може да напусне ЕС, без двете страни да са постигнали споразумение за Брекзита. През последните години Йоахим Ланг, генералният директор на Федералната асоциация на германската промишленост, предупреди, че Обединеното кралство \"главоломно лети към хаотичен Брекзит\". Той добави, че ирландският въпрос може да бъде уреден само с оставане в митническия съюз и единния пазар. Болшинството тук иска повече яснота от Великобритания за това как тя си представя бъдещите отношения с ЕС, но г-жа Мей ще се натъкне на мощна съпротива дори при най-лекия намек за връщане на границата (между Ирландия и Северна Ирландия, бел. ред.) От друга страна Меркел, която в ранните си години е живяла зад Желязната завеса в Източна Германия, сега е в ситуация, в която в ЕС открито се дискутира как и къде да бъде затегнат граничният контрол и дори да бъдат възстановени граници в Европа. Франция: Франция отива на срещата на върха най-вече с две основни грижи. Първата е любимият дългосрочен проект на президента Макрон за по-голямо обвързване на икономиките от еврозоната. Германският канцлер, изглежда, в крайна сметка се съгласи принципно да приеме разводнена версия на неговия план, включително за общ бюджет на еврозоната и допълнителни мерки за подпомагане на страните, изправени пред рецесия, макар че детайлите още са неясни. Срещата на върха ще бъде шанс да представят идеите си на другите страни от ЕС. Другият въпрос, завладял умовете на французите, е миграцията. Президентът Макрон вбеси Италия този месец, като я нарече \"безотговорна\" и \"цинична\" заради отказа й да приеме спасителен кораб, превозващ нелегални мигранти. Италия на свой ред обвини Франция в лицемерие. Въпросът как да се облекчи натискът върху европейските страни на първа линия на мигрантската криза поражда разделения. През 2015 г. предишното френско правителство обеща да приеме 30 000 бежанци от Гърция и Италия, но година по-късно пристигнаха едва малко над 1000 души. Френското правителство подкрепя предложенията за мигрантски центрове от закрит тип в държавите на първа линия, но не иска да има такива на френска територия. Имайки предвид всички тези грижи, които тормозят французите, малко е вероятно те да отделят много внимание на Брекзит.  Франция твърдо се придържа към позицията на ЕС да не се дава възможност на Великобритания \"да избира\". Това значи, че свободното движение на хора, стоки и услуги са въпроси, които не могат да бъдат разделяни и Лондон трябва или да ги приеме вкупом, или да се откаже от всички. Но някои в Париж смятат, че има нарастващ апетит да се намери начин за безпрепятствена търговия, за да бъдат защитени френските производители, които изнасят за Острова. Няма обаче много признаци, че Париж ще отстъпи по въпроса за изработване на \"паспорт\" за Лондонското сити и неговите финансови услуги. Испания: Новият испански премиер Педро Санчес даде ясно да се разбере, че възнамерява да спазва ангажиментите, които страната му е поела към ЕС и европейския проект като цяло. Но с редица други проблеми, които са в дневния му ред - особено нарастващия брой мигранти, достигащи испанските брегове и напрежението в Каталуния - Брекзитът не е основен приоритет за премиера социалист. Въпреки това той няма да може да игнорира въздействието, което британското излизане може да окаже на Гибралтар - британско владение, което Испания оспорва. На срещата на върха Санчес се очаква да докладва докъде са стигнали преговорите между Лондон и Мадрид за бъдещия статут на Гибралтар. Тези преговори, които по план трябва да приключат през октомври, се фокусираха върху възможното споделено използване на летището в Гибралтар и обмяната на данъчна информация. ЕС даде съгласието си Испания да може да наложи вето върху споразумението за Брекзит, ако е недоволна от уреждането на статута на Гибралтар. Срещата на върха може също така да покаже дали Санчес възнамерява да продължи относително твърдата линия по гибралтарския въпрос, водена от предишното испанско правителство. Във всеки случай той ще иска да получи подкрепа от европейските си партньори по темата.  Италия: За новото популистко правителство на Италия Брекзитът е по-скоро страничен въпрос, който отвлича вниманието от важните теми. То иска да търгува с Обединеното кралство след излизането му от ЕС и иска да гарантира, че правата на италианските граждани на острова са защитени. Но като изключим това, основната грижа на Италия е миграцията през Средиземно море. В този смисъл страната има две основни цели: да накара страните членки да поемат част от бремето, като подслонят тези, които вече са пристигнали на континента, и да не се позволи повече мигранти да поемат морско пътуване към Европа. В частност Италия иска отмяна на Дъблинския регламент, който призовава мигрантите да бъдат проверявани в първата държава от ЕС, в която пристигнат. Италия смята, че това ще окаже твърде голям натиск върху страните на първа линия, включително Испания и Гърция. Но Италия може да се сблъска със съпротива от страна на други популистки правителства в Централна и Източна Европа, които не искат да приемат повече мигранти. Влиятелният вътрешен министър на Италия Матео Салвини иска ЕС да приеме обявения на 25 юни италианско-либийски план за разполагане на центрове за задържане на мигранти по южните граници на Либия. На теория мигрантите от Африка ще бъдат насочвани към тези центрове и така няма да им се позволява да прекосяват Средиземно море.  Унгария: Унгарският премиер Виктор Орбан отива на този Европейски съвет уверен, но предпазлив. Той усеща, че печели спора за миграцията, но знае, че още не е победил. За него Брекзитът вече е игран мач. Заклетият му враг Ангела Меркел изглежда ранена. Новото правителство в Рим споделя антиимигрантската реторика, както и правителството във Виена. Той може да разчита на австрийския канцлер Себастиан Курц да бие антиимиграционния барабан през следващите шест месеца, през които Австрия ще бъде ротационен председател на ЕС. Неговите съюзници в Бавария от Християнсоциалния съюз на Хорст Зеехофер са настроени войнствено. Другите страни от Вишеградската четворка застават плътно зад него. Но Орбан играе за време - той вижда пред себе си реална възможност след изборите за Европейски парламент догодина и разчита на много по-голяма роля в управлението на ЕС за популистки партии като неговата и популистки лидери като него. Междувременно му се налага да се занимава с досадни и отвличащи вниманието неща като критиките в Европарламента заради строгите му мерки срещу правозащитни организации. Той ще се надява срещата на върха да свърши възможно по-бързо, за да може да се върне към гледането на футбол. Орбан каза в ефира на унгарското обществено радио, че до момента не е пропуснал и един мач от световното.", "date": "2018.06.28", "title": "Какво искат европейските правителства от срещата на върха на ЕС?"}
{"url": "https://www.faktor.bg/bg/articles/novini/balgariya/tsvetanov-razgovarya-s-bivshiya-ministar-na-otbranata-na-albaniya-fatmir-mediu", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов разговаря с бившия министър на отбраната на Албания и понастоящем депутат Фатмир Медиу. Това се случи в рамките на кръглата маса за сигурността на Западните Балкани в Лондон, домакин на която е Камарата на лордовете на Великобритания. Цветанов и Медиу обсъдиха ситуацията със сигурността в Западните Балкани и възможността за повишаване на вниманието към тази част на Европа чрез по-интензивни контакти на междупарламентарно ниво. Фатмир Медиу отбеляза, че не бива да се губи инерцията, създадена по време на Българското европредседателство, за разрешаването на различията в региона и за съвместна работа на регионално ниво за европейската перспектива на Западните Балкани.  На свой ред Цветан Цветанов заяви, че България ще продължи своята подкрепа в тази посока, включително и на парламентарно ниво, като обърна внимание, че по негова инициатива като гости на срещата през март в София на Съвместната група за парламентарен контрол на Европол са били поканени участници от всички шест държави в региона. \"Тяхното присъствие бе ценно, защото е важно да чуем какво работи в сътрудничеството със страните от региона и какво не дава резултат и да адаптираме подхода си в сектор „Сигурност“ според тази директна обратна връзка,\" обясни председателят на Комисията по вътрешна сигурност и обществен ред в Народното събрание.", "date": "2018.06.28", "title": "Цветанов разговаря с бившия министър на отбраната на Албания Фатмир Медиу"}
{"url": "https://www.faktor.bg/bg/articles/novini/balgariya/ns-shte-bade-domakin-na-savmestno-zasedanie-na-ep-i-kongresa-na-sasht", "text": "Двете делегации се срещат два пъти годишно - в Европа и в САЩ Народното събрание ще бъде домакин на 82-ото Междупарламентарно заседание Европейския парламент – Конгрес на САЩ. Форумът ще се проведе в петък и събота, съобщава БГНЕС. Двете делегации се срещат два пъти годишно - в Европа и в САЩ. Срещите в Европейския съюз традиционно се провеждат в страната, председателстваща Съвета на ЕС. Председателят на Народното събрание Цвета Караянчева ще посрещне гостите в пленарната зала на парламента. Те ще бъдат поздравени от председателите на Комисията по вътрешна сигурност и обществен ред Цветан Цветанов и на Комисията по външна политика Джема Грозданова. По-късно ще се проведе заседание за трансатлантическия диалог между законодателите. Актуалните политически събития в ЕС и САЩ ще дискутират участниците в рамките на първата работна сесия. Председателят на Комисията по вътрешна сигурност и обществен ред Цветан Цветанов и председателят на Комисията по външна политика Джема Грозданова ще бъдат гост-лектори по темата на втората сесия – „Сътрудничеството в областта на външната политика с фокус върху Западните Балкани“. По темата ще говорят и регионалният директор за Европа на Международния републикански институт Ян Сурочак и регионалният директор за Централна и Източна Европа на Националния демократичен институт Робърт Бенжамин. В събота сутрин форумът ще продължи с дискусия по темите „Киберсигурност с фокус върху защитата на интегритета на демократичните институции от външна намеса” и „Икономическо и търговско сътрудничество”. По тях говорители ще бъдат директорът на дирекция “Киберпрестъпност“ към Главна дирекция „Борба с организираната престъпност“ на МВР Явор Колев и Луиза Сантес, директор международни отношения на Конфедерация на европейския бизнес.", "date": "2018.06.28", "title": "НС ще бъде домакин на съвместно заседание на ЕП и Конгреса на САЩ"}
{"url": "https://www.faktor.bg/bg/articles/vanshniyat-dalg-na-balgariya-namalyava-s-eur1-46-miliarda", "text": "Бpyтният външeн дълг нa Бългapия в ĸpaя нa aпpил 2018 г. e 32 876.9 млн. eвpo (61.3% oт БBΠ ), ĸoeтo e c 431.9 млн. eвpo пo-мaлĸo в cpaвнeниe c ĸpaя нa 2017 гoдинa. Дългът нaмaлявa c 1460.6 млн. eвpo cпpямo aпpил 2017 г. (34 337.5 млн. eвpo, 68.1% oт БBΠ), пoĸaзвaт дaннитe нa Бългapcĸaтa нapoднa бaнĸamoney.bg. B ĸpaя нa aпpил дългocpoчнитe зaдължeния ca 25 043.8 млн. eвpo (76.2% oт бpyтния дълг, 46.7% oт БBΠ), ĸaтo нaмaлявaт c 496.6 млн. eвpo cпpямo ĸpaя нa 2017 г. Дългocpoчният дълг нaмaлявa c 1349.3 млн. eвpo (5.1%) cпpямo aпpил 2017 г. Kpaтĸocpoчнитe зaдължeния възлизaт нa 7833.2 млн. eвpo (23.8% oт бpyтния дълг, 14.6% oт БBΠ) и ce пoвишaвaт c 64.8 млн. eвpo cпpямo ĸpaя нa 2017 г. Bъншният дълг нa ceĸтop Дъpжaвнo yпpaвлeниe в ĸpaя нa aпpил e 5643.6 млн. eвpo (10.5% oт БBΠ). Cпpямo ĸpaя нa 2017 г. тoй нaмaлявa cъc 75.6 млн. eвpo. Bъншнитe зaдължeния нa ceĸтopa ce пoнижaвaт c 859.8 млн. eвpo cпpямo aпpил 2017 г. Bъншнитe зaдължeния нa бaнĸитe ca 4417.3 млн. eвpo (8.2% oт БBΠ). Te ce пoвишaвaт cъc 118.5 млн. eвpo cпpямo ĸpaя нa 2017 г. Дългът нa ceĸтopa нapacтвa c 28 млн. eвpo cпpямo aпpил 2017 г. (4389.3 млн. eвpo, 8.7% oт БBΠ). Kъм ĸpaя нa aпpил външнитe зaдължeния нa Дpyги ceĸтopи ca 10 139.9 млн. eвpo (18.9% oт БBΠ). Te нaмaлявaт c 469.7 млн. eвpo (4.4%) cпpямo ĸpaя нa 2017 г. (10 609.6 млн. eвpo, 21% oт БBΠ). Дългът нa ceĸтopa нaмaлявa c 898.8 млн. eвpo cпpямo aпpил 2017 г. B ĸpaя нa aпpил вътpeшнoфиpмeнoтo ĸpeдитиpaнe e 12 676.1 млн. eвpo, ĸoeтo e c 5.1 млн. eвpo пo-мaлĸo в cpaвнeниe c ĸpaя нa 2017 г. Bътpeшнoфиpмeнoтo ĸpeдитиpaнe нapacтвa c 270 млн. eвpo cпpямo aпpил минaлaтa гoдинa. Heтният външeн дълг (paзлиĸaтa мeждy paзмepa нa бpyтния външeн дълг и paзмepa нa бpyтнитe външни aĸтиви) в ĸpaя нa aпpил e oтpицaтeлeн в paзмep нa 1296.3 млн. eвpo, ĸaтo нaмaлявa cъc 141 млн. eвpo cпpямo ĸpaя нa 2017 г. Πoнижeниeтo ce дължи нa пo-гoлямoтo нaмaлeниe нa бpyтния външeн дълг в cpaвнeниe c пoнижeниeтo нa бpyтнитe външни. Heтният външeн дълг нaмaлявa c 1904.4 млн. eвpo cпpямo aпpил 2017 г.", "date": "2018.06.28", "title": "Външният дълг на България намалява с €1,46 милиарда"}
{"url": "https://www.faktor.bg/bg/articles/deputatite-otrazyaha-valeri-simeonov-zabranata-za-tyutyunopusheneto-ostava", "text": "Депутатите от икономическата комисия отхвърлиха светкавично бързо промените на Валери Симеонов в закона за здравето за отпадане на забраната да пушим в заведенията, съобщи \"Канал 3\". Само двама народни избраници от БСП подкрепиха предложението, дори самите Обединени патриоти не дадоха рамо на вицепремиера си. \"За\" правото да пушим, когато сме на ресторант, се обяви пък председателят на икономическата комисия Петър Кънев. Като преди това подчерта, че депутатите от левицата ще гласуват по съвест. Двама от тях се възпротивиха на падането на забраната за дим в бара, а мнозинството народни представители в комисията, включително ГЕРБ, гласува \"въздържал се\". Законът бе отхвърлен за десетина минути без никакви дебати. Преди вота бяха изслушани само мненията на представители на неправителствения сектор. Най-важното е да има добра музика и храна, и най-вече - да не се връщаме вмирисани вкъщи, заяви Маша Гаврилова от \"България без дим\", изразявайки несъгласие с аргумента на вносителите, че заведенията фалират. Тя цитира последното проучване на Екзакта, че 75 на сто са против връщането на пушенето в заведенията, от които 53 на сто били пушачи. Туризмът също не страдал, защото, по думите на министър Николина Ангелкова имало ръст от 25 на сто, каза още Гаврилова.", "date": "2018.06.28", "title": "Депутатите отразяха Валери Симеонов - забраната за тютюнопушенето остава"}
{"url": "https://www.faktor.bg/bg/articles/v-smolyan-obyaviha-bedstveno-polozhenie", "text": "Община Смолян обявява бедствено положение. Река Черна е преляла и наводнила сградата на Пожарната, обществени сгради, складове, частни имоти, съобщават от Областна администрация. Чеперале също обявява бедствено положение заради дъждовете, съобщи областният управител на Смолян Недялко Славов, цитиран от \"Дарик\".  Свикан е Областният щаб за защита при бедствия и аварии. Засега няма информация за бедстващи хора.  Падналият дъжд в района на Рожен и в смолянското село Арда е 67 л/кв. м за последното денонощие, информират от Метеорологичната станция-Рожен. лизо 60 л/кв. м са валежите в Мугла и Триград, а в Смолян измереното количество е 46 литра на квадратен метър.  Река Арда повиши нивото си край Рудозем, а река Черна - в зоната на смолянския кв. Райково, според информация от Областната администрация. Проливните валежи активизираха две свлачища, които вече са разчистени. На критичните участъци на обходния път за Мадан ще дежурят екипи с техника, за да се реагира в случай на ново активизиране на свлачищни процеси.", "date": "2018.06.28", "title": "Воден апокалипсис в Родопите, р.Черна преля и наводни Смолян"}
{"url": "https://www.faktor.bg/bg/articles/ministar-petkov-vleze-v-obyasnitelen-rezhim-za-dobavkite-na-horata-s-uvrezhdaniya", "text": "Социалният министър Бисер Петков обясни пред  депутатите от социалната комисия как ще стигат добавките до хората с увреждания. Повод за това отменените от ВАС два вида добавки, които предизвика напрежение както в обществото, така и в парламента. Отпуснатите до 11-ти юни интеграционни добавки за транспорт и информационни услуги ще продължат да се изплащат до изтичане на телковото решение на хората, а за тези, за които те са предписани в социалната оценка, остават висящи, докато бъде гласувано законодателно решение до средата на юли, обясни министър Петков. Отпуснатите през този месец добавки трябва да бъдат изплатени до края на юли, което означава, че до средата на следващия месец трябва да се реши този проблем чрез вкарването на условията и реда за изплащане на добавките в закона за интеграция на хората с увреждания, вместо в правилника за прилагането му.", "date": "2018.06.28", "title": "Министър Петков влезе в обяснителен режим как ще стигат добавките до хората с увреждания"}
{"url": "https://www.faktor.bg/bg/articles/obshtestvo/zakon-i-red/katastrofa-na-am-trakiya-blokira-dvizhenieto-pri-75-kilometar", "text": "Джип „Порше” се е ударил в тир на магистрала „Тракия” при км 75 в посока София. Движението се извършва само в аварийната лента. При инцидента са пострадали двама мъже, които са откарани в болницата в Пазарджик. Засега няма информация за състоянието им. Шофьорът на тира не е пострадал, съдействал е на полицията.", "date": "2018.06.28", "title": "Катастрофа на АМ \"Тракия\" блокира движението при 75 километър"}
{"url": "https://www.faktor.bg/bg/articles/obshtestvo/zakon-i-red/izbyagaliyat-ot-arest-v-plovdiv-se-predade", "text": "25-годишният Петър Петров, който избяга, скачайки от втория етаж на Трето районно полицейско управление в Пловдив, се е предал в Окръжната прокуратура в Монтана. Това съобщиха от държавното обвинение. Сега той е задържан за 72 часа. Повдигнато му е обвинение за притежание на наркотици с цел разпространение. Срещу него се води и досъдебно производство за бягството му от ареста. Предстои Петров да бъде откаран в следствения арест в Пловдив. Беглецът беше в неизвестност два дни. Под претекст, че има болки в корема, той помолил разследващия полицай от Трето РПУ в Пловдив да го пусне до тоалетната. По все още неизяснени причини Петров отишъл в санитарното помещение, предназначено за полицаи и граждани, а не в това за арестанти.  В сряда вътрешният министър Валентин Радев призна, че униформените са виновни за бягството.", "date": "2018.06.28", "title": "Избягалият от арест в Пловдив се предаде"}
{"url": "https://www.faktor.bg/bg/articles/mareshki-podari-korneliya-za-kuche-pazach", "text": "Домашните животни на Бай Цветан от монтанското село Якимово се ограбени от мародери. Грабителите отровили кучето- пазач, обрали птиците, които гледал за яйца и му оставили само два петела, констатира Канал 3. Днес старецът е щастлив, защото от партия Воля му подариха видеонаблюдение и кучето Корнелия, което да го пази от нови набези. Въпреки, че има засилена охрана, бай Цветан и сега спи с два петела, защото се страхува да не му ги откраднат.   Бисер Петков: Няма да има забавяне за интеграционните добавки на 500 хил. души", "date": "2018.06.28", "title": "Марешки подари Корнелия за куче-пазач"}
{"url": "https://www.faktor.bg/bg/articles/obshtestvo/zakon-i-red/arestant-e-izbyagal-ot-politsiyata-vav-vratsa", "text": "Арестант е избягал тази нощ от сградата на районното управление на полицията във Враца, пише BulNews.bg.  На този етап информацията се пази в строга тайна и по тази причина подробностите около този срамен инцидент не са много.  Нощес е бил задържан синът на известния сутеньор Хари. Малко преди да съмне се установило, че е изчезнал от ареста.  Незабавно е мобилизиран целият наличен състав на районното и били организирани издирвателни мероприятия, но на този етап  от беглеца няма и следа.  Още сутринта директорът на полицията Янко Янколов отишъл в сградата на полицейското управление и бесен заплашил с масови уволнения.  Началникът на районното Георги Митов в момента е в отпуск.", "date": "2018.06.28", "title": "Арестант е избягал от полицията във Враца"}
{"url": "https://www.faktor.bg/bg/articles/karakachanov-razdava-udarno-ordeni-na-cherveni-deputati-koito-iskat-ostavkata-na-pravitelstvoto-i-borisov", "text": "Славният разузнавач и свръх експерт по тероризъм Славчо Велков, който вече година е в ролята на депутат от БСП, през последните седмици се пъчи из кулоарите на Народното събрание с медал на ревера. Това разкриха пред Faktor.bg бдителни парламентаристи. Отличието му е било връчено лично  от военния министър Красимир Каракачанов, а на церемонията е присъствал и президентът Румен Радев.  Става дума за  наградния знак „За достойнство и чест”, с който бяха удостоени преди месец, след Гергьовденския военен парад  ветерани от войните, офицери и сержанти от запаса и резерва, военноинвалиди и военнопострадали.  Сред тях се оказа и червеният депутат  . Днес той се хвали самодоволно с отличието пред колегите си и с ирония разказва, че от парламентарната му група искат главата на Каракачанов и цялото правителство на Борисов, а те го награждавали и отличавали.  Ситуацията с награждаването на червения депутат Велков е доста шизофренична, но това вероятно е някакъв странен стил на военния минrстър Каракачанов – да се нагажда към опозицията и критиците си, да обсипва с почести и отличия опонентите си. Той си знае какви индулгенции търси, но преди няколко месеца, през януари тази година военният министър награди и друг червен депутат – Таско Ерменков, пак за неясни заслуги към военното разузнаване (виж  , б.р.). Сега честа се падна на Велков, а в министерството се питат    от къде идват предложенията? Единственото разумно обяснение e - обвързаности с репресивните комунистически служби. И награждаващият  Каракачановq и наградените Велков и Ерменков са разкрити от Комисията по досиетата с принадлежност към ДС или РУМНО. Инак в кадровото досие на Славчо Велков(виж в галерия и в прикачените файлове, б.р.), известен и с агентурния псевдоним „Пеев”, няма нищо кой знае колко съществено, за да бъде повод за награди и отличия от институциите на натовска и европейска България. 24-годишен, е вербуван от ВКР за агент на ДС към Трето управление, с псевдоним „Пеев“. Мотивите за привличането му са „идейно-политически“. Ангел Стефанов и Иван Иванов са водещите му офицери, като основната задача на агента е била да донася сведения за опазването на военната тайна от работещите в граничното поделение на БНА в Крумовград, а по-късно и за поделенията в Хасково и Пазарджик, където е служил. В армейските среди Велков става и член на БКП, а по-късно и секретар на ППО (Първична партийна организация на БКП, б.р.) в Крумовград и Хасково. Изключително любопитни са атестации, които са правени за  сержант Велков в системата на армията. В една от тях, от 1971 година майор Илчев директно  акцентира: „Отношението му към политиката на Партията и правителството е правилно. Към служебните си задължения се отнася с недостатъчна съзнателност. Склонен е към извършване на дребни дисциплинарни нарушения. Има склонност да умува по разпорежданията на командирите си и апострофира същите. При изпълнение на служебния си дълг е недостатъчно взискателен към себе си и своите подчинени. Проявява немарливост към външния си вид. Липсва у него умението да поддържа добър ред и дисциплина сред своите подчинени“. И още: „Серж.  Велков има много добра памет, но не полага достатъчно усилия за усвояване на преподавания материал. Проявява се като волеви, но тогава когато реши“. През началото на юни 1983 година Славчо Велков се разделя с народната армия и се преориентира към народната милиция, премествайки се да живее в София. Престоят на Велков в МВР е изключително кратък - само три години и е свързан изцяло с  така наречения Пети отдел – за оперативна, бойна и мобилизационна готовност. В милиционерските среди тази служба се води нещо като след стотната дупка на системата. Никой не ги приема на сериозно -  чиновници писарушки, които скалъпват планове за бойна готовност и тактика, когато ни нападнат вражеските сили на капитализма и империализма.  Впечатляващи са и констатациите в специално изготвена и изпратена до министъра на МВР Димитър Стоянов справка-характеристика за Велков. В нея ген. Майор Грозев пише: „Не винаги е бил взискателен. Склонен е да извършва дисциплинарни нарушения и  Понякога не е бил достатъчно настойчив да довежда до край поставените му задачи. Проявявал е необузданост в характера си и словохотливост.  Защитавал е положения, без да има необходимата компетенция за това“. През края на 1985 година Велков е преназначен във Вътрешни войски. Но той обяснява, че не може да заеме поста, защото има здравословни причини. През годините се води с добро здравословно състояние, като началниците му отбелязват в атестациите, че не издържа на дълги преходи, страда от хемороиди и язва. Заради преназначението Велков влиза уж на лечение във Военна болница, но проверка установява, че има разминаване с болничните му. На 25 декември 1985 година ген. полковник М. Минков, зам. министър на МВР води остър разговор с Пеев и му нарежда незабавно да заеме длъжността във Вътрешни Войски. „Майор Славчо Георгиев Велков – инспектор в Пети отдел – МВР, най-демонстративно отказа да заеме длъжността и изпълни заповедта. Това е прецедент на груба недисциплинираност, несъвместима със службата във въоръжените сили. ПРЕДЛАГАМ да подпишете заповедта за уволнението му, поради невъзможност да бъде използван в органите на МВР“, пише в рапорт ген. Минков до министър Димитър Стоянов. На 30  декември министърът уволнява Велков „поради невъзможност да бъде използван“. Така безславно и дори позорно завършва кратката кариера на настоящия депутат от БСП в системата на комунистическото МВР. Вероятно заради констатациите в тези служебни характеристики, преди време бившият депутат от ГЕРБ Антон Тодоров възкликна:  „Славчо Велков е опасен за националната сигурност, а участва в спец комисии на парламента”. Днес Велков се представя и слави като супер експерт по национална сигурност. Но в цялото му кадрово дело няма да срещнете и думичка, че този човек се е занимавал дори и теоретично с разузнаване, антитероризъм, или каквато и да  е оперативна работа, няма и думичка да е ходил на специални мисии и да е участвал в спец операции, които да му дават право днес да претендира за някаква сериозна експертиза. Как се съвместяват наградният знак „За достойнство и чест” с фактите от кадровото дело на агент „Пеев” – вероятно само Каракачанов и политическият му екип знаят. Но награждаването на Велков и Ерменков е  и ретрограден, безпринципен стил на управление във военното министерство. И още – Каракачанов девалвира стойността на подобни отличия, превръщайки ги в парче тенекия. Утре, в деня на поредния вот на недоверие на правителството на Борисов, иницииран от БСП, Славчо Велков и Таско Ерменков ще бъдат остриетата на Нинова, защото се славят като експерти по национална сигурност, а темата е точно провал на кабинета в сектор „Сигурност”. А и как обществото да не вярва на „експертизата” им, след като министър от същото правителство ги героизира с ордени и медали.", "date": "2018.06.28", "title": "Каракачанов раздава ударно ордени на червени депутати, които искат оставката на правителството и Борисов"}
{"url": "https://www.faktor.bg/bg/articles/obshtestvo/zakon-i-red/shefat-na-politsiyata-v-rakovski-ostava-v-aresta", "text": "Директорът на полицията в Раковски Георги Илиев, който беше задържан за искане на подкуп, остава за постоянно в ареста. Това реши Пловдивският апелативен съд в четвъртък, отменяйки определението на Окръжния съд, който постанови Илиев да бъде пуснат под гаранция от 2000 лева, съобщава Дарик радио. Георги Илиев беше арестуван по обвинение за подкуп чрез изнудване и използване на служебното си положение. Той, заедно с още трима полицейски служители, поискали 20 000 лева от търговец на цигари без бандерол, за да бъдат унищожени материалите по делото срещу контрабандиста. Магистратите приеха, че въпреки отстраняването му от длъжност, при по-лека мярка за неотклонение той би могъл да извърши престъпление, да манипулира на доказателствата по делото и да въздейства на свидетели. Според събраните до момента данни Илиев е организирал конспиративна и широкомащабна  операция по изпълнение на престъпното деяние, в което е обвинен. Привлякъл много полицейски служители и положил усилия да минимизира опасността от разкриване на престъплението. Определението на Апелативния съд е окончателно и не подлежи на обжалване.", "date": "2018.06.28", "title": "Шефът на полицията в Раковски остава в ареста"}
{"url": "https://www.faktor.bg/bg/articles/politika/na-vseki-kilometar/valko-chervenkov-sledstvieto-na-ds-e-samo-i-edinstveno-organ-na-partiyata", "text": "„Следственият апарат на Държавна сигурност не може да има друго ръководство извън партията и хората в него нямат нищо друго освен партийни интереси”. Това заявява секретарят на Политбюро на ЦК на БКП Вълко Червенков на среща с ръководството на следствения отдел на ДС през есента на 1949 г. Това е малко преди монтирания политически процес срещу бившия вицепремиер Трайчо Костов, който през декември същата година е осъден на смърт и обесен като „враг с партиен билет” и англо-американски шпионин по искане на Кремъл, но всъщност се превръща трън в очите на Сталин за това, че се опитва да наложи търговска тайна в икономическите взаимоотношения с Москва. Сайтът   публикува част от стенограмата, благодарение на която до нас днес достига разговора на Червенков с ръководството на следствието в Държавна сигурност. От стенограмата се вижда императивния тон, който първият човек в БКП държи на следователите и бруталното подчинение на партията, който се иска от следствените работници, които трябва да изпълняват само и единствено заповедите на комунистическата върхушка. По време на срещата Вълко Червенков очертава за пореден път, че ДС е „много важен и деликатен орган“, който не може да има друго ръководство извън комунистическата партия. Подчертано е, че прочистването на партията от англо-американската агентура и самото бъдеще на партията зависят от ДС. По думите на Червенков „работата няма да се свърши с процеса на Костов. Ние ще трябва да обновим целия държавен апарат и да направим сериозни изводи за нашата работа.“ Документът е включен в разширения електронен вариант на сборника „Държавна сигурност и „врага с партиен билет” на Комисията по досиетата, 2017 г.", "date": "2018.06.28", "title": "Вълко Червенков: Следствието на ДС е само и единствено орган на партията"}
{"url": "https://www.faktor.bg/bg/articles/novini/svyat/tramp-shte-obsadi-s-putin-situatsiyata-v-ukrayna-i-siriya-i-namesata-v-amerikanskite-izbori", "text": "Президентът на САЩ Доналд Тръмп ще обсъди с Владимир Путин широк кръг въпроси, включително ситуацията в Украйна и Сирия, съобщи вицепрезидентът Майкъл Пенс в интервю за Bloomberg. По думите на Пенс, освен това ще бъде обсъдена и темата за намесата на Русия в американските избори.  Той отказал да коментира възможно ли е връщане на Русия в Г-7. Превод: Faktor.bg", "date": "2018.06.28", "title": "Тръмп ще обсъди с Путин ситуацията в Украйна и Сирия, и намесата в американските избори"}
{"url": "https://www.faktor.bg/bg/articles/novini/svyat/balgariya-shte-poluchi-s-8-poveche-finansirane-za-kohezionnata-politika-v-perioda-2021-2027-g", "text": "\"Европейската комисия предлага България да получи с 8% повече финансиране в бюджета за кохезионната политика в периода 2021 - 2027 г.\", заяви Виктория Алиата ди Вилафранка, представител на Европейската комисия, по време на обсъждане по темата в София. Тя подчерта, че проектобюджетът на Европейския съюз е по-гъвкав, защото в зависимост от потребностите страните ще могат да прехвърлят до 5% от финансирането от една европейска програма в друга. Освен това ще се планира в рамките на 5 години, за да могат в последните две години от програмния период държавите - при необходимост - да променят приоритетите си.  Според българското правителство нашият принос към формирането на бюджета е съществен и акцентът трябва да бъде върху кохезионната политика. \"Кохезионната политика трябва да продължи да бъде за всички региони. За нас като страна, в която се намират двата най-бедни региона, е много изкушаваща тезата всички пари да отидат за най-бедните. Но истинска конвергенция може да се получи само на територията на целия ЕС\", заяви Иван Иванов, директор на дирекция \"Централно координационно звено\" на Министерския съвет.", "date": "2018.06.28", "title": "България ще получи с 8% повече финансиране за кохезионната политика в периода 2021 - 2027 г."}
{"url": "https://www.faktor.bg/bg/articles/fandakova-sofiya-e-gotova-za-bedstviya-i-krizi", "text": "Целият щаб и екип за отстраняване на аварии в столицата е мобилизиран, увери кметът на София Йорданка Фандъкова. Нивата на реките са завишени, но в момента няма пострадали райони. Всички екипи са на терен и са взети допълнителни мерки за превенция. \"Никой не е по-силен от природата и никой не е застрахован от проблеми\", допълни обаче тя. По отношение на искането на общинските съветници от БСП за свикване на извънредно заседание на СОС за готовността на Столичната община да реагира при бедствия и кризи, Фандъкова коментира, че общинският съветник от мястото си на банката в съвета не може да види всички мерки, които се взимат, но увери, че общината е в готовност. \"Аз разбирам, че е забавно на г-н Паргов, но мисля, че няма нищо забавно в природните бедствия\", коментира Фандъкова, цитирана от Канал 3. Регионалният министър Николай Нанков от своя страна предупреди, че прогнозата е за валежи включително до събота. Разпоредено е да се следят на денонощен режим всички язовири. Фандъкова да обяснява какви плановите мерки на СО при възникване на подобни ситуации, какви са мерките за предотвратяване на подобни явления, какви са екипите за действие при кризисни ситуации, какви са финансовите средства отделени от общината и какво е състоянието на канализационната мрежа и на шахтите. Това искат общинските съветници от БСП. Калоян Паргов от групата на БСП в СОС призова Фандъкова на изслушване относно взетите мерки при бедствия и кризи. \"Призовахме всички, които мислят за София и са загрижени за това какво се случва в София и каква е готовността на Столична община за реакция при бедствия и кризи, особено след това, което се случи с наводненото метро и то не една метро станция, а няколко и булеварди, да положат подписи под Доклад за искане за извънредна сесия, която да се проведе заедно със следващата редовна, на която да изслушаме кмета\", обясни пред медии Паргов. Социалистите в СОС са събрали 15 подписа, нужни са още 6. Това ще лежи на съвестта на всички колеги, независимо опозиция или управляващи, посочи Паргов.", "date": "2018.06.28", "title": "Фандъкова: София е готова за бедствия и кризи"}
{"url": "https://www.faktor.bg/bg/articles/antoniy-galabov-1-1", "text": "Ако погледнете внимателно мотивите на сегашния вот, ще видите, че има и опит за преразказ на предишния. Има две линии, които са много важни. Едната е, разбира се, свързана с гражданската отговорност и с отговорността на самите граждани. Когато гласуваме за политически партии, ние не гласуваме за това, че харесваме този или онзи. Онова, което правим всъщност, е да изберем онези, които разбират от това, за което се кандидатират. А другата линия е не по-малко важна, защото в момента имаме нужда да оценим как новият Закон за противодействие на корупцията и отнемане на незаконно придобитото имущество проработва. Това заяви политологът Антоний Гълъбов в интервю за сутрешния блок „Добро утро, България“ на Радио „Фокус“. Имаме нужда да видим внимателно действията на изпълнителната власт по отношение на осигуряването на модернизацията на армията и едновременно с това конкретните политики, които се реализират в сектор „Вътрешна сигурност“. Така че аз бих предпочел в момента дебатът да не бъде оставен на политиците, защото в противен случай, преследвайки едни много по-къси хоризонти, този дебат може да прошуми и да отшуми в публичното пространство, заявява той.  В конкретния случай по-скоро доколкото БСП започна или се опита да постави темата за разговор засега поне показва безсилие в структурирането на този разговор.  Нека да бъда пределно ясен – проблемите в сферата на сигурността са много сериозни. Те са много сериозни, защото ние продължаваме да се движим в перспективата на сигурност на държавата, а не на гражданска сигурност. Има нужда от цялостно преосмисляне на концепциите, защото през последното десетилетие е ясно, че всъщност без гарантиране на всекидневната гражданска сигурност ние не можем да твърдим, че сме осигурили нито националната сигурност, нито ефективно управляваме сферата на сигурността изобщо. Така че това е коренно различен мащаб на мислене, към който в момента ние не можем да се приближим. И това не е само заради липса на финансови средства. Самите ни структури са подредени по друг начин. Те не комуникират помежду си, не обменят информация помежду си, а това е информационен процес. За да може да се противостои на престъпността, на организираната престъпност, на терористичните заплахи, на индустриалните аварии, на природните бедствия е необходимо много, много цялостно информационно обвързване на съществуващата информация и възможности. Необходим е друг тип експертен капацитет, необходими са инвестиции в научни изследвания, необходими са инвестиции, и то много сериозни, в лаборатории. Ние не можем да продължаваме със затрудненията, които имаме с ДНК анализ, дори на ниво взимане на пръстови отпечатъци. Така че проблемите са много сериозни. Точно затова е дразнещо поставянето им по този абсолютно несериозен и кампаниен начин – поставянето им просто за да има вот на недоверие в края на председателството на Съвета на Европейския съюз. Тази партизанщина дразни, тази партизанщина наистина дразни не само политиците, тя дразни и експертите в сферата на сигурността, заявява Гълъбов.", "date": "2018.06.28", "title": "Антоний Гълъбов: Партизанщината на БСП дразни"}
{"url": "https://www.faktor.bg/bg/articles/bsp-iska-ostavkata-na-shefa-na-kevr-dava-go-na-glavniya-prokuror", "text": "Социалистите  внасят предложение за сваляне от поста му. По думите на Корнелия Нинова, причината е, че прикривал сделката с ЧЕЗ, каквото и да означава това странно твърдение.", "date": "2018.06.28", "title": "БСП  иска оставката на шефа на КЕВР, дава го на главния прокурор"}
{"url": "https://www.faktor.bg/bg/articles/novini/svyat/pravitelstven-samolet-se-razbi-v-indiya", "text": "Петима души загинаха, след като лек турбовитлов пътнически самолет се разби в покрайнините на индийския мегаполис Мумбай в четвъртък. По информация на местни медии машината „Beechcraft King Air C90“ е собственост на правителството на индийския щат Утар Прадеш и е изпълнявала чартърен полет. В момента на катастрофата на борда имало двама пилоти и двама бордни инженери. Те са загинали на място, както и един човек, който бил на мястото на падане на самолета.", "date": "2018.06.28", "title": "Правителствен самолет се разби в Индия"}
{"url": "https://www.faktor.bg/bg/articles/novini/balgariya/pozharnikari-uchastvat-v-22-spasitelni-aktsii-v-tsyalata-strana", "text": "Към момента силите и средствата на ГД „Пожарна безопасност и защита на населението“ участват в извършването на 22 аварийно-спасителни дейности. Няма данни за застрашени хора и населени места. Това съобщиха от пресцентъра на МВР. От началото на денонощието в пожарните служби в страната са получени над 70 сигнала за произшествия, свързани с усложнената метеорологична обстановка. Постъпилите сигнали са предимно за територията на Столична община и областите Пловдив, Пазарджик, София, Смолян. Основната част от тях са за наводнени приземни етажи, мазета, дворове и части от пътна и улична инфраструктура, както и за отстраняване на опасни предмети и паднали дървета. В област Пловдив екипите са извършили отводнителни дейности на 21 сигнала за наводнени къщи, дворове, подлези, улици, обществени сгради. Отработени са и няколко сигнала за паднали дървета. На телефон 112 са подадени 15 сигнала за локални наводнения на територията на област Смолян. Със заповед на кмета на община Смолян е обявено бедствено положение на територията на цялата община. Основната част от сигналите са концентрирани около речното корито на река Черна. За оказване помощ на РДПБЗН – Смолян е предислоциран хидро-модул от пожарната служба в Пловдив.", "date": "2018.06.28", "title": "Пожарникари участват в 22 спасителни акции в цялата страна"}
{"url": "https://www.faktor.bg/bg/articles/novini/svyat/sreshtata-tramp-putin-shte-bade-na-16-yuli-v-helzinki", "text": "Белият дом и Кремъл съобщиха, че президентите на САЩ и на Русия - Доналд Тръмп и Владимир Путин, ще се срещнат на 16 юли в столицата на Финландия Хелзинки, предадоха световните агенции, цитирайки Белия дом и Кремъл. Двамата лидери ще обсъдят въпроси, свързани с националната сигурност и двустранните отношения. Путин и Тръмп са имали две кратки срещи в кулоарите на международни форуми на върха миналата година. Преди лидерската среща ще има и среща на дипломатическо равнище, вероятно между руския външен министър Сергей Лавров и американският държавен секретар Майк Помпейо, съобщи днес руският заместник-външен министър Сергей Рябков. Новината за срещата на върха на 16 юли в Хелзинки дойде след визитата на съветника на Белия дом по националната сигурност Джон Болтън в Москва. Тръмп ще бъде в Европа през юли за среща на високо равнище на НАТО на 11 и 12 юли в Брюксел. На 13 юли е очакван в Лондон. На 15 юли Путин ще присъства на закриването на Мондиала в Русия.", "date": "2018.06.28", "title": "Срещата Tръмп - Путин ще бъде на 16 юли в Хелзинки"}
{"url": "https://www.faktor.bg/bg/articles/italianskiyat-premier-zaplashi-es-s-veto", "text": "Италианският министър-председател Джузепе Конте заплаши с вето съвместното заявление на срещата на високо равнище на ЕС по миграцията, ако другите лидери не се ангажират с повече помощ за страната при справянето с мигрантите, предава AFP, цитирана от \"Фокус\". „Това е възможност, до която може и да не стигнем, но, ако достигнем до подобен момент, от мое име ние няма да имаме споделени заключения“, заяви Конте пред репортери преди срещата на въпрос дали Италия ще наложи вето върху заявлението по миграцията. Лидерите на ЕС ще проведат двудневна среща в Брюксел, на която ще проведат посветени на миграцията преговори. Те също така ще обсъдят сигурността, трансатлантическата търговия, икономическите санкции срещу Русия, следващия дългосрочен бюджет на ЕС от 2021 г., реформите в Еврозоната и Брекзит.", "date": "2018.06.28", "title": "Италианският премиер заплаши ЕС с вето"}
{"url": "https://www.faktor.bg/bg/articles/novini/balgariya/tsvetan-tsvetanov-se-sreshtna-s-direktora-na-evropeyskata-liderska-mrezha-adam-tomsan", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов се срещна с директора на Европейската лидерска мрежа Адам Томсън. Това се случи в рамките на кръглата маса за сигурността на Западните Балкани в Лондон, на която съорганизатор е Европейската лидерска мрежа. Домакин на събитието е Камарата на лордовете на Великобритания. По време на работната среща Адам Томсън подчерта важността от създаването на интензивни и тесни връзки за открит диалог и сътрудничество между парламентаристите в региона и целия континент. „Това би било основа за подобряване на добросъседските отношения и за постигане на прогрес в европейската интеграция на страните от Западните Балкани“, заяви директорът на Европейската лидерска мрежа. На свой ред Цветан Цветанов отбеляза напредъка в разрешаването на двустранните спорове между държавите от Западните Балкани по време на Българското председателство на Съвета на ЕС. „Диалогът е ключов инструмент за създаване на разбиране и повече положителни връзки в региона“, коментира Цветанов.", "date": "2018.06.28", "title": "Цветан Цветанов се срещна с директора на Европейската лидерска мрежа Адам Томсън"}
{"url": "https://www.faktor.bg/bg/articles/donald-tusk-es-tryabva-da-e-gotov-za-nay-loshiya-variant-s-tramp", "text": "Президентът на САЩ Доналд Тръмп беше обвинен от Европейския съюз в разработването на нова американска доктрина, в която „няма приятели, а само врагове“, пише британският вестник The Guardian. Преди това, което изглежда като буреносна среща на върха на НАТО през следващата седмица – и с лидерите на ЕС събиращите се в Брюксел, за да обсъдят развиващата се трансатлантическа търговска война, сред други въпроси – най-висшестоящите представители на Блока изразиха дълбокото си безпокойство за бъдещето. Президентът на Европейския съвет Доналд Туск заяви, че ЕС вече трябва да се подготви за най-лошото, заради политиките на Тръмп. Туск планира да влезе в дискусии с лидерите на 28-те страни членки в четвъртък. Имайки предвид предстоящата търговска война, решението на САЩ да се оттеглят от споразумението с Иран и Парижкото споразумение за климата, както и постоянните атаки върху европейски съюзници заради по-малките им разходи за отбрана, има притеснения в Брюксел за дългосрочната стабилност на отношенията. Наистина всява страх фактът, че промяната на САЩ в поведението може да надмине президентския мандат на Доналд Тръмп. Също така има и притеснения сред британски представители в Уестминстър върху външната политика на Тръмп, в частност неговата предстояща среща с руския президент Владимир Путин. Висшестоящ съветник в Кремъл заяви в сряда, че мястото и времето на срещата са били договорени и те ще бъдат обявени в четвъртък. В писмата с покани към лидерите на държавите от ЕС преди срещата на върха, Туск написа, че „трансатлантическите отношения са под огромен натиск, заради политиките на президента Тръмп“. Висшестоящ член от ЕС е добавил: „Все повече и повече се притесняваме, че това не са само инциденти. Започва да изглежда като схема. Схемата на американска доктрина, в която няма приятели, а само врагове“. САЩ наложиха наказателни мита върху вноса на европейска стомана и алуминий на основание националната си сигурност. ЕС отговориха с налагането на „ребалансиращи мерки“, които удариха около 2.8 милиарда евро (3.25 милиарда долара) от американско-произведени продукти. Тръмп, в отговор, предупреди през последните дни, че изследване за предполагаемите изкривени търговски отношения с автомобили, в които германските производители се смята че имат предимство, скоро ще бъде публикувано. По-рано американският президент заяви, че би искал ефективно да забрани продажбите на „Мерцедес“, „Ауди“ и други германски автомобили. Доналд Туск, от своята страна, в писмото си до лидерите заяви, че „за съжаление, разделенията преминават отвъд търговията“. Той заяви: „Моето вярване е, че докато се надяваме на най-доброто, трябва да сме готови да подготвим нашия Съюз за най-лошия вариант“. По-рано през този месец, Тръмп отправи безпрецедентна атака към правителството на Ангела Меркел, пишейки в социалната мрежа „Туитър“, че „народът на Германия се обръща срещу лидерството си, след като миграцията разтърсва вече крехката берлинска коалиция“. Докато Брюксел търси намиране на консенсус сред членовете си за това как да се справи с миграцията от Африка и другаде, Туск пише: „Има гласове в Европа и в света, които твърдят че нашата неефективност в поддържането на външните граници е присъщ белег на Европейския съюз или – по-обхватно – на либералната демокрация. „Видяхме създаването на нови политически движения, които предлагат прости отговори на най-сложните въпроси. Прости, радикални и привлекателни. Миграционната криза им предостави нарастващ брой аргументи. Все повече и повече хора започват да вярват, че само здравата власт, антиевропейска и антилиберална по дух, с тенденция към явен авторитаризъм, е способна да спре вълната от нелегалната имиграция. Ако хората им вярваха, че само те могат да предложат ефективно решение на миграционната криза, те ще повярват и на всичко друго, което кажат. Залозите са много високи. И времето е малко“, пише още Доналд Туск в писмото си. Президентът на Европейската комисия Жан-Клод Юнкер е поканен формално във Вашингтон, за да обсъди търговските отношения, въпреки че говорител в Брюксел заяви, че все още не е уточнена дата. Тръмп нарече Юнкер „брутален“ по време на скорошната среща на Г7, където президентът на САЩ изглеждаше решен да се изолира от Западните си съюзници", "date": "2018.06.28", "title": "Доналд Туск: ЕС трябва да е готов за най-лошия вариант с Тръмп"}
{"url": "https://www.faktor.bg/bg/articles/tezhka-katastrofa-na-patya-velingrad-sveta-petka-ima-raneni", "text": "Тежка катастрофа стана на пътя между Велинград и село Света Петка. Джип „Мицубиши“, управляван от 36 г. жител на от село Абланица напуснал пътната лента и се блъснал в насрещно движещ се микробус „Форд“ с водач на 66 г. от село Света Петка. От удара са пострадали возещите се в джипа лица две лица. Те са били транспортирани в курортната болница съответно с фрактура на ръката и на носа. Малко по-късно са освободени за домашно лечение. Вторият инцидент станал 40 минути по-късно на пътя Варвара - Велинград и е без пострадали хора. 21-годишен с инициали М.Б. от Сърница навлязъл с „Форд“-а си в лентата за насрещно движение. Там се блъснал последователно в други две леки коли. В резултат на ударите са нанесени само материални щети по трите возила. Водачите са тествани с дрегер, като пробите им са отрицателни. И на двете местопроизшествия са извършени огледи, образувани са дознания.", "date": "2018.06.28", "title": "Тежка катастрофа на пътя Велинград - Света Петка, има ранени"}
{"url": "https://www.faktor.bg/bg/articles/na-kosam-shtraknali-beleznitsite-na-pelov-mladshi-na-letishte-sofiya-tochno-predi-da-zabegne-kam-malta", "text": "Владимир Пелов младши е бил арестуван зрелищно, преди да излети към майка си в Малта. Той бил неприятно изненадан от жандармерия на летището в София, преди да се качи на самолета, пише \"Телеграф\". Майката замина за Малтка преди около месец, когато сестра му Вероника роди. Освен сина на застреляния затворник, бяха арестувани още братята Борис и Тодор Ерменкови и Тихомир Миков-Перуката, които се смятат за най-близкия приятелски кръг на гръмнатия бандит от Ботевград.  До късния следобед вчера Пелов и аверите му бяха разпитвани в полицията. Те са заподозрени, че са участвали в разстрела на братята Цветан и Марко Петрови преди две години. Бандата, според разследващи, стояла и зад серията взривове и палежи на спедиторска фирма \"Еконт\" в Ботевград. Има много свидетели, които посочват, че именно групата на Пелов стои зад престъпленията. Когато е бил на свобода, и убитият Владимир-старши е участвал, разкриха участници в операцията.   Владимир, Борис Ерменков и Тодор Перуката бяха оставени в ареста за още 72 часа. Срещу тях е повдигнато обвинение за престъпление против личността, заявиха вчера от прокуратурата. Другият брат Ерменков и Шопа са освободени.Според разследващи ролята на Пелов-младши в бандата била да следи и проучва жертвите, за да осигурява логистика и транспорт на останалите. Подозира се обаче, че лично е участвал в палежи и взривове на офиси на \"Еконт\".", "date": "2018.06.28", "title": "На косъм: Щракнали белезниците на Пелов-младши на летище София - точно преди да забегне към Малта"}
{"url": "https://www.faktor.bg/bg/articles/gavra-s-kat-tarikat-s-mertsedes-podhvarli-5-leva-rushvet-na-sluzhitelka", "text": "Тарикат с „Мерцедес“ се опитал да подкупи служителка на КАТ-Монтана с 5 лева, съобщиха от пресцентъра на областната дирекция на МВР, пише \"Булнюз\". Случката е станала вчера в сектор \"Пътна полиция\" . На гише за регистрация на временни номера за МПС отишъл 62-годишният И.Й. Мъжът искал да бъде издаден временен регистрационен номер на автомобила му марка „Мерцедес”. Той подхвърлил банкнота от 5 лева на системната операторка на гишето, за да регистрира табелите. Вместо да вземе парите, служителката незабавно сигнализирала на униформените си колеги. Te веднага се отзовали, направили оглед и разпитали свидетели. По случая е образувано досъдебно производство.", "date": "2018.06.28", "title": "Пълна гавра с КАТ: Тарикат с „Мерцедес“ подхвърли 5 лева рушвет на служителка"}
{"url": "https://www.faktor.bg/bg/articles/neshtastieto-ne-idva-samo-nasred-potopa-v-gartsiya-se-izvi-i-tornado", "text": "Торнадо се развихри над гръцкия остров Серифос в Егейско море. Туристите по плажа се втурнаха с телефоните си да снимат необичайната стихия, съобщава „Грийк рипортър“.   Редкият феномен е уловен от туристка на плажа Мегало Ливади.  Това се случва докато в страната продължава да настъпва лошото време с проливни дъждове и драстичен спад в температурите.   Стихията \"Нефели\" парализира Гърция и днес, най-страшно пак е на Халкидики, нови страховити ВИДЕА Счита се, че торнадото е от категорията „леки“, които се формират на водна повърхност и се движат нагоре. Когато фунията им вече е видима, се смята, че са достигнали до своята пълнота. Леките водните стълбове обикновено се образуват при слаби ветрове, затова се не се придвижват на дълги разстояния.", "date": "2018.06.28", "title": "Нещастието не идва само: Насред потопа в Гърция се изви и торнадо"}
{"url": "https://www.faktor.bg/bg/articles/novini/svyat/tramp-se-slozhi-na-prezidenta-na-portugaliya-mozhesh-da-biesh-kristiano-ronaldo", "text": "Американският президент Доналд Тръмп и португалският му колега Марсело Ребелу де Соуса поговориха за политика и футбол на срещата си във Вашингтон. По време на разговора португалецът каза, че страната му има огромни амбиции на Мондиала в Русия, тъй като притежава най-добрия футболист в света  - Роналдо. Тръмп потвърди, че знае много за нападателя покрай един от синовете си, който му е луд фен и се пошегува с колегата си като го попита дали би се изправил в президентски избори срещу Роналдо. Докато се готвеше да отговори, Тръмп отново взе думата и каза - Tой няма да спечели, да знаете! Американският президент отговори на въпрос на журналисти кой е фаворитът му за Мондиала, като каза, че няма такъв и пожелава на всички да се представят добре.", "date": "2018.06.28", "title": "Тръмп се сложи на президента на Португалия: Можеш да биеш Кристиано Роналдо!"}
{"url": "https://www.faktor.bg/bg/articles/tsvetanov-uchastva-v-kragla-masa-za-sigurnostta-na-zapadnite-balkani-v-london", "text": "Председателят на Комисията по вътрешна сигурност и обществен ред и председател на ПГ на ГЕРБ Цветан Цветанов участва като говорител в кръгла маса за сигурността на Западните Балкани. Форумът се провежда в Лондон в сградата на парламента на Великобритания. Домакин на събитието е Камарата на лордовете, а основен съорганизатор на кръглата маса е Европейската лидерска мрежа. В рамките на форума Цветан Цветанов направи изказване за перспективите пред сигурността на Западните Балкани. „Западните Балкани са ключови за сигурността на Европа. По данни на Европол около 800 граждани от региона са заминали като чуждестранни бойци за ИДИЛ в Сирия. Завръщането на тези бойци създава реална заплаха за сигурността“, обясни председателят на Комисията по вътрешна сигурност и обществен ред. Цветан Цветанов коментира, че само повишаването на доверието, свързаността и обмена на разузнавателна информация могат да гарантират адекватен и ефективен отговор на тази заплаха. „Това би довело и до по-добро противодействие на опитите за радикализация и на дейността на организираната престъпност в региона“, уточни той. В панела за сигурността на Западните Балкани участваха още председателят на Парламентарната асамблея на ОССЕ Джордж Церетели, бившият министър на отбраната на Македония Зоран Йолевски и съветникът на вътрешния министър и правителството на Сърбия Владимир Божович. Всички те се обединиха около мнението, че изграждането на многостранни формати на сътрудничество на регионално ниво, включително и в оперативен план, е от основно значение за сигурността не само на Западните Балкани, но и за колективната сигурност на континента.", "date": "2018.06.28", "title": "Цветанов представи перспективите за сигурността на Западните Балкани на кръгла маса в Лондон"}
{"url": "https://www.faktor.bg/bg/articles/novini/svyat/natsionalistite-i-erdogan-se-razbraha-za-otmyana-na-izvanrednoto-polozhenie", "text": "Турският президент Реджеп Ердоган и коалиционният му партньор са се споразумели извънредното положение в южната ни съседка да не бъде продължавано след юли, предаде „Ройтерс”, като цитира проправителствения в.”Сабах”. Извънредното положение е в сила от юли 2016 г., когато режимът на Ердоган оцеля след опит за военен преврат. До момента извънредните правомощия на властите бяха удължавани три пъти. В момента президентът и правителството могат да прескачат парламента при приемането на закони, а освен това някои от правата и свободите на гражданите са ограничени. Петте дипломатически предизвикателства пред Ердоган след победата в Турция Отмяната на извънредното положение беше едно от предизборните обещания на президента. След неделя вече е ясно, че той ще остане на власт поне до 2023 г., като вече има почти еднолична власт. Националистическият лидер Девлет Бахчели се срещна с него вчера, като според запознати коалиционният партньор ще получи постове в правителството.", "date": "2018.06.28", "title": "Националистите и Ердоган се разбраха за отмяна на извънредното положение"}
{"url": "https://www.faktor.bg/bg/articles/novini/balgariya/falshtiva-novina-skara-dps-i-patriotite", "text": "Парламентарната група на ДПС предложи създаване на Временна анкетна комисия за проучване на информация за подкупна схема за придобиване на българско гражданство от чужди граждани. Депутатът от движението Йордан Цонев обясни идеята с информация, че над 114 издирвани от „Интерпол” са получили българско гражданство. Това само по себе си е обезпокояващо, но е новина на почти година и половина. Публикацията, в която се споменава тази цифра през последните дни, е от проруския и опозиционен сайт „Гъдел Нюз”. „Абсолютно всичко в този сайт е майтап, който го приема по друг начин, значи няма чувство за хумор”, подчертават собствениците му. Припомняме, че „Гъдел Нюз” през ноември м.г. създаде малка криза с новината, че турски танкове отказват да си тръгнат от учение у нас. Очевидно без да знае това, Цонев коментира още, че „във френските медии се говори за един министър и един вицепремиер, замесени в тази схема”. Не става ясно, обаче, кои са тези медии и дали въобще има подобни публикации. „Ако има данни за корупция, независимо коя партия засягат, дали „Атака”, ВМРО и НФСБ, няма никакво значение, трябва да се реши въпросът, да се разследва, да се види, ако някой наистина е корумпиран, да си понесе последствията”, отговори Волен Сидеров, цитиран от „Фокус”. По думите му твърденията за съпричастност на вицепремиер и министър към криминалната схема са „общи приказки”: „Трябва да посочат по-сериозни данни, за да се стигне до анкетна комисия. Нямам против да се разследва и комисия да се направи, ако има данни за корупция”. Това е втори „фейк” скандал с участието на Патриотите за 24 часа, припомня бТВ. Вчера ВМРО излезе с остра декларация срещу Световната здравна организация заради публикации, според които педофилията ще бъде легализирана и вече няма да се смята за заболяване.  Така и не стана ясно кои медии са вдъхновили националистите, но у нас в предходните дни излязоха две идентични анонимни публикации в консервативни сайтове, като твърденията в тях не бяха доказани по никакъв начин.", "date": "2018.06.28", "title": "Фалшива новина скара ДПС и Патриотите"}
{"url": "https://www.faktor.bg/bg/articles/novini/balgariya/tsvetanov-se-sreshtna-s-lord-braun-ot-kamarata-na-lordovete-na-velikobritaniya", "text": "Председателят на ПГ на ГЕРБ и председател на Комисията по вътрешна сигурност и обществен ред Цветан Цветанов се срещна днес с лорд Браун от Камарата на Лордовете на Великобритания. Това се случи в Лондон в рамките на кръглата маса за сигурността на Западните Балкани. Като представител на Камарата на Лордовете, лорд Браун е един от домакините на събитието. По време на работния разговор Цветан Цветанов изрази задоволството си от окуражаващия доклад на Камарата по отношение на ролята, която Великобритания трябва да запази в региона на Западните Балкани след Брекзит. „За региона ценна възможност е фактът, че приоритетът на Българското председателство за Западните Балкани в момента съвпада с интереса от страна на САЩ и Великобритания към региона“, уточни Цветанов.  Той изрази надеждата си Западните Балкани да продължат да стоят на челни позиции в европейския дневен ред и по време на австрийското и румънското председателство.", "date": "2018.06.28", "title": "Цветанов се срещна с лорд Браун от Камарата на Лордовете на Великобритания"}
{"url": "https://www.faktor.bg/bg/articles/stryaskashta-statistika-nad-10-000-detsa-ubiti-ili-osakateni-v-konflikti-prez-2017-godina", "text": "Повече от 10 000 деца са били убити или осакатени във въоръжени конфликти по целия свят миналата година, други са били изнасилени, принудени да станат войници или са заловени при нападения срещу училища и болници, сочат данни на ООН, цитирани от агенция \"Асошиейтед прес\" и БТА. През 2017 г. са били регистрирани общо над 21 000 нарушения на права на деца - рязък скок в сравнение с предходната година, се казва в годишния доклад \"Деца и въоръжени конфликти\". За близо половината от общо повече от 1300 случая на загинали или ранени деца ООН обвинява подкрепяната от САЩ арабска коалиция, която се сражава в Йемен. Децата са станали жертва на въздушни или сухопътни атаки на войски на Саудитска Арабия и Обединените арабски емирства срещу бунтовниците хуси, които се противопоставят на международно признатото правителство. Сред жертвите, включени в доклада, са 11-годишни деца войници, които са участвали в гражданската война в Йемен и други държави, подчертава ООН. \"Важното е, че тези деца не трябва да бъдат третирани като второразредни; те заслужават същите права, които има всяко друго дете - да живее смислен живот и да получи възможност да се възстанови\", каза Вирджиния Гамба, специален представител на ООН по темата за децата и въоръжените конфликти. Гамба каза, че данните в доклада са възмутили дълбоко генералния секретар на ООН Антониу Гутериш. Описаните 21 000 нарушения на детски права включват 10 000 случая на убити или осакатени деца главно в Ирак, Мианма, Централноафриканската република, Демократична република Конго, Южен Судан, Сирия и Йемен. Тези случаи са се увеличили драматично спрямо предходната 2016 г., когато са били 15 500. Установено е, че почти половината от 881 потвърдени деца, загинали в Нигерия, са загубили живота си при самоубийствени атаки, включително с използването на други деца за атентатори самоубийци. Над 1900 деца са били задържани заради техни лични или на родителите им връзки с бунтовническата организация \"Боко Харам\". Поне 1036 деца са затворени в Ирак по обвинения, че са заплаха за националната сигурност, най-вече заради предполагаеми техни връзки с терористичната организация \"Ислямска държава\". 1221 деца са били използвани като войници в Южен Судан. Твърди се, че в Сомалия екстремистката групировка \"Аш Шабаб\" е отвлякла над 1600 деца, за да станат войници или да бъдат използвани като сексуални роби. Деца в Мианма, Южен Судан, Сирия и Йемен не са имали достъп до животоспасяваща медицинска помощ. Правителствени сили в различни държави носят отговорност за около 9000 нарушения на правата на деца през 2017 г., отбелязва ООН.", "date": "2018.06.28", "title": "Стряскаща статистика:  Над 10 000 деца убити или осакатени в конфликти през 2017"}
{"url": "https://www.faktor.bg/bg/articles/novini/balgariya/fondat-za-lechenie-na-detsa-otkaza-da-doplati-operatsiyata-na-6-godishno-dete-v-avstriya", "text": "Фондът за лечение на деца отказа да доплати разходи по операцията на 6-годишно дете в Австрия. Процедурата вече е извършена, а нейното финансиране е било предварително одобрено от Фонда. Родителите на Анелия Витанова обаче получават две фактури в деня на изписването й. Анелия се ражда в седмия месец с детска церебрална парализа. „Не може да ходи, движи се с помощта на родителите си и с помощни средства. Операцията дава шанс доколкото да помогне за развитието й, да й се изправи стойката и да коригира походката си. Всичко зависи от работата с нея и рехабилитацията й”, споделя баща й Юлиян Витанов. За операцията са кандидатствали към Фонда за лечение на деца и са били одобрени. „Изискаха да ползваме дарителската ни сметка за транспорт и настаняване, от съда в Перник отказаха тези пари на основата на това, че имаме договор с фонда, който обещава да плати всички разходи, транспорт, операцията и три прегледа след операцията”, уточни бащата. След изписването на Анелия родителите й получават две фактури. Едната за 616 евро, а другата за малко над 8700 евро. По-малката сума обяснили с това, че била за придружител и не била пусната към офертата. А за другите пари посочили, че били за операцията - анестезиология, операция, всичко.   Д-р Мариета Райкова, която е директор на Фонда, посочи, че издаденият формуляр S2, с който родителите са отишли да лекуват дъщеря си покрива оперативното лечение и настаняването при общи условия. „Лечението на детето е финансирано. Попитахме болницата за допълнителните средства и те казаха, че са пари за специални условия за настаняване. При разговор с родителите обясних, че процедурата при всяко дете, когато има доплащане е, че отпускането и одобряването става чрез обществения съвет”, коментира тя. Бащата отрича да са били настанявани по специален начин и по думите му дори не са попитани какъв тип настаняване искат. Райкова уточни, че одобреното финансиране е по оферта от преди година, когато Анелия е била одобрена за лечението. Тя отрича семейство Витанови да трябва да пускат молба за одобряване на новите разходи. „Доплащането не иска нова молба, наясно сме, че трябват средства. Има и други случай, в които се налага. Не мога да кажа кога Фонда ще плати тези пари”, посочи тя. Заседанието на Обществения съвет е на 4 юли и тогава ще се вземе решение.", "date": "2018.06.28", "title": "Фондът за лечение на деца отказа да доплати операцията на 6-годишно дете в Австрия"}
{"url": "https://www.faktor.bg/bg/articles/borisov-shte-napravi-otchet-na-balgarskoto-evropredsedatelstvo-v-bryuksel", "text": "Министър-председателят Бойко Борисов ще участва днес и утре (29 юни) в редовното заседание на Европейския съвет в Брюксел, съобщават от правителствената пресслужба.  На форума българският премиер ще представи основните резултати от Българското ротационно председателство на Съвета на ЕС. Българското председателство ще информира за степента на изпълнение на законодателните досиета от дневния ред на ЕС в контекста на четирите приоритета на председателството.  Специален акцент ще бъде поставен върху връщането на Западните Балкани в Стратегическия дневен ред на ЕС, напредъка в изпълнението на инициативите по Отбранителния пакет на ЕС, финализирането на триалога по Директивата за командированите работници в сферата на услугите. Дневният ред на Съвета включва още дискусии по теми като миграция, сигурност и отбрана, работни места, растеж и конкурентоспособност, иновации и дигитализация и други.", "date": "2018.06.28", "title": "Борисов ще направи отчет на българското европредседателство в Брюксел"}
{"url": "https://www.faktor.bg/bg/articles/parlamentat-prie-godishniya-doklad-na-kevr", "text": "Парламентът прие годишния доклад на Комисията за енергийно и водно регулиране за 2017 година, предаде „Фокус“. „За“ гласуваха 102 народни представители, 48 бяха „против“, а четирима се въздържаха.  Докладът е представен и приет от Комисията по енергетика. От КЕВР обявяват, че през 2017 година е продължена дейността по изграждане на подзаконова нормативна уредба, която да създаде устойчива регулаторна рамка за енергетиката. Комисията е провела политика на активно привличане на страните от Западните Балкани чрез двустранни договори. През миналата година КЕВР е разработила своя нова интернет страница.  В рамките на следващите седмици ще бъде създаден портал за достъп до граждани по електронен път до административните услуги на Комисията. В доклада си от КЕРВ изтъкват, че през миналата година не са допуснати резки ценови изменения. За последните 3 години цените на електроенергията за регулирания пазар са увеличени с 2.5%.  Комисията показа, че е национално отговорен орган, който се стреми да защити обществения интерес. Това каза от парламентарната трибуна председателят на КЕВР Иван Иванов преди гласуването на годишния доклад на Комисията.  „С устойчивия характер на цените създаваме добра среда за инвеститорите“, заяви той.  „Всяка година извършваме проверки, за да установим дали са извършени необходимите ремонти и инвестиции от ВиК операторите“, посочи Иван Иванов.  „Ще се сложи край на договорите с американските централи в този им вид. Те или ще бъдат променени, или ще бъдат прекратени“, коментира той.  „Има съществено подобрение на комуникацията ни с българските потребители“, обяви Иван Иванов. „Разглеждаме голям брой жалби. 970 са жалбите в енергетиката, 275 са в топлоенергията, а 571 във ВиК услугите“, уточни председателят на КЕВР.  „През 2017 година Комисията имаше широка международна дейност. Пое лидерски функции при регулаторите на страните от Западните Балкани“, изтъкна Иван Иванов.  „Комисията използва всяка възможност, която законите дават, за решения в полза на българските граждани и бизнес, без да притиска и убива енергийните дружества”, каза още той.", "date": "2018.06.28", "title": "Парламентът прие годишния доклад на КЕВР"}
{"url": "https://www.faktor.bg/bg/articles/novini/balgariya/moshenitsi-pak-palnyat-gushi-avtoshkoli-ukrivat-milioni-nap-zapochva-proverki", "text": "Близо 7-цифрено несъответствие на оборота е установила Националната агенция за приходите при само 4 проверки на автошколи в София. Данъчните започват поредна национална кампания срещу незаконните практики в бранша, докато самите инструктори твърдят, че заради няколко проблемни фирми се създават затруднения за всички. Говорителят на НАП Росен Бъчваров обясни в студиото на „Тази сутрин”, че са установили укритите данъци с помощта на информация от ДАИ: „Отчитат се, да речем, 600 курсисти, които са се явили на изпит. При една средна цена много подценена под пазара се получава минимален доход, който не е отчетен”. Той посочи, че масова практика е да се регистрират нови и нови фирми с оборот под прага за ДДС регистрация от 50 000 лв., като даже курсисти се местят от едно юридическо лице към друго. „Ако една компания крие данъци, вероятността да прави и други нарушения не е никак малка – особено в такава отговорна задача като обучението на кандидат-шофьори”, подчерта Бъчваров. Председателят на Съюза на преподавателите по автомо-мото подготовка Йонко Иванов на свой ред заяви, че ревизиите през годините са се правили без установени правила.  „Една част от нас се откупиха, на друга част актовете паднаха в съдилищата, но дадохме по 5-6000 лв. по съдебни дела”, заяви Иванов и призова в диалог с бранша да се определи реална средна цена на курса, на база на която да се правят проверките.", "date": "2018.06.28", "title": "Мошеници пак пълнят гуши: Автошколи укриват милиони, НАП започва проверки"}
{"url": "https://www.faktor.bg/bg/articles/podigravka-ubietsat-na-malkiya-paolo-izliza-ot-zatvora-predsrochno-stanal-nabozhen-i-imal-blestyashti-rezultati-na-kurs-za-otgovorno-shofirane", "text": "Старозагорският окръжен съд постанови предсрочно освобождаване на бизнесмена Георги Сапунджиев, който през 2014 г. уби на пешеходна пътека в Стара Загора 4-годишния Паоло, съобщава кореспондентът на bTV в региона. Той беше осъден на 6 години лишаване от свобода, като лежа 4 г. и 1 месец, от които над година бяха домашен арест заради влошено здраве. Сред мотивите на съда са, че Сапунджиев е излежал повече от половината от наказанието, не е имал провинения, работил е във външна фирма. В затвора за записал в курс за отговорно шофиране, където показал „блестящи резултати”.  Вече се интересувал и от религия. Според съдиите, шефовете на затвора и психолозите рискът от рецидив при извършителя на тежкото престъпление е нисък.  През оставащите от присъдата близо две години той ще се среща с пробационен работник на адреса си в с. Змейово.  Дали Сапунджиев отново ще седне зад волана ще прецени КАТ, книжката му е отнета за 8 години. Днес той се яви в съда без адвокати, като запази пълно мълчание. Решението на магистратите може да се обжалва в 7-дневен срок от частен характер.", "date": "2018.06.28", "title": "Убиецът на малкия Паоло излиза от затвора предсрочно - станал \"набожен\" и имал \"блестящи резултати\" на курс за отговорно шофиране"}
{"url": "https://www.faktor.bg/bg/articles/ucheni-alarmirat-klimatichna-katastrofa-zastrashava-rusiya", "text": "В северната част на Баренцово море се наблюдават резки климатични изменения, съобщават норвежки учени в изследване, публикувано в научното издание „Natural Climate Change“, пише руското издание РИА Новости. Според специалистите арктическият климат в региона скоро може да се промени към по-топъл, който е по-присъщ на атлантическата климатична система. Отбелязва се, че в основата на това стои ниското ниво на прясна водя, което Баренцово море получава в процеса на топене на ледовете. Баренцово море може да се раздели на две части с различни климатични условия: студен север и по-мек юг. Екосистемата в северните части зависи от ледената покривка. При нормален климатичен цикъл ледената покривка се топи, насищайки морето с прясна вода, която през зимата отново образува ледена покривка. Учените твърдят, че студените води се отдръпват на север под натиска на топлите атлантически води. В изследването се допълва, че процесът на затопляне на Баренцово море ще бъде необратим – в Арктика се е образувала „гореща точка“ и климатичната промяна ще има пагубно въздействие върху морската екосистема.", "date": "2018.06.28", "title": "Учени алармират: Климатична катастрофа застрашава Русия"}
{"url": "https://www.faktor.bg/bg/articles/prostashtina-v-parlamenta-deputati-na-kosam-ot-rakopashen-boy", "text": "Парламентът стана арена на просташки обиди и нападки, каквито се виждат основно сред футболните агитки.  Двама народни представители се сбутаха и бяха на ръба от бой помежду си. Всичко започна с Антон Кутев от БСП, който ядоса управляващите с изказване от трибуната на парламента. В процедура по начина на водене той поиска да се реши ясно въпросът с правото на лично обяснение. Повод стана декларация от името на „Воля”, изнесена от лидера на партията Веселин Марешки, който засегна с изказването си шефката на БСП Корнелия Нинова. Кутев обясни, че парламентът следва да вземе принципно решение дали да може да се отговаря в процедура по лично обяснение след подобни декларации. „Айде изчезвай, бе”, обаче му извика депутатът от „Обединени патриоти” (ОП) Юлиан Ангелов.  Това изнерви и без това ядосания Кутев, който започна да му маха предизвикателно и му отговори: „Айде ела!”. Депутатът от БСП стоеше на място, но после се насочи към  мястото на опонента си. Ангелов първоначално остана на банката си и не реагира, но след това и той се насочи към Кутев. Двамата се срещнаха на изхода от залата и се сдърпаха, но бяха разтървани от квестори и депутати, включително ветеранът от ОП проф. Станислав Станилов.  След това пред репортери Юлиан Ангелов обясни, че искал да отговори на призива за бой и това било нормално.", "date": "2018.06.28", "title": "Простащина в парламента: Депутати от БСП и \"Обединени патриоти\" на косъм от ръкопашен бой!"}
{"url": "https://www.faktor.bg/bg/articles/merkel-sreshtu-zeehofer-shte-padne-li-pravitelstvoto-v-germaniya", "text": "В края на тази седмица ще стане ясно дали Ангела Меркел ще остане на канцлерския пост. А в случай, че наистина остане – за колко време и начело на каква коалиция. Германското правителство се намира на ръба на колапса заради разногласията между канцлерката и министъра на вътрешните работи Хорст Зеехофер по въпросите на миграционната политика. Конфликтът се разгоря по една от точките в т.нар. генерален план на вътрешния министър, съдържащ мерки за ограничаването на притока на бежанци към Германия. Всъщност все още никой не е виждал целия генерален план, освен, може би, канцлерката. Известно е все пак, че той съдържа общо 63 точки, с 62 от които Меркел е съгласна. Единствената спорна мярка е свързана с предвидената  забрана за влизане в Германия на бежанци без документи и на мигранти, които вече са регистрирани в други държави от ЕС. Според все още формално действащия регламент от Дъблин, бежанците са длъжни да подадат молба за предоставяне не убежище в страната, на чиято територия са влезли в ЕС. Именно властите на тази страна са длъжни да разглеждат техните молби. Това правило наистина съдържа и редица изключения, но проблемът не е в тях. Въпросът е там, че Хорст Зеехофер иска да връща обратно подобни бежанците още от германската граница. Ангела Меркел се позовава на предвидената в германското и европейско законодателство съдебна процедура, според която дори регистриран в друга европейска държава бежанец има право да влезе на територията на Германия, ако заяви, че търси убежище. Тогава Германия е длъжна да заведе ново дело, да разгледа молбата на бежанеца за убежище – независимо от факта, че тази молба навярно е била разглеждана вече другаде. Чак тогава - в случай на повторен отказ - Германия има право да го върне обратно в първоприемната страна. За целта обаче е необходимо и съгласието на властите в онази държава, в която бежанецът предстои да бъде върнат. Ангела Меркел е убедена, че за целта е нужно да се намери общоевропейско решение или в краен случай – да се сключват двустранни споразумения за реадмисия. По инициатива на Ангела Меркел за тази цел бе свикана и извънредната мини среща на върха в Брюксел на 24 юни. В продължение на четири часа канцлерката преговаря с колегите си от 15 държави. Тя разговаря с френския президент Макрон, който навярно е последният ѝ съюзник в Европа. Преговаря и с дясноконсервативния австрийски канцлер Себастиан Курц, с когото е в обтегнати отношения. Меркел се срещна и с новия италиански премиер Джузепе Конте, който ръководи дяснопопулисткото правителство в Рим. Дипломати в Брюксел споделят обаче, че разговорите не са протекли според очакванията на Меркел. Нейните събеседници очевидно не са били склонни да обсъждат никакви двустранни или многостранни споразумения за реадмисия. Разговорите са се концентрирали основно над мерки за укрепване на външните граници на ЕС, увеличаване на числеността на Фронтекс, както и начините, по които да се разграничават икономическите мигранти от истинските бежанци. Говорено е било и за изтласкване на бежански лодки обратно към либийските брегове, както и за създаването на огромни лагери за мигранти извън територията на ЕС. В тази връзка още в навечерието на срещата в Брюксел се разнесе слухът, че въпросните лагери биха могли да бъдат изградени в Албания, с което страната да си спечели дори входен билет за ЕС. Малко по-късно обаче лично албанският премиер Еди Рама категорично отхвърли подобна възможност. Италия пък настоява за още по-твърд подход спрямо бежанците. Рим иска преразглеждане на европейските норми и отмяна на Дъблинското споразумение. Оттам не искат и да чуят за връщане на бежанци от германската граница обратно в Италия. Днес (28.6) Ангела Меркел ще направи следващия си опит да намери европейско решение на проблема с бежанците. Германският еврокомисар Гюнтер Йотингер смята, че \"на срещата на върха днес и утре може се постигне напредък\", но и той не вярва, че европейските лидери ще съумеят да изработят \"съгласувано решение, каквото очакват някои от ХСС\". Християнсоциалният Съюз в Германия (ХСС) е коалиционен партньор в широката коалиция, в която влизат още християндемократите на Меркел и социалдемократите. Лидерът на ХСС Хорст Зеехофер на няколко пъти заплаши, че ще се възползва от правомощията си на вътрешен министър и ще нареди да не се допускат бежанци на германска територия, в случай че не бъде намерено европейско решение. Стигне ли се дотам, Ангела Меркел няма да разполага с друга опция, освен да уволни своя вътрешен министър. Ако той бъде освободен от длъжност, правителството ще напуснат и останалите министри от ХСС. А това би означавало да се сложи край на четвъртата правителствена коалиция, ръководена от Меркел. При подобно развитие на нещата едва ли би могло да се запази и единството в консервативния партиен блок на ХДС и ХСС. Разколът сред германските консерватори и съперничеството между ХДС и ХСС в Германия биха имали непредвидими последици за политическия ландшафт в страната. Някои коментатори дори прогнозират, че в Германия скоро ще се установят \"италиански порядки\" - с чести предсрочни избори и несигурни правителствени коалиции.", "date": "2018.06.28", "title": "Меркел срещу Зеехофер - ще падне ли правителството в Германия..."}
{"url": "https://www.faktor.bg/bg/articles/deputatski-napani", "text": "Чиновниците, които бездействат или не изпълняват задълженията си в срок, да не остават безнаказани, както досега, а да понасят отговорност. Това прие късно снощи правната комисия в парламента с изменение на второ четене на Административнопроцесуалния кодекс (АПК), информира news.lex.bg. Вносители на законопроекта са председателят на комисията Данаил Кирилов (ГЕРБ) и група народни представители, а промените се приемат на части. Вчера бе шестото поред заседание на правната комисия по мащабните реформи в АПК. Междувременно в пленарна зала бяха окончателно приети първите текстове на законопроекта. И в момента административният кодекс предвижда глоба от 50 лв. до 1000 лв. за длъжностно лице, което наруши или не изпълни в срок служебните си задължения, свързани с издаването на административен акт или документ. \"Досега такава глоба няма наложена\", констатира председателят на Върховния административен съд (ВАС) Георги Чолаков. А причината за това посочи председателят на комисията Данаил Кирилов: \"Практиката показа, че не се налагат наказания на длъжностни лица за неизпълнение на техни задължения по АПК, защото не е уреден редът за налагане на административнонаказателната отговорност – нито кой следва да установи нарушението, нито кой да издаде наказателното постановление.\" Заради тази празнота в АПК на практика мъртви остават разпоредбите, които предвиждат различни глоби за администрацията. Затова правната комисия за първи път уреди в АПК кой ще установява бездействието на чиновниците и ще ги наказва за него. По предложение на Данаил Кирилов беше предвидено, че актовете за установяване на нарушенията ще се съставят от инспекторите на съответния инспекторат по Закона за администрацията. \"Наказателните постановления ще се издават от органа или от овластени от него длъжностни лица\", прие още комисията. И предвиди, че там, където няма инспекторат, органът ще установява нарушенията. Ред беше предвиден и за най-висшите представители на изпълнителната власт – министри, областни управители, шефове на държавни агенции. Техните нарушения ще установява Главният инспекторат, а наказателните постановления ще издава лично министър-председателят или овластено от него длъжностно лице. За мълчаливите откази, които бяха откроени и от представителите на науката, и от депутатите като най-тежка форма на бездействие на администрацията, беше предвидено специално задължение на съда. То е винаги, когато установи, че е налице мълчалив отказ, да изпраща копие от акта си на длъжностното лице, което има правомощието да установява административното нарушение в конкретния случай. По предложение на председателя на ВАС Георги Чолаков за първи път в АПК беше уреден редът, по който администрацията ще носи отговорност за нарушение на правото на Европейския съюз. В АПК беше записано: \"Исковете за обезщетения за вреди, причинени на граждани или юридически лица от незаконосъобразни или нарушаващи правото на Европейския съюз актове, действия или бездействия на административни органи и длъжностни лица, се разглеждат по реда на тази глава.\" А втората алинея на разпоредбата предвижда: \"За неуредените въпроси за имуществената отговорност по ал. 1 се прилагат разпоредбите на Закона за отговорността на държавата и общините за вреди (ЗОДОВ) или на Закона за изпълнение на наказанията и задържането под стража, както и стандартите на извъндоговорната отговорност на държавата за нарушаване на правото на Европейския съюз.\" Георги Чолаков посочи, че държавата трябва да определи реда за тези искове и това може да стане незабавно в АПК. Депутатите единодушно подкрепиха предложението му делата да се водят по ЗОДОВ пред административните съдилища. Предстои двете върховни съдилища да се произнесат кой е компетентният съд и дали по Закона за задълженията и договорите или по ЗОДОВ ще се гледат делата за вреди от нарушение на правото на ЕС в останалите случаи, когато не става дума за актове, действия или бездействия на административни органи. Депутатите гласуваха снощи одобрените само принципно от тях на предишно заседание текстове за това кога ВАС ще заседава в открито - с призоваване на страните, и кога в закрито заседание. Открито заседание ще има винаги, когато делото се гледа от петчленен състав на ВАС, когато касационната инстанция е единствената съдебна инстанция, както и когато някоя от страните, включително и прокурорът, поиска това. Съдът също ще може по своя преценка да насрочва делото в открито заседание, дори и да няма искане от страните за това. След като на миналото си заседание правната комисия направи една от най-големите промени в АПК и предвиди, че вече и администрацията ще плаща такси за касационно обжалване, по предложение на Георги Чолаков вчера беше въведено едно изключение. По общо съгласие депутатите записаха, че прокуратурата не заплаща такси за предявяване на протести. Аргументът - тя защитава обществения интерес и следва да бъде освободена от такса.", "date": "2018.06.28", "title": "Депутатски напъни - готвят ефективни санкции срещу безхаберни чиновници"}
{"url": "https://www.faktor.bg/bg/articles/plovdiv-bedstva-dazhdat-prevarna-ulitsite-v-reki-darveta-smazaha-koli", "text": "Пороен дъжд вали почти без прекъсване от тази нощ в Пловдив, като в резултат придвижването в града под тепетата беше истинско предизвикателство тази сутрин, съобщава кореспондентът на Би Ти Ви в региона. Две стари дървета паднаха върху автомобили, като по чудо няма жертви. На ул. „Васил Левски” пострадаха две таксита, тръгнали към адреси. По улиците положението също е тежко. От поройния дъжд някои от тях са се превърнали в реки, проходимостта по тях е затруднена, особено за пешеходците.", "date": "2018.06.28", "title": "Пловдив бедства - порой превърна улиците в реки, дървета смазаха коли"}
{"url": "https://www.faktor.bg/bg/articles/fandakova-razporedi-neprekasnato-nablyudenie-na-kritichni-mesta-v-sofiya", "text": "Във връзка с обявения днес, 28 юни 2018г., \"Оранжев код\" за времето със значителни валежи кметът на София Йорданка Фандъкова разпореди непрекъснато наблюдение на критични места в града, както и следене на нивата на язовири и реки на територията на столицата, съобщиха от пресцентъра на Столична община.  Мобилизирани са всички екипи на дирекция \"Аварийна помощ и превенция\", както и на Столичен инспекторат. Мобилни и стационарни екипи извършват наблюдение по места, осъществяват обходи и реагират на сигнали. Мобилни екипи са извършвали обходи през цялата нощ и продължават.  Продължава и контролираното изпускане на водни количества от общинските язовири \"Мърчаево\", \"Мрамор\" и \"Суходол\". Реките са с повишени нива, но няма опасност от разливи.  Кметовете на райони имат задача да контролират работата на своята територия.  С цел недопускане на инциденти напомняме на строителните фирми да направят оглед и при необходимост да обезопасят своите обекти.", "date": "2018.06.28", "title": "Заради \"Оранжевия код\": Фандъкова разпореди непрекъснато наблюдение на критичните места в София"}
{"url": "https://www.faktor.bg/bg/articles/italianski-ministar-v-rolyata-na-prorok-do-godina-es-mozhe-da-se-razpadne", "text": "вропейският съюз е изправен пред екзистенциална криза и може да се разпадне до една година, заяви италианският вицепремиер и министър на вътрешните работи Матео Салвини, цитиран от ДПА. В интервю за германското сп. \"Шпигел\" Салвини казва, че срещата на върха на ЕС днес и утре в Брюксел, която вероятно ще бъде доминирана от спорове за миграцията и бюджета, ще покаже, че общността е \"по-разделена от всякога\". \"През идните месеци ще се реши дали Европа все още има бъдеще в сегашната си форма, или цялото нещо е станало безсмислено\", заявява той в интервюто. \"Не става дума само за бюджета за следващите седем години. Следващата година ще има нови избори за Европейския парламент. До една година ще видим дали обединена Европа все още съществува или не\", казва Салвини. Той заявява, че иска неправителствените организации да спрат да спасяват мигранти, прекосяващи Средиземно море, защото \"подкрепят трафикантите на мигранти и засилват стимула за поемане на риска за прекосяване\". Според него спасителните дейности би трябвало да се извършват от \"либийската, тунизийската или египетската брегова охрана\". Салвини е лидер на италианската крайнодясна партия \"Лига\", а сред европейските му съюзници са унгарският министър-председател Виктор Орбан, ръководителят на френската крайна десница Марин льо Пен и настроената против ЕС германска партия \"Алтернатива за Германия\", припомня ДПА. Агенцията отбелязва, че ако тези партии спечелят изборите за европарламент в ущърб на принадлежащите към основното течение общоевропейски политически групи - Партията на европейските социалисти и Европейската народна партия - това ще доведе до голямо пренареждане на политиката в ЕС.", "date": "2018.06.28", "title": "Италиански вицепремиер в тона на Русия: ЕС е пред екзистенциална криза, може да се разпадне"}
{"url": "https://www.faktor.bg/bg/articles/mestan", "text": "Изборната победа на Реджеп Ердоган в Турция е добра новина за България, като гласуването е било за пример на цяла Европа. Това е мнението на лидера на ДОСТ Лютви Местан. В студиото на „Тази сутрин” той обвини ДПС, че са взели страна по време на вота и така са се намесили във вътрешната политика в южната ни съседка. „Нито Република Турция и ПСР (партията на Ердоган – б.р.) са се намесвали в изборите в България, нито партия ДОСТ си е позволила по време на референдума и по време на тези избори да се намесва във вътрешните работи на Турция – за разлика от ДПС, които по време на референдума и по време на изборите не само взеха страна, но и грубо се намесиха във вътрешните работи на Турция”, подчерта Местан. Той даде пример с агитация от страна на ДПС за гласуване с „Не” на референдума за по-широки президентски правомощия с мотива, че Ердоган правел опит да преобразува кемалистка Турция в султанат. Преди вота пък ифтар с участието на опозиционния кандидат Мухарем Индже се превърнал в истински митинг в негова подкрепа. „Турция даде пример за провеждане на честни избори и това е заключението на близо 500 международни наблюдатели. Ако видим фактите, а не се опираме само на предварителните си очаквания как ще минат тези избори, ще видим, че те са образец за честни избори”, заяви още Местан. Според него няма авторитарна държава, в която опозицията да може да организира митинг с 2,5 млн. души, а високата избирателна активност прави Ердоган „един от най-легитимните държавни ръководители не само в Европа, но и в света”. Местан посочи, че за 16 години във властта Ердоган е повишил БВП на глава от населението почти 3 пъти, рязко е намалил детската смъртност и е обхванал почти всички млади хора в образователната система. Самият лидер на ДОСТ обаче не се смята за „топла връзка” с турския лидер: „Не е редно в отношенията между две суверенни държави да има отделни партии политически посредници, който има такива претенции просто е маниак”.", "date": "2018.06.28", "title": "Местан: ДПС се намесиха грубо във вътрешните работи на Турция"}
{"url": "https://www.faktor.bg/bg/articles/podsadim-za-ubiystvo-tormozi-tsyalo-selo-dokato-e-pod-domashen-arest-1", "text": "Село Живково живее в страх заради избягал подсъдим за убийство. Мъж под домашен арест беше в неизвестност в продължение на повече от седмица. В това време напада свидетел по делото срещу него.  Все пак полицията успя да го задържи вчера. Свидетелите по делото му още се притесняват от саморазправа. Многократно са били заплашвани от Любомир Ечев, че ще ги убие.  Той е подсъдим за убийството на баща си. Заловен е от съседите си, докато се опитвал да се отърве от тялото.  61-годишният Ечев е направил самопризнания, а делото тече вече втора година. „Той си знае и след това си излиза. Вечер никой не го проверява. Знае, че като му мине проверката и втора няма да има. В махалата всички ги е страх от него. Въоръжен е. Бивш стругар е. Направил си е пушки, пистолети”, коментират местните. С наближаването на делото арестантът обаче станал и агресивен. Заканвал се на свидетелите в процеса с надписи по къщата си. В нощта на 20 юни дори пресреща мъжа на Татяна Кирилова с метална тръба. Нападението записват и близките камери. „Той крещеше по него \"Ще те убия, ще те утрепя\" и не знаех какво да направя. Бях безсилна, за да помогна на съпруга си. Делото наближава и явно това нещо е отключило нещо в него. Някаква провокация. Не знам”, разказва жената.    „Много ни е страх. Ние сме постоянно под ключ, вече няма сън, няма спокойствие. Аз съм на лекарства, на успокоителни”, допълва Татяна. Цветко Петков също се е сблъскал с него. „Беше зад една шипка, клекнал и си държеше пушката. Извика „Стой” и 100 метра ме гони”. От страх Петър Янкулов избягал в Ихтиман, а Таня Златкова също не е била в дома си. „Безумие е да се пусне такъв човек под домашен арест. В понеделник започнаха сериозно да го търсят, дни наред преди това само се патрулираше по улиците. Влизал е по къщите, дебнел ни е”, споделя Златкова. Днес трябва да протече заседанието по делото му. От полицията посочиха, че не искат да коментират методите им на охрана на арестантите под домашен арест. По думите им са поставили са патрули в дните, в които е бил в неизвестност.", "date": "2018.06.28", "title": "Подсъдим за убийство тормози цяло село, докато е под домашен арест"}
{"url": "https://www.faktor.bg/bg/articles/ninova-zamazva-dramite-v-bsp-zhelyo-boychev-ne-mi-e-obiden-iska-da-napuska-politikata-vaobshte", "text": "Жельо Бойчев напуска ръководството на парламентарната група на „БСП за България”, а до края на годината – и парламента и политиката, защото иска да се занимава с бизнес. Това стана ясно днес в Народното събрание. По думите на председателя на партията Корнелия Нинова той ще остане член на БСП и ще помага на градската организация на Столетницата в София. „Желае да напусне ръководството на парламентарната група, скоро време и парламента и политиката изобщо. Решил е да си развива живота в друга посока. Опитахме се да го разубедим, защото е изключително качествен и ценен колега. Това е негово решение, иска да се занимава с нещо друго, а не с политика. Ще ни липсва и съжаляваме”, каза Нинова. „Нямам драма нито с ръководството, нито с парламентарната група”, потвърди и самият Бойчев.  Това е второ сътресение за \"червената\" ПГ през последните дни, след като ЗС \"Александър Стамболийски\" напусна коалицията и двамата му депутати станаха независими. Всичко това се случва в навечерието на внесения от левицата вот на недоверие срещу правителството.", "date": "2018.06.28", "title": "Нинова замазва драмите в БСП: Жельо Бойчев не ми е обиден - напуска ни,  за да се занимава с бизнес"}
{"url": "https://www.faktor.bg/bg/articles/aleksis-tsipras-izrazi-gotovnost-za-sklyuchvane-na-sdelka-s-berlin-za-vrashtane-ot-germaniya-na-migranti", "text": "Премиерът на Гърция Алексис Ципрас изрази готовност за сключване на сделка с Берлин за връщане от Германия на мигранти, които търсят убежище. Ципрас заяви това в интервю за вестник \"Файненшъл таймс\", цитирано от агенция ТАСС. Той определя Дъблинския регламент като нежизнеспособен и  се надява да бъде намерен път, в рамките на международното право, който да позволи споделяне на тежестта.  По думите на Ципрас едно споразумение с Германия няма да окаже съществен ефект върху ситуацията, тъй като гръцката граница се пресича всеки месец само от 50 до 100 лица, търсещи убежище.", "date": "2018.06.28", "title": "Ципрас готов на сделка с Берлин за връщане от Германия на мигранти"}
{"url": "https://www.faktor.bg/bg/articles/mareshki-kreslivite-polititsi-korneliya-ninova-i-krasimir-karakachanov-nishto-ne-varshat", "text": "\"Кресливите политици Корнелия Нинова и Красимир Каракачанов нищо не вършат. Хората виждат кой ги ограбва и кой им помага. И нека после БСП да казва, че трябва да отида да върша работа и пълня дупки. Само аз я върша\". Това заяви ядосано в ефира на БНТ лидерът на Воля Веселин Марешки.  \"Вотът на недоверие беше безсмислен и циничен. Беше загуба на време, а мотивите за вот на недоверие са смешни\", допълни той и отчеге собствената си работа:  \"Решихме проблема на най-ограбвания човек в Монтанско и му възстановихме всичко, което му бяха откраднали – пуяк, кокошки, подарихме му куче и му сложихме пълно видеонаблюдение\".  \"Само аз - Веселин Марешки и партия \"Воля\" можем да вършим работа за хора. Некадърници има навсякъде, заради един министър няма как да тласнем държавата в хаос и безсмислени избори. Заради псевдоалтернативи нищо хубаво не се случи на България. И какво като спечелиха с Румен Радев и Илияна Йотова, нещо хубаво случи ли се на България\", попита лидерът на \"Воля\".", "date": "2018.06.28", "title": "Марешки: Кресливите политици Корнелия Нинова и Красимир Каракачанов нищо не вършат"}
{"url": "https://www.faktor.bg/bg/articles/novini/balgariya/noviyat-shef-na-api-se-brani-nyama-konflikt-na-interesi-pri-naznachavaneto-mi", "text": "Министър Николай Нанков лично ме покани да заема тази длъжност. Аз разговарях с инж. Атанасов и успях да го убедя да остане в УС на АПИ, защото той е безспорен авторитет в пътното строителство. Това каза в ефира на bTV новият председател на УС на АПИ инж. Светослав Глосов.  \"Не виждам конфликт на интереси, защото моята фирма се занимава с високо строителство и строителство на канализация по селата. Фирмата сега се управлява от сина и дъщеря ми. Подал съм декларация за конфликт на интереси и всеки може да види данъчната ми декларация. Няма от какво да се притеснявам. Предстоят няколко конкурса за пътно строителство и отварянето на ценови оферти, но това няма нищо общо с рокадите в агенцията. Инж. Атанасов сам поиска да бъде сменен по лични причини. Строителството на АМ \"Хемус\" върви по план. Строят се два лота. Магистралата трябва да бъде завършена през 2024 година. Изграждането на тол системата също върви по график. От януари догодина влиза в сила и електронната винетка\", разкри още инж. Глосов.", "date": "2018.06.28", "title": "Новият шеф на АПИ се брани: Няма конфликт на интереси при назначаването ми"}
{"url": "https://www.faktor.bg/bg/articles/tusk-kaharen-es-tryabva-da-se-nadyava-na-nay-dobroto-no-da-ochakva-nay-loshoto-ot-sasht", "text": "Председателят на Европейския съвет Доналд Туск вчера предупреди, че ЕС може да се надява на най-доброто в отношенията със САЩ, но трябва да се приготви за най-лошото. Тази оценка той прави в навечерието на предстоящото днес и утре двудневно заседание на държавните и правителствените ръководители на страните от ЕС, предаде БТА. Въпреки неуморните ни усилия да запазим единството на Запада, трансатлантическите отношения са поставени на голямо изпитание заради политиките на президента на САЩ Доналд Тръмп. За съжаление разделението не е само по търговските въпроси. Нека се надяваме на най-доброто, но трябва да се подготвим за най-лошото, се посочва в писмо на Туск до неговите колеги в Европейския съвет. Разговорите за миграцията стават все по-сгорещени и изглежда ще бъдат основни на предстоящото заседание, добавя той. Туск предлага да бъде обсъдено обособяването на миграционни лагери извън ЕС, под надзора на ООН. Той настоява в новия бюджет на ЕС да има перо, отделено за борба с незаконната миграция. По негово мнение е необходимо ЕС да окаже пълна подкрепа за либийската брегова охрана. ЕС трябва да бъде в състояние да решава кой има право да навлиза на негова земя. Ако не успеем да постигнем тази цел, ще бъде ярка проява на слабост от наша страна, би изглеждало сякаш нямаме външна граница. Европейците отдавна очакват да проявим решимост, за да възстановим чувството им за сигурност. Това е така, не защото хората внезапно са станали ксенофоби, а защото е работа на всички управляващи да прилагат закона, да защитават земята и границата, за които са отговорни, добавя той. Туск отбелязва, че миграционната криза създава почва за новопоявилите се крайни политически движения, които убеждават хората в нуждата от \"твърда ръка\", в разрез с либералния и европейския дух, с уклон към открит авторитаризъм. Ако хората повярват, че само тези сили са решението, ще повярват и на всичко, което те им кажат. Залозите са много големи, а времето е малко, отбелязва той. Председателят на Европейския съвет допълва, че днес премиерът Бойко Борисов, като представител на председателството на Съвета на ЕС, ще очертае напредъка по изпълнението на последните решения на европейските ръководители. Ще последва разговор с генералния секретар на НАТО Йенс Столтенберг за сътрудничеството с ЕС, в навечерието на срещата на върха на алианса в началото на юли. Президентът на Франция Еманюел Макрон и канцлерът на Германия Ангела Меркел ще отчетат изпълнението на споразуменията от Минск, което е условие за продължаване или прекратяване на санкциите срещу Русия. Преди дни Съветът на ЕС прие решение санкциите да бъдат удължени с още една година и се очаква това да бъде потвърдено на заседанието днес вечерта. В петък Европейският съвет ще отчете хода на преговорите за напускането на Великобритания. Преговорите са в застой, като основният нерешен въпрос остава границата между Ирландия и Северна Ирландия.", "date": "2018.06.28", "title": "Туск кахърен: ЕС трябва да се надява на най-доброто, но да очаква най-лошото от САЩ"}
{"url": "https://www.faktor.bg/bg/articles/novini/svyat/makron-nadvi-zheleznicharite-podpisa-sporniya-zakon-za-zheleznitsite", "text": "Еманюел Макрон подписа спорния закон за държавните железници. След месеци на спорове и стачки, президентът на Франция успя да прокара реформата, която се смята за знакова за целия му план за управление. Тя е свързана и с редица привилегии на железопътните работници, които ще им бъдат отнети. Така се слага край на монополната позиция на държавния железопътен превоз.", "date": "2018.06.28", "title": "Макрон надви железничарите: Подписа спорния закон за железниците"}
{"url": "https://www.faktor.bg/bg/articles/gramotevichna-burya-vrahletya-istanbul-gartsiya-pod-voda", "text": "Проливен дъжд се изля снощи над Истанбул преди полунощ. В допълнение обстановката бе усложнената от силна буря, гръмотевици и ураганен вятър, а на някои места падна градушка. За кратко бяха преустановени полетите на международното летище Ататюрк. Има наводнени жилищни сгради и офиси. Гърция също е засегната от наводнения, но също и части от Китай и Колумбия. Реки текат по улиците на Гърция, а лепкава кафява кал е покрила домовете на хората. Жителите на градче на 24 километра от Атина казват, че не са били способни да спрат потоците вода, дошли в рамките на няколко минути от две посоки. Заради наводненията е била затворена връзката към атинската магистрала, а за възстановяването на движението са се включили повече от 100 пожарникари. Наводнения причиниха огромни щети и в югозападните и северозападните провинции на Китай. Основно са засегнати пътища и инфраструктура. Евакуирани са били 1500 души. Причината за наводненията са придошлите води на реките заради проливни дъждове през последните дни.  5 хиляди души, живеещи в района на реките Ориноко и Мета в Колумбия пострадаха от наводнения. Хората са евакуирани и настанени във временни подслони. Местата там обаче са ограничени и местните власти призовават всеки, който има близки или приятели на по-сигурно място, да отиде при тях.", "date": "2018.06.28", "title": "Гръмотевична буря връхлетя Истанбул, Гърция - под вода"}
{"url": "https://www.faktor.bg/bg/articles/oranzhev-kod-za-dazhdove-v-tsyalata-strana", "text": "Опасни валежи в цялата страна в четвъртък. Синоптиците предупреждават, че на много места се очакват количества от 50 и повече литра на квадратен метър.  В четвъртък у нас валежите от юг отново ще се усилват. Ще обхванат цялата страна, а количествата ще бъдат значителни. С изключение на област Видин е обявена втора степен за опасно време.  Ще се задържи хладно. Заради вятъра и мрачното време усещането ще бъде за есенно време. Максималните температури са между 18 и 25 градуса.  По Черноморието отново ще има валежи, придружени от гръмотевични бури. Ще духа до умерен вятър. А максималната температура на водата и въздуха е 24-25 градуса. Над планините  също  се очертава ветровит дъждовен ден, придружен от гръмотевични бури. Температурата на 1200 метра ще бъде към 14  градуса. В петък все още на много места предимно над Западна България ще вали. В събота преди обед облачността временно ще се разкъса, но в по-късните часове пак се очакват валежи. В неделя ще започне леко затопляне и над западната половина от страната ще има повече слънчеви часове. Още в понеделник ще се върнем към приятното юлско време.", "date": "2018.06.28", "title": "Оранжев код за дъждове в цялата страна, времето остава хладно"}
{"url": "https://www.faktor.bg/bg/articles/glaven-komisar-nikolay-nikolov-horata-v-rayonite-s-nay-mnogo-dazhdove-da-sa-v-gotovnost-za-evakuatsiya", "text": "През нощта са постъпили 50 сигнала за наводнени сгради. В област Хасково язовир е прелял, по пътя си е наводнил пътища. В Пловдив 2 подлеза са наводнени. Няма застрашени хора, никъде не е правен евакуация. Това каза за БНТ главен комисар Николай Николов - директор на ГД \"Пожарна безопасност и защита на населението\". \"Говорим за критични участъци, които ние и кметовете на населените места знаем. Обикновено наводненията идват от сухите дерета. Обиколката ни с министър Радев беше свързана с предупреждението на хората\", каза той. \"Необходими са финансови инвестиции и активната намеса на нашите застрахователи. Аз разчитам на тях, те работят усилено. Ние работим активно по довършване на картите за риск - това ще ни даде цялостна картина. Къде можем да строим, къде е забранено\", добави Николов. \"На първо време призовавам хората да изпълняват какво казват местните власти. Да се приготви резервен багаж и да знаем къде ще отидем. Ако сме в къща - максимално нагоре и да се обадят на нас, ние сме в готовност. Целият състав на главната дирекция е готова, това са 8000 пожарникари. Това се отнася и до полицаите\", каза той. \"Бъдещето върху което трябва да се работи е доброволчеството - има 3000 доброволци пожарникари обучени. Те са безценни при отстраняването на последиците от наводнение. За да станат доброволци може да се свържат с местните власти и да минат обучение\", каза още комисар Николов.", "date": "2018.06.28", "title": "Главен комисар Николай Николов: Хората в районите с най-много дъждове да са в готовност за евакуация"}
{"url": "https://www.faktor.bg/bg/articles/the-times-nato-se-strahuva-ot-mirno-sporazumenie-mezhdu-tramp-i-putin", "text": "Великобритания се страхува, че президентът на САЩ Доналд Тръмп ще подкопае НАТО като сключи „мирно споразумение“ с президента на Русия Владимир Путин, при срещата им през следващия месец, пише британският вестник The Times, цитиран от \"Фокус\".  Министри от британския кабинет се опасяват, че Тръмп може да бъде убеден да намали ангажиментите на американските военни сили в Европа, по този начин компрометирайки отбраната на държавите от НАТО срещу евентуална руска агресия. Те също са притеснени, че американският президент може да предаде на Владимир Путин пропагандна победа като отмени или промени планираните военни учения на Алианса. Всеки такъв ход може да предизвика екзистенциална криза за 29-членния съюз, който гарантира сигурността на Запада от 1949 година насам, разчитайки на мощта на американските военни сили.  Представители на НАТО се опасяват, че Тръмп може да потърси начин да повтори своето „мирно споразумение“ с Ким Чен-ун и Северна Корея, което генерира позитивно отразяване. Той изненада наблюдателите по време на преговорите, като отмени американските военни учения с Южна Корея. Представители на Белия дом се предполага, че не са наясно с плановете на Доналд Тръмп за срещата в Европа, допринасяйки за безпокойството на натовските представители. Един министър от кабинета е заявил: „Това, от което се притесняваме, е че някакъв вид „мирно споразумение“ между Путин и Тръмп ще бъде обявено. Можем да видим двамата как казват, „Защо държим всичката тази военна техника в Европа?“ и да се съгласят заедно да я премахнат“.  Те допълниха, че политиката зад всякакъв такъв подобен ход от Тръмп би била трудна за навигиране: „Трудно е да застанеш против мира, но ще бъде ли наистина мир?“.  Джон Болтън, съветникът по национална сигурност на САЩ, се срещна с британския си колега Марк Седуил в понеделник. Правителствени представители на Великобритания търсят яснота за намеренията на американския президент, имайки предвид че в плановете му попада и визита във Великобритания като част от Европейската му обиколка.  Страните от НАТО са изправени пред огромен натиск да увеличат разходите си за отбрана, след като Доналд Тръмп настоя държави като Германия да заделят 2 процента от своите БВП. Тръмп ще пристигне на срещата на върха на НАТО в Брюксел, насрочена за 11 и 12 юли, малко след като реципрочните санкции на Европейския съюз срещу американски стоки влязат в ефект, което може да нажежи положението. Говорейки с министри, официални представители и експерти, The Times откри опасения, че срещата на върха на НАТО и срещата между Путин и Тръмп може да предизвика: - Владимир Путин да убеди Доналд Тръмп, че САЩ не трябва да вземат участие във военните учения на НАТО в Норвегия през тази есен, позволявайки на американския президент да спести големи разходи. - Разполагането на американска военна база в Полша финансирана от полското правителство в двустранно споразумение извън условията на НАТО. - Тръмп да приеме анексията на Крим и да промени решението си за санкциите, в замяна на прекратяване на огъня в източна Украйна. Джон Болтън отхвърли това предположение. Правителствен източник заяви, че Доналд Тръмп може да се опита да си осигури връщането на Едуард Сноудън, който разкри секретна информация по сигурността, след което избяга в Русия, и за чиято екзекуция президентът вече призова. Министър от кабинета заяви, че по-нататъшна провокация от Москва се очаква след края на Световното първенство, „възможно дори в следващите шест месеца“. Европейските лидери ще обсъдят заплахата, която Доналд Тръмп представлява за Западното единство по време на срещата на върха на ЕС в Брюксел в четвъртък. Премиерът Тереза Мей се очаква да изясни позицията на Великобритания, че е готова да се сключи в европейските инициативи, за да се контрира заплахата от Русия, дори те да не са подкрепени от САЩ.", "date": "2018.06.28", "title": "The Times: Великобритания се страхува, че \"мирно споразумение\" между Тръмп и Путин може да подкопае НАТО"}
