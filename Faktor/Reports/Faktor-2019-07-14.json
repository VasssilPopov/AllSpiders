{"url": "https://www.faktor.bg/bg/articles/veselinov-ne-ochakvam-nyakoy-ot-van-da-varne-volen-siderov-na-predsedatelskiya-post", "text": "За срам не може да се говори, може да се говори за осъзнат дълг, че парламентарната група трябва да работи. Трябва да се отчетем в края на мандата с действия. Проблеми в парламентарната група възникнаха в навечерието на европейския вот. Нямаше как да се оставят нещата така, всеки правеше каквото си иска, а това не може да продължава. В края на краищата разбира го и Волен Сидеров, защото надали и неговото положение е леко. Това заяви в предаването „Беновска пита” Искрен Веселинов, депутато от ВМРО. Не очаквам някой от вън да върне Волен Сидеров на председателския пост. Проблема, който искахме да решим, го решихме със смяната на ръководството на групата. ВМРО е подписало споразумение за управление и го следваме, това че не произвеждаме скандали не значи, че сме близки или далечни от ГЕРБ. Не сме се събрали да се обичаме, или да се мразим, каза още той. Българската армия има нужда от ново въоръжение и щом три министерства са гласували за този самолет, аз не мисля, че мога да имам друго освен чисто съзнание, когато гласувам за него. На Красимир Каракачанов не му е детското желание да купува F-16, но той иска въоръжението на армията. Много е хубаво да си говорим за края на историята, но той не е дошъл. Този процес, колкото и да е болезнен финансово, той трябва да върви. Можем да кажем, че това управление даде възможност да се случат едни проекти, които бяха само приказка в продължение на 20 години, заяви Веселинов. Тази циганизация, която тръгна в държавата си е демографски проблем и той трябва да бъде решен. Трябва да започнем да работим в тази посока. Социални помощи ще могат да се получават само срещу положен труд. Тук ние сменихме посоката, но едно по едно трябва да случват нещата. Всички трябва да знаят, че гражданите имат както еднакви права, така и еднакви задължения, каза още Искрен Веселинов.", "date": "2019.07.14", "title": "Веселинов: На Каракачанов не му е детска мечта да купува F-16, но иска въоръжението на армията"}
{"url": "https://www.faktor.bg/bg/articles/frantsiya-otbelyaza-s-pishten-parad-denya-na-bastiliyata", "text": "Германският канцлер Ангела Меркел и други европейски лидери бяха сред официалните гости на организирания в Париж традиционен военен парад на националния празник на Франция - Деня на Бастилията. Присъствието на височайшите гости подчертава съвместните усилия на европейските държави за укрепване на отбраната на фона на противоречията със САЩ, съобщават \"Дойче веле\" и други медии. Войници от 10 държави участваха на военния парад на \"Шанз Елизе\". 10-те държави участват в съвместна инициатива в сферата на отбраната - Европейска инициатива за интервенция. Това е първо участие в парада на войници от държавите, които са се включили в Европейската инициатива за интервенция. Ключови европейски лидери се присъединиха към президента на Франция Еманюел Макрон за Деня на Бастилията, на който се отбелязва щурмуването на Бастилията в Париж по време на Френската революция. Историческото събитие е на 14 юли 1789 г. На събитието присъстваха също лидерите на Белгия, Холандия, Естония, Финландия, Португалия и други. Британският премиер Тереза Мей се очакваше да се присъедини към европейските си колеги, но в крайна сметка Лондон изпрати Дейвид Лидингтън. С парада Макрон целеше да покаже европейския военен потенциал. \"Никога от края на Втората световна война Европа не е била толкова важна\", обяви той и поясни, че изграждането на отбрана на Европа е приоритет за Франция. Френският президент поясни, че целта на Европейската инициатива за интервенция е европейските държави да действат заедно и да подсилят възможностите си за отбрана. По време на парада участваха около 4300 военни, близо 200 бронирани машини и над 230 конника. Прелетяха 69 самолета и 39 хеликоптера. На парада френският изобретател и предприемач Франки Запата летя с ховърборда \"Flyboard Air\", информира АФП. Ховърбордите са летящи скейтбордове. Запата, който за първи път разработва апарата си над вода, коментира, че ховърбордът може да достига до скорост 190 километра в час и да лети в продължение на 10 минути. Той се е поставил за цел да прекоси Ламанша, като ще зарежда във въздуха. Предизвикателството е планирано за 25 юли, когато се навършват 110 г. от деня, когато пионерът авиатор Луи Блерио създава първия самолет, с който прелита над Ламанша. ДПА информира, че малка група от протестиращи е освирквала Макрон, докато се е придвижвал по \"Шанз Елизе\" при откриването на парада. Групата от протестиращи от 20-50 души пусна жълти балони, което вероятно означава, че подкрепят движението на \"жълтите жилетки\". Германската осведомителна агенция отбелязва, че гостите са наблюдавали нова военна техника, включително и роботи. Около 500 войници от френско-германска бригада участваха в парада, както и испански контингент, разположен от ЕС в Мали на тренировъчна мисия, посочва news.bg.", "date": "2019.07.14", "title": "Франция отбеляза с пищен парад Деня на Бастилията, демонстрира европейския военен потенциал"}
{"url": "https://www.faktor.bg/bg/articles/novini/svyat/bezreditsi-v-parizh-sled-voenniya-parad-protestirashti-skandirat-lozungi-na-zhaltite-zhiletki", "text": "Тълпи от протестиращи излязоха на улиците на Париж след военния парад по случай националния празник на Франция в неделя, предава РИА Новости, цитирана от \"Фокус\".   Въпреки засилените мерки за сигурност, все пак се стигна до повишаване на напрежението, коментира агенцията. След края на военния марш, с който Франция отбелязва 14 юли - денят на щурма на Бастилията, големи групи от хора, скандиращи лозунги на „жълтите жилетки“ започнаха да събарят и прескачат поставените заграждения. В резултат органите на реда са използвали сълзотворен газ за да разпръснат протестиращите. По данни на френски медии са арестувани четирима души, в това число и главният идеолог на движението на „жълтите жилетки“ Ерик Дрес.", "date": "2019.07.14", "title": "Безредици в Париж след военния парад - протестиращи скандират лозунги на \"жълтите жилетки\""}
{"url": "https://www.faktor.bg/bg/articles/novini/svyat/brekzit-bez-sdelka-mozhe-da-dovede-leybaristite-na-vlast", "text": "Провалът на преговорите за сключване на споразумение по условията за излизане на Великобритания от ЕС ще доведе до предсрочни парламентарни избори в страната. Това заяви в обръщение към съпартийците си, публикувано във в. \"Дейли телеграф\", британският външен министър Джеръми Хънт, посочва БНР. \"Моля ви да гласувате с главата си, а не само със сърцето. При неправилен подход към преговорите ще получим избори, а не Брекзит, отбелязва той, като предупреждава за перспективата на власт да дойде Лейбъристката партия начело с \"най-опасния, ултраляв лидер\" Джеръми Корбин\", призовава Хънт, който участва в надпреварата за председател на Консервативната партия и премиер на страната.  По думите на Хънт най-бързият начин за осъществяване на Брекзит е на парламента да се предложи такова споразумение, каквото той ще приеме.  Активистката Джина Милър предупреди днес, че всеки опит да се заобиколи британският парламент, за да се прокара Брекзит без споразумение ще бъде незаконен. Тя обяви намеренията си да се обърне към съда при такава ситуация, ако е необходимо, предаде \"Ройтерс\".  Борис Джонсън, който е фаворит за следващ премиер на Великобритания, отказва да изключи възможността да прекрати парламентарната сесия, за да изпълни обещанието си, че Великобритания ще напусна ЕС на 31 октомври с или без споразумение.  Парламентът вече неколкократно гласува срещу Брекзит без споразумение, което означава, че ако Джонсън не осигури ново споразумение с ЕС, което депутатите да одобрят, той ще трябва да прибегне до прекратяване на работата на парламента.  Тази перспектива разгневи неговите съпартийци депутати, както и активисти, които заявяват, че парламентът не трябва да бъде заобикалян.  Милър, която е известна с това, че успешно оспори във Върховния съд правото на правителството да изведе страната от ЕС без гласуване в парламента, заяви, че е събрала същия екип от прависти за нов съдебен иск.  Готови сме да влезем в съда, за да проверим законността на всеки опит да се спре работата на парламента, заяви тя в изявление.  Бившият премиер Джон Мейджър също каза миналата седмица, че ще бъде готов да се обърне към съда, ако е необходимо да се избегне конституционна криза.", "date": "2019.07.14", "title": "Брекзит без сделка може да доведе лейбъристите на власт"}
{"url": "https://www.faktor.bg/bg/articles/novini/balgariya/tezhka-katastrofa-vze-dve-zhertvi-a-drugi-dvama-prati-v-bolnitsa", "text": "Двама души загинаха и двама, сред които и дете, са ранени при тежка катастрофа на главен път Разград - Русе, съобщиха от полицията. Сигнал за инцидента, станал в участъка между селата Осенец и Езерче, е получен в 16:00 ч. на тел.112. По първоначални данни са се ударили товарен камион и лек автомобил с румънска регистрация. Информацията до момента е за двама загинали, едно дете в тежко състояние и още един пострадал. Четиримата са от лекия автомобил. В момента се извършва оглед на местопроизшествието. Главният път в Разград - Русе в района на инцидента е затворен, обходният маршрут за превозните средства е Разград - Дряновец - Сеново - Вятово - Писанец.", "date": "2019.07.14", "title": "Тежка катастрофа взе две жертви, а други двама прати в болница"}
{"url": "https://www.faktor.bg/bg/articles/novini/balgariya/ninova-s-nova-oporka-bsp-e-za-modernizatsiya-na-armiyata-no-ne-i-ako-nadhvarlya-2-ot-bvp", "text": "'Ние сме за модернизация на Българската армия, но тя да не надхвърля 2% от БВП, да е обвързана с индустриално сътрудничество, което да дава възможност на българската икономика и предприятия да се развиват и да не е за сметка на други социални, недофинсирани сектори като здравеопазване, образование, социална политика и т.н.'' Това каза пред журналисти в Шумен лидерът на БСП Корнелия Нинова в отговор на въпрос относно закупуването на нови бойни самолети, предаде „Фокус“- Шумен. Тя припомни, че БСП има принципна позиция по темата вече една година. „След като мине утре решението на Министерски съвет, ще свикаме отново нашия съвет по външна политика и отбрана, ще го запознаем с конкретната сделка и ще решим какво да бъде парламентарната ни поведение. Това, което е известно в момента и все още не е решено, и ако плащането е накуп, веднъж това надхвърля 2% от БВП тази година и ще се наложи актуализация на бюджета. Тоест едно от условията, които нашата партия е заложила в решението си, ще бъде нарушено, но нека коментираме, когато решението на Министерски съвет стане факт“, каза Корнелия Нинова.", "date": "2019.07.14", "title": "Нинова с поредната опорка: БСП е за модернизация на армията, но не и ако надхвърля 2% от БВП"}
{"url": "https://www.faktor.bg/bg/articles/zhp-revolyutsiya-v-kuba-potegli-parviyat-nov-vlak-ot-40-godini", "text": "Първите нови вагони от 40 години насам в Куба поеха на път от Хавана за Гуантанамо в източната част на острова, предаде DW. Влаковата композиция ще пропътува 915-те километра между двете точки за цели 15 часа. С разбити прозорци, липсващи врати и изпочупени седалки, влаковете в Куба отчаяно се нуждаят от обновяване. 14-те нови вагона по маршрута включат и четири с климатик, както и вагон-ресторант. През май Куба получи доставка от 80 сини вагона, произведени в Китай, като част от проекта за модернизация, осъществяван от правителството. Новите вагони са част от общо 250 машини, които трябва да пристигнат от Китай до края на годината, отбелязва БТА. Следващата стъпка ще бъде ремонтът на 4200 километра линии и десетки запуснати жп гари из целия остров. Куба се надява, че железопътна система ще бъде изцяло обновена и функционираща до 2030 г. Кубинската железопътна система е пусната в действие за първи път през 30-те години на 19 век. Днес тя не е добре поддържана и няма ново оборудване. Кубинските влакове са едно от най-евтините средства за пътуване на дълги разстояния, но системата е много неефективна. Пътуването до Хавана от Сантяго обикновено продължава 24 часа. С кола се стига за половината време, но е по-скъпо. Макар новите влакове да намалят времето за пътуване, те няма да могат да се движат с максимална скорост, докато не бъде модернизиран релсовият път. Куба подписа споразумение на стойност 1 милиард долара с Русия за модернизиране на железопътната мрежа, информира Ройтерс, като се позовава на агенция Интерфакс. Подробностите обаче все още не са обявени. Билет \"отиване и връщане\" от Хавана до Гуантанамо струва 200 кубински песо (7 евро). Според кубинското транспортно министерство влаковете в страната са превозили 6,7 милиона пътници миналата година.", "date": "2019.07.14", "title": "ЖП революция: В Куба потегли първият нов влак от 40 години"}
{"url": "https://www.faktor.bg/bg/articles/desetki-evakuirani-v-gartsiya-zaradi-poroi-i-navodneniya", "text": "Подобни метеорологични явления са рядкост за Гърция, където летните месеци обичайно са горещи и сухи. Наводненията след поредната буря нанесоха щети на пътища в градовете Нафпактос и Патра, и затвориха главен път за няколко часа. Не се съобщава обаче за пострадали или изчезнали хора. Подобни метеорологични явления са рядкост за Гърция, където летните месеци обичайно са горещи и сухи. Наводненията след поредната буря нанесоха щети на пътища в градовете Нафпактос и Патра, и затвориха главен път за няколко часа. Не се съобщава обаче за пострадали или изчезнали хора. Много къщи и магазини в Нафпактос са наводнени, има нанесени щети на жилища, магазини и автомобили, съобщи служител на противопожарната служба пред агенция Ройтерс. Седем души, сред които шестима туристи, загинаха, а над 100 бяха ранени в сряда вечерта, когато в северна Гърция вилня мощна буря, припомня Ройтерс.", "date": "2019.07.14", "title": "Десетки евакуирани в Гърция заради порои и наводнения"}
{"url": "https://www.faktor.bg/bg/articles/novini/balgariya/simov-izplyu-kamacheto-rano-ili-kasno-shte-dokarame-borisov-do-ostavka", "text": "Аз смятам, че БСП засега си изпълнява сравнително добре медийните задачи, но смятам, че трябва да включим още медийни лица. С медиите трябва да се действа екстремно- хвърляш някого в дълбокото и иска или не, той се научава да плува. Важното е да имаш какво да кажеш. Аз съм медиен секретар от една седмица. Корнелия Нинова знае кога да чува, когато темите са идейни. БСП има чуваемост на различното мнение, независимо какво се говори. Там може да се води диалог, когато той се случва по правилния начин. Това коментира по Канал 3 депутатът от БСП Александър Симов, който мина и за едно от остриетата на социалистите. Не е начина да вървиш и да говориш от наранена душа. БСП се зарече да бъде алтернатива на ГЕРБ. Никъде не съм чул Корнелия Нинова да каже, че иска да стане премиер. Рано или късно ще доведем Бойко Борисов до оставка. Напоследък българското анализаторско пространство тъне в дълбини, които не разбирам. Бойко Борисов се опитва да наложи над всички ни един инфантилен сюжет. Дали случайно има и 15%, които да вярват, че той е лицето на справедливостта, направи своето предположение червеният депутат. БСП си има своите проблеми, но не мога да приема факта да не се занимаваме с Бойко Борисов. Ние можем да разкажем последните 2 години като една поредица от скандали. БСП не успя да спечели Европейските избори. Въпросът е, че Корнелия Нинова успява да даде отпор на Бойко Борисов, независимо дали го признават или не, категоричен беше Симов. Смятам, че заради стилът Борисов, България продължава да е в това положение. Не смятам, че него го избират хората, а тяхната партийна структура и техните семейства. ГЕРБ не са представителство на българския народ, високопарно декларира Симов.", "date": "2019.07.14", "title": "Симов изплю камъчето: Рано или късно ще докараме Борисов до оставка"}
{"url": "https://www.faktor.bg/bg/articles/novini/balgariya/abv-s-ultimatum-kam-pravitelstvoto-da-bade-nalozhen-nezabavno-moratorium-na-sdelkata-za-f-16", "text": "ГЕРБ се е сраснала с държавата. Основната политическа задача на АБВ за местните избори е тази връзка да бъде разделена. Това обяви на пресконференция лидерът на АБВ Румен Петков след заседание на Националния съвет на партията. Той, вживял се в ролята на извънпарламентарна опозиция, остро разкритикува сделката за изтребителите F-16, като твърди, че плащането на мита ще оскъпи поддръжката. По думите му правителството откровено лъже за посочената цена от 2,2 млрд, тъй като заедно с параметри, като ДДС, например, цената за изтребителите става 2,7 млрд. Правителството трябва да спре да лъже, категоричен беше той. По думите му 30 наши изтребителя в момента могат да бъдат вдигнати във въздуха с по-малко средства от предвидените за новата доставка от САЩ. АБВ настоява за незабавен мораториум върху сделката за новите самолети.  \"Самолетите, които купуваме, са невидими, защото никой не ги е виждал. Българинът трябва да знае, че всяка резервна част, която внасяме след това, ще бъде с плащане на мита. Това ще оскъпи изключително много поддръжката. Българинът трябва да знае, че единственият ангажимент на нашите партньори е да докарат тренажори. Друг ангажимент към нашата икономика те нямат. И никой не бива да очаква да имат, защото това е политиката на САЩ. Няма заради нашите 8 самолета да променят политиката си\", обясни Петков. В контекста на обявеното, че предложението за F-16 е направено от експертна група на ВВС, Румен Петков настоя за обявяване на имената на въпросните експерти. Петков осъди предложението на ГЕРБ за отпадане на машинното гласуване на местни и парламентарни избори. Очевидно гласовете у нас се манипулират, а като инструмент за това се използват невалидните гласове, каза още Петков. Настояваме от тези избори да бъдат извадени недействителните бюлетини и с представители на СИК, на академичната общност, тези бюлетини да се преразгледат. Машинното гласуване би подпомогнало честните избори, а то трябваше да влезе в сила още през 2017 година. Какво показваме на обществото с вулгарното нарушаване на изборните закони, пита Петков. Според него правителството е направило всичко възможно, за да дискредитира машинното гласуване. Тази теза беше подкрепена и от БСП. На пресконференцията стана ясно още, че АБВ има достатъчно потенциал да увеличим участието си в местната власт. А основата цел на азбукарите е засилване присъствието на левицата в местните органи за самоуправление.", "date": "2019.07.14", "title": "АБВ с ултиматум към правителството: Да бъде наложен незабавно мораториум на сделката за F-16"}
{"url": "https://www.faktor.bg/bg/articles/bandi-ot-balgarski-i-rumanski-dzhebchiyki-pechelyat-po-20-000-paunda-na-mesets", "text": "Банди от добре обучени български и румънски жени печелят по 20 000 британски лири на месец от обири по улици и магазини във Великобритания, пише британският в. „Сън“, предаде БТА. Те действали на оживени улици и в посещавани от много хора вериги или шикозни магазини и имали и екипи от хора, които да забаламосват набелязаните жертви. Бандите, наброяващи до пет души, работели на четириседмичен ротационен принцип. Техни мишени били често пъти японски и арабски туристи. Една от бандите била заснета съвсем случайно в акция, когато тайландска туристка си направила селфи със селфи стик. Точно в този момент бандата ѝ отмъкнала 400 лири. В. „Сън“ се е сдобил и със снимки от мобилни телефони на членове на една от бандите. На една от снимките се вижда голяма камара от банкноти от 20 лири, а на друга коледно дърво украсено с банкноти от 50 лири. Частен детектив, работещ на Оксфорд стрийт, казва, че обществеността все още не си дава сметка за мащабите на проблема. Много от магазините, в които действат бандите, използват услугите на частни детективи и се обръщат към полицията, само като заловят крадец с хиляди лири у него, тъй като полицията и без това била претоварена от работа. Иначе детективите задържат крадлите, взимат им данните от личните карти, правят им снимка и им издават забрана за влизане в магазина, разказва детективът. Крадлите се състезавали една с друга коя ще се представи по-добре и си имали нещо като собствена Шампионска лига. Начело ѝ сега била крадла, известна с прозвището Диана Експрес. Група от крадли, действащи винаги по пет, се наричала Спайс гърлс. Отделно прякорите на петте в групата били Страховитата, Бебчето, Дъртата, Красавицата и Закръглената. На лондонската Оксфорд стрийт „гастролирали“ само най-добрите крадли. Изявата там била все едно да играеш финал на Шампионска лига на Уембли, разказва частният детектив. Крадлите обикаляли из цялата страна, а когато натрупали достатъчно пари, се прибирали у дома в огромните си къщи, разказва детективът. Твърди се, че жените са от районите на трите най-големи града в България и от района на Букурещ в Румъния. Те пътували с националните си лични карти, но някои от тях имали и британски шофьорски книжки. За първи път са започнали да идват през 2007 г., когато паднаха ограниченията за работа за българи и румънци. Любимите магазини за действие в Лондон били „Хародс“, „Селфриджис“ или чейндж бюрата, но също и магазини от веригите „Гап“ и „Топшоп“. Работното време на крадлите било от 10  ч. сутринта с обедна почивка около 13 ч. и после подновяване на работа следобед, като пикът е между 16 и 19 ч. Ако крадлите са две, то става дума за румънки, но по-големи групи са общо взето българки, разказва детективът. Крадлите носели дизайнерски очила и скъпи чанти, но се познавали по маратонките, които им позволявали да се придвижват бързо. В магазините те набелязвали жертвите и ги следвали на улицата. Там някоя от тях разсейвала жертвата, като я молела да я ориентира по карта, защото уж се е загубила, или пък се навежда да си завърже точно пред нея обувките.  През това време други взимали парите на жертвата.", "date": "2019.07.14", "title": "Банди от български и румънски джебчийки печелят по 20 000 паунда на месец"}
{"url": "https://www.faktor.bg/bg/articles/zavishena-radiatsii-see-smart-v-zaliva-vromos", "text": "Установиха радиация три пъти над нормата в залива Вромос край Черноморец, съобщава Нова ТВ. Достъпът до плажа не е забранен, рискът за ползването му е отговорност на плажуващите. Въпреки здравния риск и това лято туристи са разпънали палатки на плажната ивица. Ефектът след продължително лежане на пясъка не е непосредствен, но може да се прояви след години, предупреждават здравните власти. При малките деца има опасност и от поглъщане на пясък. Поставена е табела с информация на български и на английски, че ползването на плажната ивица крие риск за здравето. Очаква се от община Созопол да поставят и табела, че плажът е неохраняем. Проблемът с повишената радиация на залива Вромос е от 80-те години на ХХ-ти век, когато заливът е използван за хранилище на отпадъци от медните мини. Там са съхранявани включително и радиоактивни отпадъци. Сега всяка година радиоактивният фон се следи от Регионалната здравна инспекция.", "date": "2019.07.14", "title": "Завишена радиации сее зарази в залива Вромос"}
{"url": "https://www.faktor.bg/bg/articles/kultura/art-faktor/otkriha-unikalen-nadpis-na-mistichnoto-dionisovo-sdruzhenie-ot-iii-vek-svidetelstvo-za-trakiyskite-misterii", "text": "Исторически удар. Така археологът Жени Танкова и епиграфът Николай Шаранков определиха последното сензационно откритие на Епископската базилика, пише в авторски материал Иво Дернев, публикуван в сайта podtepeto.com. При обръщането си, една от мраморните плочи от пода в атриума на гигантския раннохристиянски храм разкри неподозиран надпис, който е бил част от по-ранната сграда там, а в последствие е бил преизползван.  Огромното посланието на старогръцки е издялано съвършено върху каменната стела (паметник с надпис и релеф) приблизително сто години преди изграждането на Епископската базилика. Което потвърждава теорията,  че предшествалата храма постройка е била свързана с императорския култ.  Под посланието седят имената на 44 члена на религиозното сдружение Дионис, а изработването му е по повод оцеляването им при готското нашествие през 251 г., което почти унищожава града.  Надписът е в чест на Дионис, наречен тук за първи път Тракийския Предводител. Членовете на мистичната организация го посвещават и на императорите Варелиан и Галиен. Посланието на старогръцки е разчетено от епиграфът  Николай Шаранков. „Този надпис е трети от по-ранната сграда тук. Той не я датира в точност, а просто е положен тук в момента след готското нашествие от 251 г. Надписът буквално гласи: „За победата, здравето и вечното просъществуване на императорите Публий Лициний Валериан и Галиен Августин и за целия им дом, за свещения сенат и римския народ и за съвета и народното събрание на Филипопол- на Тракийския Предводител Дионис посветиха оцелелите мисти, когато водач на мистериите и пожизнен жрец беше Аврелий Мукианид , син на Мукиан”. Следва издълбан в мрамора списък с имената на всички 44 члена на мистичното общество, много от които са споменати с длъжностите, които са заемали”, разкри Жени Танкова. Николай Шаранков пък трудно скриваше вълнението си от последната находка на обекта днес. „ Нямаме друго Дионисово сдружение с толкова сложна организация, съдейки по длъжностите. Явно тук е било някакво много важно място, където императорските почитатели са си слагали списъци с имената. Става въпрос за списък на религиозното сдружение Дионис. Но това, което е по-интересно, че от времето на Галиен, по-точно Валериан и Галиен, подписалите се тук пишат, че са се спасили от готското нашествие. Шрифтът е идентичен с един надпис в чест на император Галиен в Археологическия музей. Посвещението е за Повелителя на Тракия Дионис, като интересното е, че не споменават провинциален управител, тъй като по това време вероятно ситуацията в Тракия е била доста сложна. В това мистично сдружение има интересни длъжности, явно свързано и с императорския култ. Находката е изключителна и с това, че от този период на практика нямаме никакви надписи. Само този за Галиен в музея и един за пълководеца му Марциан, който сега е експониран до стадиона”, разказа епиграфът Николай Шаранков. Точната датировка ще е ясна след месец, но щом се говори за Галериан и Валериан и щом става въпрос за оцелели от готското нашествие, явно надписът е изработен в началото на управлението на императорите- 253 г. Това е поредно потвърждение на отколешна идея на археолозите и Шаранков, че под Базиликата е имало нещо, свързано с императорския култ.  В списъкът с имена например се среща рядката длъжност „сабостофор”- този, който носи изображението на императора. Мъжете с тази длъжност в списъка са двама, може би заради двамата императори. „Този надпис дава много богата информация. Това без съмнение е един от най-интересните надписи, откривани в Пловдив. На първо място защото е поставен от хора, които са се спасили от голямото готско нашествие в средата на трети век и те след оцеляването си, 253-254 г., за благодарност за спасението си издигат този списък на оцелелите членове на религиозното сдружение в чест на Дионис, наречен тук за първи път Тракийския Предводител. Те го посвещават на императорите Варелиан и Галиен, чийто имена след това са изтрити. Това е списък на сдружение за провеждане на мистерии в чест на Дионис. Това, което е интересно, е че са изброени и длъжностите на членовете в организацията, а те са много разнообразни. Има няколко ръководители на мистериите, различни видове жреци, хора които имат задължение да носят специфични свещени предмети. Виждаме една много сложна структура на това сдружение, каквато нямаме в други надписи. Това тепърва ще трябва да се проучва”, заяви Шаранков. Той допълва, че в списъка се откриват и така наречените „курети”, които танцуват с военни доспехи. Има също името на техния предводител, който върви с дрянова пръчка.Този надпис може да възстанови до голяма степен съществото на тракийските мистерии.", "date": "2019.07.14", "title": "Откриха уникален надпис на мистична общност на Дионис от III век, свидетелство за тракийските мистерии"}
{"url": "https://www.faktor.bg/bg/articles/vklyuchiha-v-energiynata-sistema-v-ti-blok-na-aets-kozloduy", "text": "Пети блок на АЕЦ \"Козлодуй\" е включен в ранния следобед в енергийната система на страната, съобщиха от централата, цитирани от БНР. Това стана след проведени вчера и днес финални изпитания на блока, след планов годишен ремонт и модернизацията му за работа при повишена мощност от 104 процента в различни режими. Подобна програма за изпитания бе извършена и за Шести блок на централата преди две години.", "date": "2019.07.14", "title": "Включиха в енергийната система V-ти блок на АЕЦ \"Козлодуй\""}
{"url": "https://www.faktor.bg/bg/articles/vrah-musala-pobelya", "text": "Необичайното време предизвика множество коментари в социалните мрежи. На връх Мусала падна юлски сняг, предаде \"Meteo Balkans\". Количеството е достатъчно голямо, за да бъде направен снежен човек.    Лошото време обхвана цяла България. Оранжев и жълт код за обилни валежи са обявени в цялата страна, с изключение на Добрич и Силистра.  Очаква се количеството дъжд да надхвърли 50 литра на квадратен метър в Западна, Централна и Южна България. Най-много валежи ще има в планините.", "date": "2019.07.14", "title": "Юлски сняг покри връх Мусала"}
{"url": "https://www.faktor.bg/bg/articles/otkriha-izpepelenoto-tyalo-na-mazh-sled-pozhar-dva-apartamenta", "text": "Възрастен мъж загина при пожар, избухнал в апартамент в старозагорския кв. \"Казански\", съобщиха от Областната дирекция на МВР. Сигналът за пламъците е подаден около 4.30 часа. Огънят е пламнал в апартамент на десетия етаж на жилищен блок. На място са изпратени екипи на пожарната, полицията и Спешна помощ. Четете още новини от България и света Пожарът обаче се е прехвърлил и на жилището на 11-ия етаж. И двата апартамента са изгорели. След потушаването на огъня, в апартамента, в който е избухнал огънят, е открито овъгленото тяло на възрастен мъж. Най-вероятно това е собственикът. От водните струи са нанесени щети и по апартамент на деветия етаж.", "date": "2019.07.14", "title": "Откриха изпепелено тяло на възрастен мъж след пожар в два апартамента"}
{"url": "https://www.faktor.bg/bg/articles/valeri-simeonov-i-deputati-na-nfsb-na-obikolka-iz-zapadnite-pokraynini", "text": "Народните представители от Национален фронт за спасение на България, водени от лидера на партията Валери Симеонов, са имали срещи с български общности в Западните покрайнини в петък и събота, съобщиха днес от пресцентъра на НФСБ. В основата на разговорите са били проблемите, поставени от сънародниците ни там. Това е поредна среща, тъй като през последните две години НФСБ е поставил като свой приоритет и е поел като ангажимент подпомагането на нашите сънародници там и защитата на интересите на българските общности, се отбелязва в съобщението. Посещението е било по покана на българското генерално консулство в Ниш и със съдействието на Културно-информационния център в Цариброд. Народните представители Валери Симеонов, Валентин Касабов, Христиан Митев, Георги Колев, Петър Петров, Росен Живков и областният координатор на НФСБ Венера Тодорова са разговаряли с българските общности в различни селища от община Сурдулица. В Зайчар българската делегация е участвала в отбелязването на първата годишнина от създаването на Сръбско-българския културен център - Сдружение \"Светлина\", и се е срещнала с български сънародници от този район, допълниха от НФСБ. Валери Симеонов и депутати от НФСБ се срещнаха с българи от Западните покрайнини \"За първи път парламентарна делегация в такъв мащаб е на такава сериозна обиколка в Западните покрайнини\", е казал Валери Симеонов, цитиран от пресцентъра на НФСБ. Той е отбелязал, че всичко това е станало със съдействието на секретаря на КИЦ \"Цариброд\" Далибор Миланов - \"един истински българин, който работи всеотдайно за съхранение на българската идентичност в Западните покрайнини\". Далибор Миланов е добавил, че депутатите на НФСБ са хората, които винаги откликват на поканите и проблемите на българите в Западните покрайнини. \"Надяваме се така да работим и занапред, защото така се решават наши проблеми\", е заявил Далибор Миланов.", "date": "2019.07.14", "title": "Валери Симеонов и депутати на НФСБ на обиколка из Западните покрайнини"}
{"url": "https://www.faktor.bg/bg/articles/obshtestvo/zakon-i-red/vss-tryabva-da-otkrie-utre-protsedurata-za-izbor-na-glaven-prokuror", "text": "До 29 юли Пленумът на ВСС ще проведе четири заседания за внасяне на предложения за кандидатури за главен прокурор. Предложения могат да правят не по-малко от трима от членовете на Прокурорската колегия, както и министърът на правосъдието. Крайният срок за представяне на писмена концепция от кандидатите е 12 август. На 12 септември Пленумът на ВСС ще проведе заседание за обявяване на датата, часа и мястото на изслушване на кандидатите за главен прокурор. Пленумът на Висшия съдебен съвет ще изслуша кандидатите и ще проведе избор за главен прокурор на 24 октомври, предвижда приетия времеви график за провеждане на процедурата. Решението за избор на кандидат се приема с мнозинство не по-малко от седемнадесет гласа от членовете с явно гласуване. Главният прокурор се назначават и освобождават от президента по предложение на пленума на Висшия съдебен съвет за срок от седем години без право на повторно избиране. Мандатът на действащия главен прокурор Сотир Цацаров изтича на 10 януари 2020 г.", "date": "2019.07.14", "title": "ВСС трябва да открие процедурата за избор на главен прокурор"}
{"url": "https://www.faktor.bg/bg/articles/obshtestvo/ulitsata/pitbul-napadna-stopanskata-si", "text": "Млада жена е с множество наранявания, след като е била нападната от питбул в столичния квартал \"Бояна\". С по-леки травми са двамата мъже, които обучавали животното. На мястото има полицейски екипи, предава БНР.  Пострадалата жена е собственик на кучето. Тя взела кучето от приют, за да го отглежда. За възпитанието на животното са се грижили двама мъже.  В ранния следобед в неделя животното е нападнал първо жената, която е с множество рани и травми по тялото. Двамата обучители са се опитали да й помогнат, но и те са били нападнати от животното.  В момента питбулът е в района на инцидента, има и eкипи на СДВР. Чакат се екипи на \"Екоравновесие\", които да приберат кучето. Води се разследване.", "date": "2019.07.14", "title": "Питбул нападна стопанката си в Бояна"}
{"url": "https://www.faktor.bg/bg/articles/po-tezhka-prisada-za-muzikanta-nasilval-maloletnata-si-dashterya", "text": "Бащата, задържан за изнасилване на 13-годишната си дъщеря, понякога използвал и сила, за да подчини детето си. Това е установило разследването. Старозагорският окръжен съд ще наложи утре, понеделник, постоянна мярка за неотклонение на 40-годишния Стоян Владев от Казанлък, обвинен, че се е съвкуплявал с биологичната си дъщеря в продължение на 3 години. Сега момичето е на 13 години. Бащата е изобличен след показания на майката. Прокуратурата ще поиска от съда тази мярка да бъде най-тежката - задържане под стража. В момента Владев е в ареста за 72 часа, които изтичат в 14 часа в понеделник. Това задържане му бе наложена в петък от Районната прокуратура в Казанлък, която първоначално пое разследването. Тя го обвини по член 151 от Наказателния кодекс, по който, ако бъде признат за виновен, мъжът може да бъде лишен от свобода за срок до 8 години. В хода на разследването обаче станало ясно, че бащата понякога използвал и сила, за да принуди ненавършилата 14-години девойка да се съвкуплява с него, съобщава \"24 часа\". Юристи обясниха, че това прави деянието по-тежко, което наложило в събота делото да бъде поето от Окръжната прокуратура в Стара Загора. При новите обстоятелства най-вероятно Стоян Владев ще бъде обвинен по член от Наказателния кодекс, който може да му донесе затвор между 10 и 20 години, ако бъде признат за виновен по него от съда. Сигнал за престъплението в полицията в Казанлък подала майката на момиченцето. Тя и биологичният бащата на детето живеели преди време на семейни начала, но се разделили. Стоян бил признал бащинството си над момиченцето и заради това имал право да бъде заедно с малката през почивните дни. Какво е правил с нея през това време тепърва ще се изяснява в подробности, но порасналата вече тийнейджърка усетила, че това не е детска игра, както го представял баща й. Споделила с майка си, на която й трябвало малко време, за да се освести от чутото и да го осъзнае, преди да съобщи в полицията. Родителите на насилваното момиченце са музиканти. Стоян, който има висше музикално образование от академията в Пловдив, дори за кратко преподавал музика в казанлъшко училище. Познат е обаче повече като ресторантски музикант - свирел на йоника, а майката на детето била певица. Преди време двамата имали общи участия в музикални програми.", "date": "2019.07.14", "title": "По-тежка присъда за музиканта, насилвал малолетната си дъщеря"}
{"url": "https://www.faktor.bg/bg/articles/politika/hlyab-i-pasti/zashto-srabski-duhovnitsi-v-rasa-zabraviha-bozhiyata-zapoved-ne-ubivay", "text": "Сръбската православна черква представлява най-шовинистичната, войнолюбива и етнически нетърпима част от сръбското общество. Няма друга структура в Сърбия водеща толкова лицемерна и двулична политика. Примерите които мога да дам са много, но аз ще се спря само на два и то от недалечната история на Сръбската държава. През 2017 година на 24 май архиерейският синод на сръбската православна  църква взима решение и канонизира около 8000 души сърби за мъченици. Това става по идея на Вранянския митрополит Пахомий. Решава се още да се въведе специален ден 29 май за ежегодно отбелзване паметта им чрез извършване на Богослужения и помени в сръбските черкви, най-вече в района на Поморавието.  За какво всъщност става дума? Според сръбската историография по време на Първата Световна война българската армия била събрала от цяла Сърбия нейната интелигенция и докарвайки я в района на Поморавието систематично избила хиляди свещеници, учители, мъже, жени и деца, които после  нахвърляла в масови гробове.  Този исторически мит беше развенчан от сериозни български историци с обективни, документални и исторически  материали. Но   послужила преди сто години на Сърбия да убеди Великите сили от Антантата да наложат изключително сурови условия  на страната ни през 1919-1920 години при подписване на Ньойския договор, сега се опреснява, за да вмени вина на държавата ни и тя отстъпчиво да съдействува за безрезервното приемане на Сърбия в Европейския Съюз. Ето го единия аршин, с който Сърбия мерейки фалшифицира важни периоди от общата ни история. Но  прилага съвсем друг аршин, когато трябва да обясни каква е била позицията и по време на войните на разпада на Югославия от 1991г до 1999 година.   След смъртта на Тито и с настъпването на голямата политическа промяна в Европа Югославия потегли към своето естествено разпадане. То стана в продължение на десетилетие в условията на кръвопролитни войни, стотици хиляди жертви, осакатени хора, бежански вълни и материални разрушения. Върху руините на изкуствено създадената Югославия  се родиха Хърватска, Словения, Македония, Босна и Херцеговина, Косово и Черна Гора. Възпитавани в дух на великосърбизъм и пренебрежение към останалите народности в Югославия, както и към съседните  страни. Сърбите не можаха да преглътнат  разпада на изкуствената си  Балканска империя. Вместо цивилизована раздяла и ново мирно съжителство като равноправни народи в Европейския съюз, те предпочетоха първо да си очертаят границите на Велика Сърбия, че след това да умуват дали да влизат в обединена Европа. Платиха за това много висока цена.   Не ме учудва фактът, че Слободан Милошевич стоящ начело на Югославската комунистическа партия и държавата по това време   Комунизмът навсякъде по света си разчиства пътя напред с въстания, революции и войни, а това означава и с много човешки жертви. По същия начин постъпи Милошевич и в Югославия.   Не ме учудва и фактът, че военните в Сърбия осъществиха тези кръвопролитни войни. Та нали за това бяха подготвяни в продължение на столетие. Да воюват срещу външния, а също така и срещу вътрешния враг.    Не ме учудва и поведението на сръбските служби за сигурност-бивша УДБ-а (Управление за държавна сигурност). Беше дошло тяхното време да се борят и спасяват нещо, което беше вече неспасяемо. Институцията създадена преди две хиляди години от учениците на Исус Христос, която винаги е проповядвала Християнската ценностна система, морал и философия, тук в разпадаща се Югославия  имаше най-шовинистично, човеконенавистно и братоубийствено поведение. Сръбската православна църква без никакво колебание застана на страната на Милошевич, армията и УДБ-а. Ако въобще някой е хранил илюзии, че тя е независима от държавата и изповядва Християнското човеколюбие, то войните на Югоразпада ни отвориха очите за истинското положение на нещата. Оказа се, че сръбската църква е най-реакционната институция в бивша Югославия, което ще подкрепим  с достатъчно примери. Тук не става дума за отделни свещеници действуващи по силата на личните си убеждения, а за църквата като институция и поведението на светите и отци. Игумени на манастири, владици и даже патриарси „затъкнаха” под църковните си одежди „патрондаши и револвери”. Довчерашните „пастири” на мирното си „стадо” се озъбиха на словенци, хървати, албанци, бошняци и въобще мюсюлмани. Любовта към ближния беше захвърлена като непотребна одежда  в нишата зад олтара, а пред него сръбскияj свещеник започна да благославя четници, убийци и садисти за изтребление на всичко що не е част от сръбския етнос. Благославяше се войната, разстрелите, мъченията в концентрационните лагери, изнасилванията, изселванията, грабежите - ГЕНОЦИДА! И всичко това през ХХ век в сърцето на цивилизована Европа!   Има ли историческо обяснение за това, което сътвори Сръбската православна църква? Мисля, че - ДА. Нека погледнем в историята, за да се убедим.   От времето на Втората световна война един от бащите на сръбската православна църква, владиката Николай Велимирович- Охридски и Жички, обявен за Светец от нея „оре в браздата” на антисемитизма. Този „светец” по време на войната фактически се възхищава от Адолф Хитлер виждайки в него Свети Сава на ХХ век. Не е тайна неговото положително отношение към тогавашния сръбски политик Димитрие Льотич участвувал в профашисткото правителство на Милан Недич, а също и оглавявал профашистката организация СБОР. Нароилите се след това организации като Сръбска доброволна команда и Сръбско доброволческо опълчение, по подобие на Хитлеристките SS команди се занимават основно с изтребление на евреи и цигани в тогавашна Сърбия. Та този именно Льотич, „светецът” Николай Велимирович възхвалява като „духовна знаменитост на национализма”, виждайки в него истински „идеолог на сръбския национализъм”.    Не един и двама са в днешно време следовниците на този „бащица” на СПЦ. Тук може да изредим имената на митрополит Амфилохий, митрополит Артемий, епископ Пахомий-Врански, владиката Качавенда, Патриарх Павле, Патриарх Ириней, епископ Филарет и много още други.   Тия именно духовни водачи на сръбския народ, призвани да проповядват, любов към ближния, миролюбие, състрадание и взаимопомощ се превърнаха в подстрекатели на убийствата,  Къде беше покойният вече сръбски Патриарх Павле, когато се разразиха братоубийствените войни в бивша Югославия?  На въпрос към Патриарх Павле-защо не смята себе си за очевидец на събитията в Косово ето какъв лицемерен отговор дава светият отец: „По простата причина, че не съм очевидец на тези събития. На моето пребиваване в Косово преди време беше придадено прекалено голямо значение. Просто аз бях там, защото беше редно да бъда. Ние все пак се нуждаем от добри хора и добри пастири и сме готови да ги видим навсякъде, винаги и непрестанно.” Кои пастири имаше предвид патриарх Павле? Може би военните и най-вече паравоенните формирования, които методично прочистваха  Косово от местното албанско население по време на операция „Подкова”.  Тези ли „пастири” прилагащи тактиката на „изгорената земя” с изтребване до крак и прогонване от домовете му  беззащитното цивилно население. Армия срещу цивилни, няма що, голямо геройство! А къде стоеше главата на сръбската православна църква по време на националистическите митинги, където се издигаха призиви сръбският народ да поведе свещена война срещу мюсюлманите и останалите народности. Ето го духовният глава на сръбския народ, пастирът на стадото, духовният водач на всички сърби - патриарх Павле. Негово Светейшество е заедно с най-големите военнопрестъпници - Радован Караджич и Радко Младич. Тук  патриарха не е просто очевидец на ставащото, а пряк участник, който видно е че, даже благославя двамата сатрапи виновни за смъртта на стотици хиляди хора. Не знам дали душата му е намерила покой горе на небесата оставяйки в кръв народите, които е бил призван да учи на смиреност и вяра.  Не се оказа много по-различен от него и настоящия патриарх  Ириней. Без да си вземе никаква поука от случилото се по земите на бивша Югославия и разбитите съдби на милиони хора, той размахва факла за разпалване на нов пожар в Косово. Патриархът призова своите сънародници в Северно Косово „да останат на барикадите”. Ето какво заяви той дословно  по време на една от поредните си литургии: ”Удържайте, докато властниците не видят, че сърбите защитават своята земя и са поставили барикадите на своя земя, за да запазят своите домове и своя край, в който живеят от векове.” Но за какво призовава настоящият сръбски патриарх? Отново ли към война и кръвопролитие между сърбите в Северно Косово и двумилионното албанско население в останалата част на тази вече независима държава? Къде остана християнският морал, правото на другия, на различния от теб да определя сам своето място в живота и своята съдба. Трудно е да се повярва, че след толкова пролята кръв   Явно уроците на историята не са научени. И какво да очакваме от останалите висши духовници в същата тази църква щом патриарсите са загърбили Христовата вяра и гледат на кръв. Владиката Василий Качавенда е най-зловещата фигура сред висшите сръбски духовници прегърнал откровено идеологията на великосръбския шовинизъм и етническото прочистване. Запечатан е мигът, в който той благославя бойците от паравоенното формирование „СКОРПИОНИ” за извършване на последващите разстрели на 8 000 мюсюлмани в Сребреница.  В съвременния свят това се нарича ГЕНОЦИД. А какво да кажем за следващия „герой”-поредният сръбски владика Филарет обвиняван за това, че е подкрепял и даже укривал за известно време военнопрестъпниците Радован Караджич и Радко Младич. В името на Отца и Сина и Светия Дух- огън!!! Тук негово Високопреосвещенство дядо Филарет е метнал юнашки леката картечница на рамо, опрял гръб в бронираната машина, пред ухилените физиономии на една разпасана команда от убийци. И да се върнем в по-ново време, за да видим какви ги вършат митрополит Амфилохий и владиката Атанасий на протестен митинг в центъра на Белград по повод сключено споразумение между Сърбия и Косово в белгийската столица Брюксел през месец май 2013 година. На него без капчица свян от духовните си санове и призванието отредено им от християнската черква Амфилохий произнася  яростна, войнствена реч, в която не се поколебава да заплаши със смърт министър-председателя Ивица Дачич, подобно смъртта настигнала  друг един бивш сръбски премиер Зоран Джинджич. Безпрецедентната заплаха бива придружена от провеждане на заупокойна молитва за правителството и парламента на Сърбия. Нещо, което знаем се прави само за мъртвите! Но това не е само позиция на някои от сръбските владици. Свещеният архиерейски Синод, разбирайки за подготвящия се план за Споразумение относно нормализиране на отношенията между Сърбия и Косово излиза със Заявление в което критикува предстоящото споразумение. За владиците „Това изглежда дори не  продажба на нашата най-важна в духовен и исторически план територия, а на безусловна капитулация”. И още, критикува се правителството за това „че става въпрос за пълно оттегляне на институционалното присъствие на Сърбия от територията на южната и област, за установяване на ограничена автономия на сръбската общност на територията северно от моста Ибър в Косовска Митровица в рамките на управлението на Хашим Тачи и с това за непряко и мълчаливо, но все пак фактическо признаване на съществуването  система на държавна власт в Косово, независима от съществуващото държавно устройство на Сърбия”. Забележете годината е 2013. Сръбската православна църква не желае нормализиране на отношенията, не иска признаване независимостта на Косово, отказва присъединяване към Европейския съюз и говори за духовни и исторически права и територии. Явно сръбските владици имат слаби познания, като по история, така и по география и демография. Исторически Косово е принадлежало поне на шест държави между които и Царство България. Духовно в него са се наслоявали културите на Римската империя, Източната Римска империя, България, Турция и Сърбия. Демографски  сега то е населено изключително с албанци, а косовските сърбите се изпаряват светкавично към същинска Сърбия, където митингуват по площадите с призива- „ Косово йе Сърбия”. Но тези истини явно не допадат на Синодалните старци за това  те ги пропускат в своето Заявление. Всичко това не остава незабелязано от Европа и света. Международната кризисна група „Сърбия след Джинджич” изготвя и публикува доклад в който прави извода, че СПЦ е една от най-консервативните и изолационистки християнски църкви в православния свят. Цитираме: „Сръбската православна църква е крайно консервативно организирано национално тяло, което се идентифицира с въпроси, които иначе биха се разглеждали като политически или дипломатически-държавни граници, тип държавност,отношението на държавата към гражданите й, политиката към националните малцинства, и др. Позицията на Църквата често е антизападна, изолационистка и дефанзивна. По време на войните в бивша Югославия нейното отношение може да бъде определено само като екстремистко и в някои случаи яростно националистическо, тъй като си затваря очите пред етническото прочистване, а в някои случаи дори го оправдава.” Ясно, просто и категорично са направени изводите в този доклад. На сръбските свещеници не е спестено нищо. Ако приемем, че истината е такава оттук следва естественият извод, че редом с военнопрестъпниците Милошевич, Хаджич, Младич, Караджич и прочие\tтрябва да бъдат изправени на съд и ред висши и не толкова висши духовни служители. Това са военнопрестъпници облечени в раса. -\tТези набедени  „Божи” служители участвуваха в националистическите митинги в Сърбия с речи и декларации. -\tБлагославяха военни и паравоенни формирования за извършване на жестоки масови убийства на невъоръжено цивилно население. -\tВзимаха и пряко участие в убийствата и кланетата на мирни хора. -Даваха приют и скривалище на издирвани от властта и международния съд в Хага военнопрестъпници. - Продължават и днес да насъскват сърбите срещу другите етноси и религиозни общности. - Обричат сръбския народ на изолация и невъзможност за постигане на цивилизационнен избор в посока Евроинтеграция. Мястото на тези антихристи е в съда, но не Божия, а човешкия съд, тук на земята, за да отговарят за ужасните си грехове, за подстрекателствата към братоубийствена сеч, за индулгенциите давани на садистите за успокоение на съвестите им, за липсата им на Християнски морал превръщащо ги в нещо повече от обикновени престъпници. Пътят на Сърбия към Европейският съюз и Европейската ценностна система минава задължително и през това очистение. Не може престъпните духовници облечени в раса, по които още стоят неизсъхнали петна човешка кръв да се крият зад пагоните на десетина военнопрестъпници и да продължават лицемерните си християнски проповеди от църковните амвони. Трябва да има справедливост сега, тук, на земята-веднага. Справедливост за всички!", "date": "2019.07.14", "title": "Защо сръбски духовници в раса забравиха Божията заповед „Не убивай”"}
{"url": "https://www.faktor.bg/bg/articles/dimitar-stoyanov", "text": "Главният секретар на президента Румен Радев – Димитър Стоянов, коментира позицията на зам.-министър Атанас Запрянов пред БНР, че „пакетът, който България е поискала от американска страна е бил умишлено завишен, така че в процеса на разговорите да може да се намалява“.  „Не виждам логика в тези думи – да бъде завишено нещо, което след това да бъде намалено. В преговорния процес между България и САЩ това е абсолютно недопустимо – да поискаш нещо повече, за да бъде след това намалено. Няма логика в тези думи, които бяха изказани от ген. Запрянов“, коментира в студиото на националното радио съветникът на президента. „Съгласно изпратеното наше искане в края на февруари месец до САЩ, беше поискан един пакет, който беше пълен пакет и осигуряваше пълната експлоатация на самолетите F-16 с интегрирана логистична поддръжка за три години и необходимото наземно оборудване, обучение, въоръжения – цялостен пакет. Стойността - 1 млрд. 673 млн. долара, тук трябва да кажем, че цените са всички без ДДС. След това политиците, като г-н Запрянов и някои експерти коментираха, че това било таван на цените, че можело да бъде намаляван – няма такова нещо. В процеса на FMS няма намаляване на цените, цената е ясна и няма как да бъде намалена“, посочи още Стоянов. Той коментира още въпроса за колко време според него ще стигнат тези т.н. умни оръжия – „въздух-земя“, „въздух-въздух“, „въздух-кораб“ на самолетите. „Определено няма пълен боекомплект. Изискванията, които ги има в Министерството на отбраната, са да имаме такъв боекомплект, така че тук е първата слаба страна. За това, че ние нямаме пълен боекомплект. Второто, което е, зависи от военно-политическата ситуация, ако военно-политическата ситуация на Балканите или в друга ситуация се налага да се вземат някакви конкретни решения, мисля, че този пакет ще бъде попълнен, защото е крайно недостатъчен. Не може да се каже дали тези ракети, бомби, свободно падащи, които ще бъдат включени в пакета, ще бъдат изразходвани за година, две, три или пет. Няма как да бъде предсказано това“. Стоянов коментира още въпроса ще се намерят ли пари за закупува на допълнително въоръжение за F-16: Това са и моите опасения с ограничаването на този пакет. Имаме немалко примери в миналото. Например със закупуването на вертолетите „Кугър\"", "date": "2019.07.14", "title": "Съветник на президента атакува сделката за F-16: Липсва пълен боекомплект"}
{"url": "https://www.faktor.bg/bg/articles/novini/balgariya/desislava-atanasova-tsik-e-kategorichna-mashinnoto-glasuvane-e-trudno-votat-neopravdano-skap", "text": "Цената на машинното гласуване ще бъде още по-висока за местните избори. Това каза депутатът от ГЕРБ и зам.-председател на правната комисия в Народното събрание Десислава Атанасова в интервю за БНР. Атанасова посочи, че след проведените избори ЦИК е изготвила анализ за предстоящо гласуване чрез машини в много повече секции. По думите ѝ, аргументите на ЦИК са, че гласуването е било трудно, вотът е неоправдано скъп. Тя припомни, че цената на 1 машинен вот е 59 лв. в сравнение с 0.71 лв. за хартиена бюлетина. Особено сериозно внимание е обърнато, че цената ще е още по-висока за предстоящите избори за общински съветници и кметове, уточни Атанасова. Спецификата на местните избори изисква специфична настройка на отделните машини за отделните СИК-ове. Някъде ще трябва да бъдат настройвани за три вида, другаде за четири вида избори, добави Десислава Атанасова. Ако остане, машинното гласуване ще бъде сериозно предизвикателство при преброяването на преференциите за общинските съветници. От ЦИК смятат, че увеличаването на броя на секциите с машинно гласуване ще доведе до увеличаване на несъответствия и грешките в протоколите, подчерта зам.-председателят на правната комисия в НС. По думите ѝ, българските граждани разчитат на хартиената бюлетина и не проявяват интерес към машините. Атанасова отбеляза, че са предложили машинно гласуване да отпадне на парламентарни и местни избори, защото в такова становището на вносителите – ГЕРБ, \"Воля\" и \"Обединени патриоти\".", "date": "2019.07.14", "title": "Десислава Атанасова: ЦИК е категорична - машинното гласуване е трудно, вотът - неоправдано скъп"}
{"url": "https://www.faktor.bg/bg/articles/novini/svyat/ruski-ekspert-za-sdelkata-s-400-tova-e-lichen-uspeh-na-putin-nova-vazmozhnost-za-trolvane-na-amerikantsite", "text": "Договорът за закупуването от страна на Турция на отбранителните системи С-400 от Русия, което предизвика криза в отношенията между Вашингтон и Анкара, се превърна и в новина от световния дневен ред, пише турската секция на Евронюз, посочва Obzornews.bg.  Според някои анализатори реализирането на този договор ще тласне още по-напред отношенията между Анкара и Москва, в сравнение с отношенията на Турция с Европа и САЩ.  Директорът на базираният в Москва Център за анализ на стратегиите и технологиите Руслан Пухов окачествява продажбата на С-400 за Турция като личен успех на руския президент Владимир Путин, изтъквайки, че с това споразумение Русия е постигнала огромен успех на международната сцена.  По думите на Пухов договорът за продажбата на С-400 е нещо повече от оръжейна сделка и занапред това ще увеличи влиянието на Русия над Турция.  „Това е нещо повече от оръжейна търговия. Това е огромен успех за Русия на международната сцена. Това е категоричен успех на Путин. Защото, ако не беше неговата лична намеса, сделката нямаше да се сключи“, заявява Пухов пред Евронюз.  Пухов подчертава големите ползи за Русия от въпросната сделка и допълва: „Предимствата за Русия са ясни: нейното влияние върху Турция ще нарасне, ще спечели пари, ще се създаде възможност за продажба на нови продукти на Турция, открива се възможност и за „тролване“ на американците.“  Пухов акцентира, че отношенията на Русия с Турция ще преминат в нов етап и отбелязва, че гаранциите за сигурност, които руснаците дават са повече в сравнение с тези на европейците и американците. „Ние ставаме все по-тясно свързани с турците. И за двете страни ще бъде по-лесно да постигнат разбирателство. Когато се купуват оръжия, това означава, че се купува и сигурност“, заявява руският специалист.", "date": "2019.07.14", "title": "Руски експерт за сделката С-400: Това е личен успех на Путин, нова възможност за \"тролване\" на американците"}
{"url": "https://www.faktor.bg/bg/articles/novini/svyat/partiyata-na-zaev-atakuva-vmro-dpmne-hora-na-gruevski-otklonyavat-stranata-ot-evroatlanticheskiya-pat", "text": "Християн Мицковски е просто гласът на истинския председател на ВМРО-ДПМНЕ, който управлява партията от Будапеща, а именно – Никола Груевски. Това са заявили от СДСМ във връзка с интервю на Мицковски за македонска телевизия, предават МКД и \"Фокус\". Според СДСМ, Мицковски няма нито идеята за управление, нито програма, а той е просто едно „голямо нищо“.  Партията на премиера Зоран Заев също така обвини лидера на опозицията в противопоставяне на евроатлантическия път на Северна Македония.  По-рано, в рамките на свое интервю, Мицковски обяви, че ВМРО-ДПМНЕ ще се бори за промяна на властта, тъй като по неговите думи, „това, което се случва държавата, може да завърши само с предсрочни избори“.", "date": "2019.07.14", "title": "Партията на Заев атакува ВМРО-ДПМНЕ: Хора на Груевски отклоняват страната от евроатлантическия път"}
{"url": "https://www.faktor.bg/bg/articles/moskva-blamira-razgovora-s-tokio-za-vrashtane-na-dva-ot-kurilskite-ostrovi", "text": "Русия е отказала да обсъжда с Япония въпроса за предаването на Токио на два от четирите южни Курилски острова в рамките на преговорите за сключване на мирен договор, съобщи днес агенция Киодо, цитирана от ТАСС, предаде БТА. Цитирайки източник, близък до преговорния процес, агенцията съобщава, че една от причините за отказа на руската страна дори да обсъжда такава възможност, са опасенията на Москва, свързани с японско-американския военен съюз. Отказът бил обусловен и от опасения, че евентуален компромис с Япония по териториалния въпрос може да се отрази отрицателно на равнището на подкрепата за властта от страна на руското население, отбелязва Киодо. Богати на полезни изкопаеми, заобиколени от води с много риба и гарантиращи на руския флот достъп до Тихия океан - четири острова от архипелаг са обект на спор между Москва и Токио, който датира още от края на Втората световна война. Пълният контрол върху тези острови защитава руското Охотско море, разположено по на север, от евентуално нахлуване на чужди подводници.", "date": "2019.07.14", "title": "Москва бламира разговора с Токио за връщане на два от Курилските острови"}
{"url": "https://www.faktor.bg/bg/articles/novini/balgariya/karadaya-s-novi-zaklinaniya-da-privedem-balgarskiya-etnicheski-model-v-deystvie", "text": "Длъжни сме да приведем в действие българския етнически модел, за да дадем добър пример на Балканите и на Европа. Това каза в Търговище лидерът на ДПС Мустафа Карадайъ, който бе гост на традиционния събор в местността \"Баба Конду\" край с. Божурка. Въпреки дъждовното време и тази година тук се стекоха десетки хора от региона и страната, за да благодарят за даровете на природата, и да се помолят за здраве за семействата си. Тук всяка година, без значение от етнос и религия, хората идват да търсят изцеление с огромна надежда.  Това е празник на духа, тук празнува душата, каза в обръщението си Карадайъ. По думите му във времена на разделение и противопоставяне, това място отправя най-доброто послание към всички за единство и толерантност. Кметът на Търговище Дарин Димитров също припомни, че местността \"Баба Конду\" събира всяка година и мюсюлмани, и християни, защото надеждите ни са общи.  \"Не вярвайте на тези, които строят стени, вярвайте на тези, които строят мостове\", каза той. Съборът продължава с музикална програма, конни надбягвания, и традиционните мазни борби.", "date": "2019.07.14", "title": "Карадайъ с нови заклинания: Да приведем българския етнически модел в действие"}
{"url": "https://www.faktor.bg/bg/articles/novini/svyat/es-prizova-sasht-i-rusiya-da-se-razberat-za-rakite-sas-sreden-i-malak-obseg", "text": "Върховният представител по въпросите на външната политика и сигурността Федерика Могерини призовава Русия да отговори на сериозните опасения, свързани с разработването на ракетните наземни системи 9M729 и тяхната несъвместимост с договора за ракетите със среден обсег, съобщава БНР. \"Сериозно сме загрижени за развитието на събитията около договора, който би могъл да приключи на 2-ри август. Следващите дни са и последната възможност за диалог и предприемане на необходимите мерки за запазването на този важен компонент от европейската архитектура за сигурност\", се казва в изявлението на службата за външна дейност. В него се добавя, че предвид силното напрежение, трябва да се внимава светът да не влезе в епоха на нова надпревара във въоръжаването. \"Насърчаваме Съединените щати и Русия да търсят по-нататъшно съкращаване на техните арсенали, като се отчита особената отговорност на Съединените щати, които имат ядрено оръжие\", се казва в документа.", "date": "2019.07.14", "title": "ЕС призова САЩ и Русия да се разберат за раките със среден и малък обсег"}
{"url": "https://www.faktor.bg/bg/articles/novini/svyat/london-gotov-da-osvobodi-arestuvaniya-iranski-tanker-no-s-uslovie", "text": "Великобритания е готова да освободи задържания ирански танкер, ако иранското правителство даде гаранции, че корабът няма да наруши правилата за доставка на петрол в Сирия. Това обяви британският външен министър Джереми Хънт, цитиран от The Telegraph. Хънт обяви, че е разговарял по въпроса с иранския външен министър Джавад Зариф. Зариф е заявил, че неговата страна не се стреми към ескалация на ситуацията. „Проведох контруктивен разговор с иранския външен министър Джавад Зариф. Обясних му, че нашите притеснения са свързани не с произхода на нефта, а с неговата дестинация“, заяви Хънт. Танкерът беше задържан в Гибралтар през миналата седмица по подозрения, че превозва петрол за Сирия. Задържаните членове на неговия екипаж вече бяха освободени, припомнят още fakti.bg.", "date": "2019.07.14", "title": "Лондон готов да освободи \"арестувания\" ирански танкер, но с условие"}
{"url": "https://www.faktor.bg/bg/articles/novini/svyat/silno-zemetresenie-udari-indoneziya", "text": "Земетресение с магнитуд 7,3 по Рихтер бе регистрирано днес на територията на Индонезия, югоизточно от град Тернате на Молукския архипелаг в източната част на страната, съобщи Геологическата служба на САЩ, цитирана от Ройтерс.   Епицентърът е около 170 км южно-югоизточно от Тернате, на дълбочина 10 км. Засега няма съобщения за пострадали и щети. Не е давана и тревога за цунами.", "date": "2019.07.14", "title": "Силно земетресение удари Индонезия"}
{"url": "https://www.faktor.bg/bg/articles/novini/svyat/dva-ruski-samoleti-s-komponenti-za-s-400-katsnaha-v-turskata-voenna-baza-myurdet", "text": "Още два руски транспортни самолета, превозващи компоненти от ракетните системи С-400, са кацнали тази сутрин във военновъздушната база „Мюртед“ край Анкара, съобщават турски медии. Днес се очаква още един, седми поред полет да осъществи планирана доставка на части от зенитните ракетни комплекси. Междувременно агенция Блумбърг съобщи, че екипът на американския президент Доналд Тръмп е взел решение за пакета от санкции срещу Турция заради покупката на С-400. Според източници в администрацията, пожелали анонимност, мерките ще бъдат оповестени в края на идната седмица. Ако предложението за тях бъде одобрено, по закон Тръмп трябва да избере поне 5 от списък с 12 различни санкции.  Служителите на Белия дом искат да изчакат с обявяването им, за да мине третата годишнина от опита за преврат в Турция, която е на 15 юли. Това се прави с цел да се избегнат спекулациите, че САЩ са стояли зад него. Турция започна да получава в петък части от руските системи С-400. Според САЩ те са проектирани, за да поразяват самолети на НАТО и могат да събират разузнавателна информация, която да компрометира стелт способностите на изтребителите на САЩ пето поколение. Говорител на Държавния департамент е отказал коментар по темата за евентуално санкциониране на Турция.", "date": "2019.07.14", "title": "Два руски самолета с компоненти за С-400 кацнаха в турската военна база \"Мюрдет\""}
{"url": "https://www.faktor.bg/bg/articles/novini/svyat/prevrashtat-li-se-bregovete-na-kipar-v-nova-ploshtadka-za-golemi-borbi-za-vlast", "text": "Развитието, свързано с газовите находища в Източното Средиземноморие, става все по-сложно и отрицателно за Турция. Съществува ясна политика на дистанциране от международните сили. Вчера ЕС реши единодушно да работи по законопроект за замразяване на финансирането за Турция през следващата година и да преразгледа споразумението за въздушен транспорт заради сондиране на газ и петрол край бреговете на Кипър, пише англоезичното електронно издание Daily Sabah в материал, публикуван без редакторска намеса, съобщава \"Фокус\". Това ще бъде обсъдено в Брюксел в понеделник, когато ще се срещнат външните министри на ЕС. Дейностите на Турция в източната част на Средиземно море се обявяват за незаконни и има силна опозиция към ангажираността на Анкара в тези води. Почти всички регионални сили, ЕС и САЩ са там, но Турция е подложена на натиск да остане извън този район. Тази ситуация не може да бъде приета. Освен това регионът има потенциала да бъде сцена на борба между големите сили. Например руска ракета от зенитния комплекс С-200, вероятно изстреляна от Сирия, изстреляна в отговор на израелски въздушен удар падна в турската част на остров Кипър. За щастие никой не пострада, но това бе напомняне за опасна възможност замразените конфликти да се пробудят отново и да се разрази война, ако няма помирение или отстъпление. Водещи западни енергийни компании са закупили лицензи за сондажни дейности от кипърските гърци. През цялото време гръцката администрация в Кипър се опитва да избута Турция настрани и борбата започва тук. Това е политическа борба. Анкара казва, че кипърските гърци нямат права да експлоатират енергийните ресурси без справедлив дял за турската част на острова. Друга претенция, която отправи Турция, е, че е явно в рамките на собствените си права иска да оперира в собствения си континентален шелф. Гръцките власти в Кипър се опитват да получат одобрението на турската страна, като заяви, че техният дял ще бъде защитен от национален инвестиционен фонд в полза на всички кипърци. Въпреки това, разглеждайки споровете на острова, това твърдение не звучи твърде надеждно. Спорът на енергийните ресурси в Източното Средиземноморие изглежда като маса за преговори, където ЕС, САЩ, Египет и Израел се опитват да държат Анкара далеч от тях. Израел и Египет вече са сключили споразумения с гръцките власти в Кипър, което естествено предизвиква тревога у Турция. Изявлението на президента Реджеп Тайип Ердоган казва: \"Няма да позволим действия, насочени към узурпиране на природните ресурси на Източното Средиземноморие, изключвайки нашата страна и Турската република Северен Кипър... Няма да отстъпим земята на бандити в морето , \"следва да се разбира в този контекст. Бреговете на Кипър са нова площадка за големи борби за власт. Анкара се съпротивлява и трябва да се противопостави на плановете на Гърция, Израел и Египет да бъдат единствените оператори в региона. Това не е лесна борба, но трябва да се знае, че потенциалът в тези води е огромен.", "date": "2019.07.14", "title": "Превръщат ли се бреговете на Кипър в нова площадка за големи борби за власт?"}
{"url": "https://www.faktor.bg/bg/articles/novini/svyat/sled-shturm-na-hotel-v-somaliya-26-dushi-sa-zaginali-56-sa-raneni", "text": "Най-малко 26 души, сред които и множество чужденци, са загинали при щурма на хотел в Сомалия, други 56 са ранени, предават AFP и \"Фокус\". Рано сутринта хотелът бе ударен от кола-бомба, след което въоръжени нападатели щурмуваха и превзеха сградата, преди да се намесят местните органи на реда.  „Двадесет и шест души са убити при атаката и петдесет и шест други са ранени, като сред убитите има и чужденци, сред които трима кенийци, един канадец, двама британци, двама американци и трима жители на Танзания“, заявиха от полицията. Сред ранените с и двама китайци.", "date": "2019.07.14", "title": "След щурм на хотел в Сомалия: 26 души са загинали, 56 са ранени"}
{"url": "https://www.faktor.bg/bg/articles/novini/balgariya/da-prekarash-edinstveniya-si-zhivot-pod-komunizma", "text": "Колко тъжно е да прекараш единствения си живот под комунизма, като в Северна Корея. Единственият! Няма да има друг. Под строй, маршируващ, под червеното знаме и под гигантските статуи, в парализиращ страх и пълна изолация. И то във времена, когато в света има толкова много възможности, включително отвъд бодливата тел, където живеят хора, които са точно като теб. Което и ние го живяхме 45 години...И всичко това се крепи на една банда от въоръжени подлеци, които узурпират властта и “сигурността”.", "date": "2019.07.14", "title": "Да прекараш единствения си живот под комунизма"}
{"url": "https://www.faktor.bg/bg/articles/novini/balgariya/maya-manolova-ako-prodalzhavat-da-se-podigravat-s-grazhdanite-shte-se-kandidatiram-za-kmet", "text": "ЦИК вместо да си купи 3000 машини, тя нае машини на много по-висока цена - 3000 лева за машина. Освен това издадоха техническите указания едва 4 дни преди изборите, не направиха адекватна разяснителна и информационно гласуване. Така омбудсманът Мая Манолова коментира проблемът с машинното гласуване, който скара управляващи и опозиция. Грешките не бяха на машините, а на изборната администрация. Машините показаха, че се крадат гласове, посочи още Манолова. Какво ще правите на 28 октомври, попита на финала на разговора водещата.  Този въпрос за първи път ми го задават. Нямам решение, в момента в който имам - ще го обявя. Трудността с която защитавам каузите на хората - това е нещото, което ме вбесява. И ако се кандидатирам за кмет на София, това ще бъдат аргументите ми - ако продължат да се подиграват с избиратели, ще се кандидатирам.", "date": "2019.07.14", "title": "Мая Манолова: Ако продължават да се подиграват с гражданите - ще се кандидатирам за кмет"}
{"url": "https://www.faktor.bg/bg/articles/kanev", "text": "Аз не харесвам начина, по който беше издигната кандидатурата на Урсула фон дер Лайен. Това заяви в студиото на БНТ евродепутатът Радан Кънев. Ние се явихме на европейски избори и бяха издигнати трима много силни кандидати, които защитиха своите платформи по ключови теми - бежанците, климата и пр. Ясно е, че ЕНП има най-много европейски депутати.  И изведнъж предлагат човек, който никога не е участвал в европейската политика. Нейната кандидатура не се харесва от никого в ЕП, защото усещането е, че ролята на ЕП се принизява и игнорира  изборът на гражданите, за сметка на правителствата на страните в ЕС, аргументира позицията си българският евродепутат. До момента наблюдавахме преговори и компромиси, свързани с лица и национални интереси, разпределяйки важните постове в ЕС. Но сега, когато лансираха кандидатурата на г-жа фон дер Лайен най-сетне започна разговора за политики, а тя е терен за тежки компромиси. Компромисите за политиките са важната тема. Предстои да проведем политически разговор с  фон дер Лайен. За нас основополагащи са  правосъдният механизъм, мониторингът върху правосъдната система докато не бъде наложена общата правосъдна политика, как ще бъдат защитени интересите на хората, които живеят във въглищните райони. Тя ще трябва да отговори по тези теми и то аргументирано. Ако не получим задоволителни отговори, няма да я подкрепим, категоричен бе Кънев. Радан Кънев обясни, че той е твърдо за това мониторингът на съдебната система да остане за България, тъй като това е механизъм за защита на правата на българските граждани. Управлението на съдебната система не гарантира свобода на мнението. А това е гаранция, че живеем в правова държава, но у нас властта не ни я дава. Налага се да разчитаме на европейските институции, така аз защитавам гражданите на България, посочи той. Радан Кънев коментира и предстоящите местни избори. Формата \"Демократична България\" задължително трябва да се яви заедно на местните избори, няма колебание по този въпрос. Ние ще бъдем заедно във всяка община, но каква ще бъде стратегията във всяка една - ще бъде решено в бъдеще. Преценката за всеки град и община най-вярна е тази на местните структури. Дали ще отиваме на коалиции, или чисто явяване, или подкрепа на гражданска листа - това са политически решения, които трябва да обсъдим.  Що се отнася до машинното гласуване, Кънев не смята, че това е залог за демокрацията, но е крачка напред.  В рамките на две седмици България направи тежки крачки назад в демократичното си развитие - ограничаване на партийната субсидия до минимум, а се прие неограничено финансиране от страна на бизнеса. Направихме крачка напред в гласуването с машина, а сега гж отменяме. Крайно време е да спрем този регрес в българската демокрация, каза на финала на интервюто Радан Кънев.", "date": "2019.07.14", "title": "Кънев: Ще настоявам мониторингът на съдебна система за България да остане"}
{"url": "https://www.faktor.bg/bg/articles/savetat-na-es-obmislya-merki-sreshtu-ankara-zaradi-sondazhite-kray-kipar", "text": "Съветът на ЕС по външни работи ще разгледа в понеделник предложенията на Европейската комисия за мерки в отговор на извършваните от Турция проучвания за газ край Кипър. Това съобщи говорител на ЕК. Не се предвиждат нови мерки, свързани с отпускането на средства от ЕС за присъединяване и за миграция. В следващите дни предстоят няколко предварителни срещи, на които представителите на държавите от ЕС да обсъдят предложенията и да постигнат съгласие, предава БТА. ЕС обяви турските действия за незаконни и добави, че те са причина за неприемливо нагнетяване на обстановката. ЕС ще отговори в пълна съпричастност с Кипър, заявиха преди дни председателят на Европейския съвет Доналд Туск и върховният представител по външната политика и сигурността Федерика Могерини.", "date": "2019.07.14", "title": "Съветът на ЕС обмисля мерки срещу Анкара заради сондажите край Кипър"}
{"url": "https://www.faktor.bg/bg/articles/tramp-izteglil-sasht-ot-yadrenata-sdelka-s-irak-samo-zashtoto-bila-na-obama", "text": "Президентът Доналд Тръмп е изтеглил САЩ от иранското споразумение, само защото то е подписано от неговия предшественик Барак Обама, се посочва в изтекла към медии нова част от паметната записка на вече бившия британски посланик в САЩ, предаде Би Би Си. Посланик Ким Дарък нарича това \"дипломатически вандализъм\", пише \"Мейл он сънди\". Изданието посочва, че записката е писана, след като тогавашния външен министър Борис Джонсън призовава САЩ през 2018 г. да остане в споразумението с Иран, която ограничава ядрената му програма. \"Мейл он сънди\" пише, че след като Джонсън се върнал в САЩ, посланик Дарък написал, че Тръмп изглежда напуска ядрената сделка по \"лични причини\", защото е била договорена при предшественика му Обама. Той отбелязва и разминаване в позиите на президентските съветници, които нямали стратегия какво да се прави след излизане от споразумението. \"Резултатът илюстрира парадоксалността на тази президентска администрация - до нея има изключителен достъп, може да се видиш с всеки, освен с президента, но по темата администрацията действа с дипломатически вандализъм, изглежда заради идеологически и лични причини - защото това е сделка на Обама\", написал Ким Дарък до Джонсън. Заподозреният за изтичането на поверителни документи на британския посланик във Вашингтон, които породиха голям дипломатически сблъсък със САЩ, е бил идентифициран, пише в. \"Сънди телеграф\", цитиран от Ройтерс. Изданието се позовава на неназовани правителствени източници. Името на заподозрения не се съобщава. Изключена е версията, че може да става дума за изтичане в резултат на хакерска атака от чужда държава. Заподозреният е британски чиновник, имал достъп до архивите на министерството на външните работи. Миналата седмица в. \"Мейл от сънди\" публикува поверителни документи на посланика Ким Дарък, в които той описва администрацията на американския президент Доналд Тръмп като \"неработеща както трябва\" и \"неспособна\". Това породи гневен отговор от страна на Тръмп и доведе до оставката на Дарък. Британски представители започнаха разследване, за да открият кой стои зад изтичането.", "date": "2019.07.14", "title": "Тръмп изтеглил САЩ от ядрената сделка с Иран, само защото била на Обама"}
{"url": "https://www.faktor.bg/bg/articles/novini/svyat/opozitsiyata-v-makedoniya-iska-predsrochni-izbori", "text": "Опозицията в Северна Македония призова за предсрочни избори в страната, съобщи Алсат М. Призивът дойде от лидера на опозиционната ВМРО – ДПМНЕ Кристиан Мицовски. Той заяви, че се разглежда и варианта за организиране на мирни протести. „Това, което се случва в Северна Македония трябва да приключи с предсрочни избори. Организирането на мирни протести е вариант за нас. Това ще стане или само с нашата партия, или с всички опозиционни партии. Нашата позиция за споразумението от Преспа е същата и ние смятаме, че то пряко засяга особеностите на нашата държава и нация“, заяви Мицовски. Той заяви, че има нужда от подкрепата на 80 депутата, за да може въпроса да бъде придвижен. Според него няма политическа атмосфера за диалог между опозиция и правителство. Мицовски визира редицата дела, заведени срещу члeнове на ВМРО – ДПМНЕ. В момента бившия лидер на партията и македонски премиер Никола Груевски се укрива в Унгария, след като беше осъден.", "date": "2019.07.14", "title": "Опозицията в Македония иска предсрочни избори"}
{"url": "https://www.faktor.bg/bg/articles/gen-zapryanov", "text": "„Самолетите, които получаваме, имат цялата авионика и електронно оборудване, кодове и програми, отключени на борда, позволяващи да се отключат всякакви оръжия в перспектива и да бъдат използвани ракети въздух- въздух, въздух-повърхност, ако искате въздух-кораб. Така че ние няма да плащаме повече за дооборудване на самолетите, ако закупим каквото и да е оръжие, което е намалено или какъвто е да е нов тип оръжие“. Това заяви пред БНР зам.-министърът на отбраната Атанас Запрянов и обясни, че всички системи на самолетите са отворени за добавяне на всякакъв вид оръжия и че с подписването на договора пакетът не е затворен. „Утре правителството ще трябва да приеме подписаните от министъра на отбраната четири договора, които касаят не само доставката на 8 броя самолети Ф-16 блок 70, но и доставката на боеприпаси към тези самолети, на ракети въздух-въздух различни класове на тези самолети и доставката на цялото оборудване… “, посочи зам-министърът. „Общата стойност на четирите договора, които ще бъдат приети и предложени на Народното събрание за ратификация наистина е 1,256 млрд. долара. По отношение на цената би следвало да ви коригирам, че не е постигнато намаление, тъй като от анонсираната цена на конгреса 1,67 млрд. долара за пакета и започнали преговори при цена 1,410 млрд. долара ние имаме 1 млрд. 256 млн.“, каза Запрянов. „Много е важно да поясня, че когато става въпрос за преговори и за цени, че правителството на САЩ чрез програмата за Международни военни продажби FMS не е търговец, а е посредник между българското правителство и американските компании, които доставят съответното оборудване. Това, което мога да гарантирам е, че програмата FMS, цените на оборудването, които американското правителство определя и дефинира, са същите цени, по които то купува съответните въоръжения и техника от американските компании“, обясни той. „Затова може би за първи път ще кажа в ефир, направленията, в които се работеше по отношение на намаляването на цената, не е само при преконфигурирането на пакета, който в началото на преговорите наистина разширихме умишлено с желание да получим и повече въоръжение... Американското правителство за цената от $1,256 млрд. е направило компромиси и намаления, там където то има право да направи… “ Запрянов коментира и въпроса дали е вярно, че в момента сме на критичния минимум и дори сме получили предупреждение от американската страна, че ако се отказваме от още неща по сделката от предварителния план, може да се окаже, че си купуваме оръжие, което няма да може да използваме: „Това беше първоначалното условие и на двете страни, че ние не можем да си позволим да закупим самолет, който няма въоръжение и няма да има бойни способности“. Той коментира и това, че за момента не купуваме изобщо от управляемото въоръжение въздух-земя т.н. умни ракети, което дава повод на някои критици да твърдят, че  самолетът отива към „1913 г.  и битката при Одрин“, когато сме измисляли да хвърляме ръчни гранати. „Странно е, че получаваме самолет 4++  с авионика на пето поколение самолет и възможности да управлява оръжия от пето поколение, а говорим за Втората световна война, но това си е проблем на критиците, тъй като сега фокусът не е върху качествата на самолета, умишлено, а е върху пакета и то върху една част от управляемите оръжия, които ние не си позволяваме“. Заместник-министърът на отбраната обясни и как ще премине обучението на българските пилоти на Ф16. „Пилотите ще преминат за първи път пълна програма на обучение в САЩ, поне година и половина, ще се върнат изцяло готови за използване на всички оръжия на самолета. Даже така подготвени може да прелетят със собствените самолети в България. Това се отнася и за техническия състав. Тренажорите, които ще получим, ще позволят обучение на пилотите в България, а ще има и тренажори за обучение на инженерно-техническия състав“. Модерните навигационни системи на новите самолети изискват особен режим на съхранение и ще се наложи модернизация на инфраструктурата на авиобазите, където ще бъдат и ще се обслужват бойните машини, каза още заместник-министърът на отбраната ген. Атанас Запрянов.", "date": "2019.07.14", "title": "Атанас Запрянов: България няма да плаща нищо за дооборудване на новите изтребители Ф-16 блок 70"}
{"url": "https://www.faktor.bg/bg/articles/bloomberg-sasht-shte-nalozhat-sanktsii-nad-turtsiya-do-dni-zaradi-dostavkite-na-s-400", "text": "Екипът на американския президент Доналд Тръмп готви пакт от санкции, насочен срещу Турция, заради покупката на руските системи С-400, които Анкара извърши, предава американската редакция на Bloomberg. Това са разкрили източници на медията.  Администрацията на Тръмп е избрала един от трите пакета мерки, които се предвиждат при такива случаи от указа за Противодействие на американските съперници чрез санкции. Планът все още трябва да бъде одобрен от самия президент преди за влезе в сила.  Според хора запознати със случая, идеята е санкциите да бъдат обявени в края на следващата седмица. Администрацията на Тръмп иска да изчака в Турция да отбележат годишнината от опита за преврат в страната, която ще се проведе в понеделник, за да няма нови обвинения от страна на Анкара, че САЩ са били замесени в неуспешния опит за смяна на властта.  „Фокус“ припомня, че САЩ многократно предупреждаваха Турция да не закупува руските ПВО С-400, тъй като те са несъвместими с екипировката и системите на НАТО. Освен това от Белия дом се страхуват, че ако продадат американски изтребители F-35, каквото е желанието на Турция, руските техници, обслужващи системите могат да намерят слаби страни в самолетите.  От Турция обявиха, покупката на системите не представлява заплаха за НАТО.", "date": "2019.07.14", "title": "Bloomberg: САЩ ще наложат санкции над Турция до дни заради доставките на С-400"}
