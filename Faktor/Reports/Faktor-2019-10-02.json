{"url": "https://faktor.bg/bg/articles/novini-balgariya-e-zaharieva-podkrepata-ni-za-evrointegratsiyata-na-severna-makedoniya-nikoga-ne-e-bila-bezuslovna", "text": "\"Подкрепата ни за европейската интеграция на Северна Македония никога не е била безусловна. Винаги сме поставяли едно много важно условие-добросъседски отношения\", заяви пред Нова телевизия министърът на външните работи Екатерина Захариева. Тя припомни, че едно от условията за членство в ЕС е да няма неуредени отношения със съседите. \"Винаги сме настоявали спиране на речта на омразата, на враждебни действия, спиране на фалшифициране на историята. Това много ясно е разписано в договора. В протокола, с който е създадена Съвместната комисия е записан срок до края на годината\", каза тя. По думите и, икономическия и стокообмена са се увеличили значително след подписването на Договора. \"През последните две години се случиха повече неща между България и Северна Македония отколкото през последните 30 години\", заяви Захариева. \"Ситуацията в отношенията с Гърция и с България е много различна. Хората в Македония се чувстват много по-свързани с България\", коментира тя.", "date": "2019.10.02", "title": "Е. Захариева: Подкрепата ни за евроинтеграцията на Северна Македония никога не е била безусловна"}
{"url": "https://faktor.bg/bg/articles/krasimir-karakachanov-1-4", "text": "\"Българският хелзински комитет не се занимава с правата на човека. Досега не съм чул да се грижи за някой 96-годишен наш съгражданин. Организацията е антибългарска. Тя защитава не полицаите, които изпълняват дълга си, а мургавите. БХК защитава престъпниците, а не жертвите\". Това каза пред БТВ военният министър Красимир Каракачанов. \"От 1991 г. БХК се занимава със защита на сепаратисти и изнасилвачи. Красимир Кънчев се държи като комсомолски секретар. Тези хора живеят със съзнанието, че всичко им е позволено. Какво като съм министър? Нямам ли право на мнение? Пратил съм сигнал за Джок Полфрийман до Сотир Цацаров като гражданин. Въпросният Кънчев е автор на 20 жалби срещу България в полза на ОМО-Илинден\", допълни Каракачанов.  \"Моето търпение за Македония се изчерпи. С правителството подписахме договор. С някои от македонските политици съм пил ракия. На маса са добри българи, но в политиката се карат като нашите. Моето предложение е да използваме най-дебелия лост и да откажем кандидатстване на Македония в ЕС. Имам два варианта за решение на казуса с Македония, които ще кажа на Министерски съвет. Не трябва да допускаме коминтерновска политика от Югославия в Македония\", каза Каракачанов. Той не изключи македонците да признаят българския език като свой. \"На гърците беше много по-лесно, въпреки че смениха името на Македония. Много по-лесно е, когато говориш на друг език, а не с братята си. Македонците мислят, че хем могат да си запазят фалшивата история, хем да влязат в ЕС. Ще предложа две решения на външния министър Екатерина Захариева. С честна дума не може да се мине в Скопие. Там честността на българската политика се използва като слабост\", каза още вицепремиерът. Той допълни, че Ангел Джамбазки е издигнат за кмет на София, защото бил най-добрият във ВМРО, а не защото в партията била къса скамейката на кадрите.", "date": "2019.10.02", "title": "Красимир Каракачанов: Пил съм ракия с македонски политици, на маса са българи, но след това забравят"}
{"url": "https://faktor.bg/bg/articles/novini-balgariya-neno-dimov-v-momenta-nyama-tets-ove-koito-da-izgaryat-otpadatsi", "text": "\"Няма ТЕЦ-ове, които да изгарят в момента отпадъци. Трябва да кажа, че това е политика към която трябва да вървим все по-малко. По европейски норми трябва да се изгарят отпадъци под 10%. Изгарянето на биомаса не е разрешена, минава се през тежка процедура, за да се прави това. Трябва да се гарантира опазването на околната среда и здравето на хората\", заяви министърът на околната среда и водите  Нено Димов пред БНТ. По думите му в Перник ТЕЦ-а допринася за замърсяването на въздуха, но в рамките на нормите. \"В \"Брикел\" например изисквахме и те инсталираха допълнителни 10 камери и те следят потока на изгарянето гориво. Направихме промени в закона и утре трябва да ги приемем. Така местаната власт ще вижда 24/7 часа поточната линия и архива ще се пази 6 месеца\", каза още Димов.  По думите му това е начинът да се проверява дали през нощта се изгарят отпадъци. \"България не е глобявана досега за вредните емисии. За следващите три години има отделени от бюджета 700 млн.лв. В Бургас и София има устойчив тренд за намаляване на замърсяването\", категоричен е той.", "date": "2019.10.02", "title": "Нено Димов: В момента няма ТЕЦ-ове, които да изгарят отпадъци"}
{"url": "https://faktor.bg/bg/articles/emil-koshlukov-dokato-volen-ne-se-izvini-nyama-da-go-pusnem-v-bnt", "text": "\"Това беше първото и последно участие на г-н Сидеров в тази кампания в ефира на БНТ. Докато ние не получим официално извинение от г-н Сидеров, което ще разгледаме, аз моля най-учтиво колегите да не канят г-н Сидеров. Всъщност не моля, а разпореждам, за да се знае чия е отговорността за това решение. Докато съм генерален директор на БНТ няма да търпим подобно отношение и поведение в ефира\". Това е позицията на генералния директор на БНТ Емил Кошлуков.  Той коментира вчерашното участие на депутата Волен Сидеров в предаването \"Референдум\". Лидерът на \"Атака\" провали дискусията в държавната телевизия с останалите политици, беше помолен да напусне студиото, наложи се да влезе жандармерия, а в крайна сметка предаването беше прекъснато, за да излезе Волен от \"Сан Стефано\" 29. Жандармерията така и не се наложи да се намесва, а стоя превантивно в студиото на предаването, което заприлича на руския формат \"Окна\", в което понякога се стига до бой и до по-сериозни ситуации.", "date": "2019.10.02", "title": "Емил Кошлуков: Докато Волен не се извини, няма да го пуснем в БНТ"}
{"url": "https://faktor.bg/bg/articles/faz-pregovorite-za-sastavyane-na-koalitsiya-v-izrael-sa-otmeneni", "text": "Политическият блок „Синьо и бяло“ на бившия началник на Генералния щаб на Израел отмени планираните преговори с партията на Бенямин Нетаняху – „Ликуд“, за съставяне на коалиционно правителство, съобщава германският национален ежедневник Die Frankfurter Allgemeine Zeitung. От партията на Ганц заявиха, че понастоящем не са налице условията за нови преговори за съставяне на правителство, като допуснаха възможността такива да бъдат насрочени за по-късна дата. Миналата неделя разговорите бяха прекратени и отложени за тази сряда. На изборите в средата на септември „Ликуд“ си осигури 32 мандата в 120-местния Кнесет. „Синьо и бяло“ получи право да изпрати в парламента 33-ма депутати. Засега нито един от политическите лагери няма мнозинство в Кнесета. Държавният глава Риувен Ривлин връчи на Нетаняху мандата за съставяне на правителство, припомня изданието. Нетаняху има време до 23 октомври да изпълни задачата. Шансовете му за това обаче се считат за ниски. Ганц подчерта миналата седмица, че неговата партия няма да бъде част от правителство, „чийто министър-председател е изправен пред сериозни обвинения“.", "date": "2019.10.02", "title": "FAZ: Преговорите за съставяне на коалиция в Израел са отменени"}
{"url": "https://faktor.bg/bg/articles/novini-svyat-politico-ep-othvarlil-ungarskiya-kandidat-za-evrokomisar-zaradi-samnitelni-vrazki-s-rusiya", "text": "Европарламентът е отхвърлил кандидатурата за еврокомисар на бившия министър на правосъдието на Унгария Ласло Трочани заради негови връзки с Русия, пише  , като се позовава на свои източници. Участието на Трочани в дело за екстрадицията на руски заподозрени в Русия е един от фактите, породили опасения у членовете на ЕП. Става дума за предаването на Русия на  Владимир Любишин-баща и Владимир Любишин-син, за които преди това е имало искане за екстрадиция от САЩ и, които са обвинени в незаконна търговия с оръжие.", "date": "2019.10.02", "title": "Politico: ЕП отхвърлил унгарския кандидат за еврокомисар заради съмнителни връзки с Русия"}
{"url": "https://faktor.bg/bg/articles/novini-balgariya-germanskiyat-poslanik-ayhorn-ilyuziya-e-che-mozhesh-da-ostavish-minaloto-zabuleno-v-tabuta", "text": "Новият германски посланик у нас Кристоф Айхорн заяви в интервю за „Хоризонт“, че „отстояването на свободата не е работа само на управляващите, на отделен радиожурналист или посланик, а на всички нас и всеки ден“. В първото си интервю за българска медия, посланик Айхорн заяви: „Колкото е важно, толкова е и трудно, но е задължително. Днес живеем в свободна, демократична и открита към света държава. Но това не се подразбира от само себе си. Причината днес да сме там, където сме, е, че разбрахме, че трябва да се занимаем със собствената си история. Това не става веднага - изисква време, за да го разбереш. И не е еднократен акт, а процес, който продължава във времето с всяко следващо поколение. Илюзия е, че можеш да оставиш миналото, забулено в табута“. Посланик Айхорн, който е бивш радиожурналист, коментира и ролята на обществените медии в демократичното общество. „От съществуването на проверена и достоверна журналистика печелят онези развити общества, които ценят, пазят и укрепват обществените си медии. Германия не е единствен пример за това - такива държави са и Великобритания, и Австрия, и други. И в България е важна традицията на силни обществени медии, които поддържат високо журналистическо ниво“, каза германският дипломат.", "date": "2019.10.02", "title": "Германският посланик Айхорн: Илюзия е, че можеш да оставиш миналото, забулено в табута"}
{"url": "https://faktor.bg/bg/articles/novini-svyat-ruski-istorik-polititsite-koito-opravdavat-putin-sa-predateli", "text": "\"ЩАЗИ е била по-ефективна и е предизвиквала по-силен страх отколкото КГБ. В Русия репресиите продължаваха чак до времето на Горбачов\", коментира в интервю за Frankfurter Allgemeine Zeitung Ирина Щербакова, историк, ръководител на образователни и младежки програми към международната правозащитна организация \"Мемориал\". \"За разлика от КГБ, архивите на ЩАЗИ бяха отворени и това е голям успех за германското гражданско общество. През 1991 година и ние имахме такава възможност, но моментът беше изпуснат. При нас не се проведе и лустрация. Но това само показа, че е невъзможно обновление без лустрация. Ако бяха посочени служителите на държавна сигурност, нямаше да се върнем към миналото така, както става сега\", казва тя. \"Политиците, които оправдават Путин и се съгласяват с него, го правят от страх и за да избегнат проблеми с руската държава, а не от любов към Русия и съчувствие към руския народ, за тях хората нямат значение. Те са предателиу като, например, талантливият Йоханес Бехер, който написал химн за Сталин\", коментира Щербакова. \"Днес в Русия историята е бойно поле. Нашата национална доктрина е ориентирана към миналото\", обяснява историкът.", "date": "2019.10.02", "title": "Руски историк: Политиците, които оправдават Путин са предатели"}
{"url": "https://faktor.bg/bg/articles/donald-tramp-razsledvaneto-za-impiychmant-e-prevrat-koyto-tseli-da-otneme-vlastta-ot-horata", "text": "Президентът на САЩ Доналд Тръмп заяви, че разследването за импийчмънт срещу него е „преврат“, пише американското издание USA Today. Миналата седмица Демократическата партия официално откри разследване за импийчмънт, което ще изяснява дали държавният глава е използвал военната помощ за Украйна като лост, за да принуди тази страна да разследва бившия американски вицепрезидент и негов политически противник Джо Байдън за бизнес операциите му в Киев. „Научавайки повече и повече всеки ден, стигам дои извода, че това, което се случва, не е импийчмънт, а преврат, който цели да отнеме властта от хората, техния вот, техните свободи, тяхната Втора поправка, религия, армия, гранична стена и дадените им от Бог права като граждани на Съединените американски щати!“ – написа Тръмп в серия от „туийтове“. Наричането на разследването на държавния преврат отразява тона на Тръмп по отношение на предишни разследвания срещу него, които той вече определи това като „лов на вещици“ и „президентски тормоз“, отбелязва изданието.", "date": "2019.10.02", "title": "Доналд Тръмп: Импийчмънтът е преврат, който цели да отнеме властта от хората"}
{"url": "https://faktor.bg/bg/articles/novini-svyat-makron-v-pase-rusiya-nyama-da-promeni-povedenieto-si-no-ruskiyat-narod-e-svarzan-s-evropeyskiya-humanizam", "text": "Френският президент Еманюел Макрон защити от трибуната на Парламентарната асамблея на съвета на Европа решението Русия да се завърне в институцията. В речта си Макрон посочи, че не очаква жестът към Русия да доведе до промяна на поведението на Москва в украинския конфликт. В края на юни Парламентарната Асамблея на Съвета на Европа върна на руската делегация правото на глас. То беше суспендирано след анексирането на Крим преди 5 години. \"Напълно подкрепям решението да се запази Русия в Съвета на Европа, защото вярвам, че руският народ, фундаментално, се свързва с европейския хуманизъм. Те участваха в конструкцията му, защото географията, историята и културата на Русия са фундаментално европейски. И защото, когато една наша страна-членка се е отклонила от общата ни основа, разделението и изключването биха били още един провал, който със сигурност ще ни осъди на безпомощност“. В речта си пред ПАСЕ, Макрон коментира още завръщането на \"големите страхове\", които според него \"се надигат отново навсякъде\" и подхранват \"очарованието\" на \"авторитарните режими\". Френският президент подчерта както необходимостта от реформиране на \"овладяването на миграционните потоци\", така  и нуждата от \"защитата на правото на убежище\", възникнало в Европа.", "date": "2019.10.02", "title": "Макрон в ПАСЕ: Русия няма да промени поведението си, но руският народ е свързан с европейския хуманизъм"}
{"url": "https://faktor.bg/bg/articles/obshtestvo-zakon-i-red-politsiyata-zadarzha-mazh-izdirvan-s-evropeyska-zapoved-za-arest", "text": "30-годишен жител на Бургас, с влязла в сила присъда, е задържан на територията на столицата в хода на проведена операция на служители от сектор „Издирване“ на ГДНП.  Присъдата за трафик на хора е постановена от съда в Румъния през 2018 г. Мъжът е обявен за издирване с европейска заповед за арест от месец ноември миналата година. Задържаният е в полицейски арест, предстои процедура за предаването му на румънските власти за изтърпяване на наказанието.", "date": "2019.10.02", "title": "Полицията задържа мъж, издирван с европейска заповед за арест"}
{"url": "https://faktor.bg/bg/articles/na-grozdober-vav-frantsiya-kak-izmamiha-desetki-balgari", "text": "Eсента е сезонът на гроздобера. И макар вече да съществуват модерни машини за бране на грозде, без човешка помощ работата по лозята няма как да бъде свършена. Сега, по време на гроздобера във Франция, български и френски полицаи са разбили с помощта на Европол организирана престъпна група, която е била замесена в трафик на хора с цел трудова експлоатация и пране на пари, съобщава люксембургското издание \"Лецебюргер Журнал\". Бандата е набирала работници от България за събиране на реколтата по лозята във Франция.  В рамките на разследванията са били идентифицирани 167 потенциални жертви на експлоатация, които са били наети от четири различни лозаро-винарски фирми в близост до Лион. Френските власти са арестували четирима членове на тази банда - трима от България и един от Франция. Българите са отговаряли за набирането на работната ръка в България, а французите са осигурявали логистиката, включително настаняването на чуждестранните работници. \"Лецебюргер Журнал\" посочва, че бандата се е прикривала зад легална фасада - една агенция за набиране на персонал в България. Въпросната агенция набирала български граждани от слабо развитите региони на страната като сезонни работници за френското селско стопанство. Работниците са подписвали трудови договори на чужд език, а на тях самите са им били обещавани по 60 евро на ден, плюс безплатна квартира и транспорт. В действителност те се озовавали на един къмпинг във Франция, а от надниците им били приспадани пари за храна. Оказало се, че посредническата агенция удържала и транспортните разходи, както и всевъзможни други такси. Крайните заплати дори не стигали за закупуването на обратен билет до България. Със сумите, спечелени по този начин, организираната престъпна група е купувала недвижими имоти във Франция. Така парите са били изпирани. Съществена помощ за разкриването ѝ са оказали служителите на Европол.", "date": "2019.10.02", "title": "На гроздобер във Франция: Как измамиха десетки българи"}
{"url": "https://faktor.bg/bg/articles/razkriha-rekordna-krazhba-na-tok-v-pleven", "text": "Разкриха незаконно ползване на електроенергия в промишлени количества в Плевен, съобщиха от електроразпределителното дружество. Открита е незаконно прекъсната електропроводна линия средно напрежение и присъединен трансформаторен пост, скрит в едно от халетата на проверявания обект. Проверката е направена съвместно с представители на МВР. Обектът се използва за производство и пакетиране на готова продукция. По предварителни изчисления загубите са в размер на 200 000 киловатчаса месечно. Количеството електроенергия е достатъчно за захранването на 1000 средностатистически домакинства.", "date": "2019.10.02", "title": "Разкриха рекордна кражба на ток в Плевен"}
{"url": "https://faktor.bg/bg/articles/darzhavata-plashta-3000-lv-na-zatvornik-sadat-ne-go-pusnal-na-pogrebenieto-na-brat-mu", "text": "Правителството одобри изплащането на обезщетение от 3000 лева на затворник, тъй като съдът не му е разрешил да присъства на погребението на брат си. В началото на май Европейският съд по правата на човека (ЕСПЧ) в Страсбург осъди България да плати на Валтер Вецев 1500 евро обезщетение за намеса в правото му на неприкосновеност на личния и семеен живот, съгласно чл. 8 от конвенцията за правата на човека. Вецев е бил задържан в Пазарджик в началото на 2015 г. по обвинение в грабеж. На 18 септември бил информиран за смъртта на брат му, който живеел в Германия. Вецев веднага сезирал съда, за да поиска разрешение да присъства на погребението в София. Първоначално съдът уважил молбата му, като разпоредил конвоирането му до столицата. От областната служба „Охрана“ обаче се възпротивили с мотив, че според правилника за дейността им те осигуряват транспорт за задържаните само за явяването им пред съд, но не и по други причини. Така, съдът отменил първоначалното си определение, като в мотивите си написал още, че не е оправдано подобна услуга да бъде във финансова тежест на държавата, още повече – в неработен ден. Месец след погребението на брат си, Вецев се признал за виновен по делото за грабеж и след споразумение приел да бъде осъден на година и половина затвор. След това той завел делото в Страсбург, а в решението си европейският съд напомня, че макар всяко задържане да води до ограничаване на личния и семеен живот, все пак отказът да се разреши на един задържан да присъства на погребение на свой близък, е намеса в неговото право на неприкосновеност на личния и семеен живот. Според ЕСПЧ в случая българският съд е трябвало да прецени дали подобна намеса е наложителна – тоест дали евентуалното конвоиране на задържания е представлявало опасност за обществото. „Съдът уточнява, че съгласно неговата практика чл. 8 не гарантира безусловно право на разрешение за излизане от местата за задържане по повод присъствие на погребение. Но именно националните власти, които са сезирани с подобна молба, следва да преценят нейната основателност. А съдът е този, който трябва да осъществи контрол върху конкретните мерки от гледна точка на правата, гарантирани от Конвенцията“, се казва в решението на съда в Страсбург. Днес правителството одобри да плати и над 117 000 лева на наследниците на печатници в София, одържавени при социализма, които от години печелят делата си за реституция, но така и не са получили нищо. Става дума за решението на съда в Страсбург по делото „Йорданова и други срещу България“, за която „Лекс“ вече съобщи (повече са за случая можете да си припомните тук). Исканията за реституция са на Виолета Йорданова, Тимка Русаманова и Румяна Телятинова, чиито бащи са притежавали печатници в столицата, които са национализирани преди близо 70 години, а днес са част от капитала на държавното предприятие „Образование и наука”. Наследниците не получили от държавното предприятие нито акции, нито обезщетение и съдът в Страсбург призна, че правото им на собственост е нарушено, като в решението му се казваше, че не за пръв път се произнася по подобни казуси от България – когато съдът признава право на реституция или на обезщетение, но след това администрацията отказва да изпълни влезлите в сила решения. По двете решения на съда в Страсбург държавата ще плати общо 120 336 лева.", "date": "2019.10.02", "title": "Държавата плаща 3000 лв. на затворник, съдът не го пуснал на погребението на брат му"}
{"url": "https://faktor.bg/bg/articles/kray-na-sagata-prokurorskata-kolegiya-osvobodi-plamen-georgiev-kato-prokuror", "text": "Прокурорската колегия на Висшия съдебен съвет (ВСС) освободи Пламен Георгиев от длъжността „прокурор“ в Специализираната прокуратура. Точката бе вкарана като извънредна в дневния ред на днешното заседание на колегията, след като Георгиев сам депозира своята оставка, но не присъства на обсъждането и гласуването ѝ. По време на обсъжданията стана ясно, че Комисията по атестирането и конкурсите е проверила Георгиев за висящи преписки, каквито не са установени и няма пречка той да бъде освободен. Така пътят на бившия председател на антикорупционната комисия към консулското място във Валенсия остава открит, след като Министерство на външните работи съобщи, че е получено одобрението на испанските власти. Решението Георгиев да отиде на дипломатическа служба бе взето от правителството на закрито заседание на 9 август. Пламен Георгиев подаде оставка като председател на Комисията за противодействия на корупцията и отнемане на незаконно придобитото имущество (КПКОНПИ) в края на юли и още същия ден тя бе одобрена от парламента. Тогава той обоснова решението си за напускане на поста със скандала, който се разрази около терасата на апартамента му в София. Случаят бе проверен и от НАП, а според Георгиев проверката е показала, че всичко около имота му е чисто.", "date": "2019.10.02", "title": "Край на сагата: Пламен Георгиев вече не е прокурор, заминава консул във Валенсия"}
{"url": "https://faktor.bg/bg/articles/printsesata-na-yordaniya-bogatata-kultura-i-nasledstvo-e-vrazkata-mezhdu-balgariya-i-yordaniya", "text": "„Винаги за мен е огромно удоволствие да бъда в България. Прекрасно е, че наистина мога да усетя топлината и гостоприемството на хората тук”. Това заяви пред Нова ТВ принцесата на Йордания, нейно кралско височество Дана Фирас. „Като принцеса на Йордания наистина имам много работа, не е никак лесно. Принцесите много работят. Тежко им е и се опитват да построят културни мостове с всички страни по света”, посочи още тя. Дана Фирас разкри, че винаги е била против стереотипите за една принцеса. „Мисля, че всички ние сме едни много силни, кадърни, работещи жени и не искаме да бъдем откъснати от истинския живот. Това никога не ме е карало да се чувствам добре“, посочи тя. Фирас е посланик на добра воля на ЮНЕСКО. Тя сподели какво трябва да се види в Йордания и какво е харесала в България. „Йордания е много древна страна. Ние имаме свидетества за цивилизация, които са на почти 10 000 години. Страната ни винаги се е намирала на кръстопът на различни цивилизации. Имаме свидетелства за хилядолетна история. България също има изключително богата култура и богато наследство, и именно това е връзката на двете държави и приликата между България и Йордания. По време на посещението си в Белчин вчера разбрах, че Света Анна, която е прекарала много време в Йорданската пустиня, тук също култът към нея е силно изразен. Както във вашата страна, така и в нашата всички религии са представени. В Йордания има около 100 000 археологически паметници и може би само около 15 000 са регистрирани, разказа принцесата на Йордания. Тя сподели още, че тази година в Йордания е имало около 5 млн. посетители от цял свят. „Туризмът при нас се развива много сериозно през последните години. Увеличава се броят на туристите и се надяваме да достигнем върха, който беше достигнат през 2010 година. Аз лично вярвам, че има толкова много да се види в Йордания, толкова много места от материалното и нематериалното културно наследство, храната. Ние предлагаме на посетителите много повече от това, което те могат да докоснат за седмица“, посочи  принцеса Дана. Тя не пропусна да разкаже също така за своето семейство и съпруга си. „Моят съпруг е хашемит. Хашемитското семейство управлява в кралство Хиджаз, регионът, който е свързан с Червено море.  Преди много, много години, през 1916 година шариф Хюсеин Бин заедно с неговите синове се заселва в региона и изгражда различни монархии в различни части на региона. Крал Абдул I е създал емирството на Йордания  и е изградил модерната държава Йордания. Моят съпруг е внукът на принц Саид, който е брат на крал Абдула“, разкри принцесата на Йордания. По отношение на правата на жените в арабския свят и догмите в Исляма, тя сподели: „Аз твърдо вярвам в качествата и правата както на жените, така и на мъжете. Те трябва да имат не само равни права, но и равни отговорности. В нашата религия има много лична връзка между човека и Бог. Ние трябва сами да намерим мир в себе си и с другите. Като общество имаме много предизвикателства, пред които сме изправени. Трябва да се справим с правата на малцинствата, с правата на жените и взаимоотношенията с останалите хора, които може би не споделят нашата вяра и техният подход към исляма е различен. Това са много сериозни предизвикателства. Ние сериозно работим в посока на това да бъдем гласът на модерния ислям, на умерения ислям, на истинския ислям. Ние сме умерено войнствени. Много е важно да намериш златната среда. Истинското послание на исляма е мир – мир със себе си, мир с обществото. Ние не можем да се връщаме назад, а трябва да се движим напред“, категорична е йорданската принцеса Дана Фирас.", "date": "2019.10.02", "title": "Принцесата на Йордания: Богатата култура е връзката между България и Йордания"}
{"url": "https://faktor.bg/bg/articles/sds-izprati-ostro-otvoreno-pismo-do-demokratichna-balgariya", "text": "Имиджът на всеки един политик е такъв, какъвто би се харесал на съответната таргет група. Ако трябва да бъдем обективни, има едно правило и то е, че политическите цели нямат морал, нито възпитание. Дали това ни харесва или не, е съвсем друга история. Това сподели в студиото на ''Плюс-минус'' по Нова телевизия ПР експертът Пепи Димитрова във връзка с вчерашното поведение на лидера на ''Атака'' Волен Сидеров в ефира на БНТ. ,,Големият разговор трябва да е фокусиран върху позицията на самите журналисти, а не толкова към политиците, защото честно казано аз лично не изпитах състрадание към тях, тъй като именно такава е тяхната игра - мръсна'', допълни тя. ,,Има няколко неща, в които не бива да се навлиза, независимо че става въпрос за публични личности и политици и това са личният им живот и семейството'', каза в заключение Димитрова. ,,Според мен би трябвало да има протоколи и етикети на поведение, които да се спазват, да има едно премереност на речта. В същото време не мога да кажа доколко трябва да съдим, защото всеки търси своята истина и правдивост'', коментира по темата и нейният събеседник - имидж консултантът Румяна Величкова. На въпрос какви очаква да бъдат бъдещите политици на България след около 15 години Величкова изрази надежда това да са най-вече хора с възпитано държание и уважение към техните събеседници.", "date": "2019.10.02", "title": "ПР експерт: Не изпитах състрадание към политиците в снощния \"Референдум\", защото такава е тяхната игра"}
{"url": "https://faktor.bg/bg/articles/obshtestvo-ulitsata-informatsionna-i-profilaktichna-kampaniya-za-borba-s-raka-na-gardata-zapochva-na-4-oktomvri", "text": "Информационна и профилактична кампания за борба с рака на гърдата започва на 4 октомври, съобщават организаторите от Първа САГБАЛ \"Света София\". Пресконференцията, с която ще бъде дадено началото на кампанията, ще се състои на 4 октомври /петък/, от 11.00 ч., в Столичната община. В инициативата ще се включат 10 лечебни заведения в София, Пловдив, Варна и Стара Загора, в които през октомври ще има безплатни мамологични прегледи. Кампанията се осъществява с подкрепата на НДК, БНТ, Български форум на бизнес лидерите, \"Метрополитен\" ЕАД. В пресконференцията ще участват Дончо Барбалов, зам.-кмет по направление \"Столично общинско здравеопазване\", д-р Гергана Коларова, изпълнителен директор на Първа САГБАЛ \"Света София\", д-р Борил Петров, изпълнителен директор на Пета МБАЛ - София и други представители на партньорите на кампанията.", "date": "2019.10.02", "title": "Информационна и профилактична кампания за борба с рака на гърдата започва на 4 октомври"}
{"url": "https://faktor.bg/bg/articles/sadat-ne-razgleda-molbata-na-polfriyman", "text": "Софийски градски съд (СГС) остави без разглеждане молбата от защитника на Джок Полфрийман, с която се иска да му бъде отменена наложената в качеството на обвиняем в досъбедното производство мярка за процесуална принуда \"Забрана за напускане пределите на Република България\". Това съобщиха от пресцентъра на съда. В разпореждане председателят на съдебния състав приема, че: „с факта на влизане на присъдата в сила, постановена по НОХД № 866/2008 г. по описа на СГС, НО, 12 състав, е приключило наказателното производство по цитираното дело, което води до отпадане ex lege /по силата на закона/ и на самата забранителна мярка, поради което и за съда липсва възможност за произнасяне по същество по депозираната молба, в която се съдържа именно такова искане за отмяна на наложеното ограничение“. Разпореждането е окончателно.", "date": "2019.10.02", "title": "Забраната на Полфрийман да напуска страната остава в сила"}
{"url": "https://faktor.bg/bg/articles/sofiya-vladimirova-tsik-tryabva-da-se-namesi-za-sluchiloto-se-v-referendum", "text": "Спирането на програма \"Хоризонт\" за 5 часа на 13 септември е безпрецедентно. Това каза в предаването \"Лице в лице\" по БТВ председателят на Съвета за електронни медии София Владимирова по повод казуса с Българското национално радио и спирането н програма \"Хоризонт\". Очевидно в случая не става дума за техническа профилактика. От прокуратурата и от Комисията за регулиране на съобщенията вече обявиха, че не е имало технически проблем. Срещнахме се с редколегията, изслушахме и генералния директор, но до този момент нямаме информация защо спря програма \"Хоризонт\" и кой носи отговорността за това. Не знам кой е решил, че може просто така да спре излъчването. Всеки ден те ни изненадват по начин, по който е ясно, че трябва да се вземе някакво решение, заяви Владимирова. Ако до края на този петък в СЕМ не получим оставка на генералния директор, следващата седмица ще бъде вкарано решение за предсрочното му освобождаванер. На заседанието всеки ще може да гласува със за, против или въздържал се. Оставката му беше поискана от четирима членове на СЕМ, а за решение за предсрочното освобождаване са необходими най-малко три гласа „за“, обясни шефката на Съвета за електронни медии. Тя коментира и снощния скандал в предаването \"Референдум\" по БНТ. Поздравявам генералния директор на БНТ, че излезе и каза, че той носи отговорност за ситуацията със скандала с Волен Сидеров в предаването \"Референдум\". Такива прояви са недопустими. В крайна сметка те лишават аудиторията от тези факти и аргументи, които ще я мотивират да гласува след няколко седмици, каза още София Владимирова. На въпрос ще се намеси ли СЕМ по повод скандала, Владимирова отговори: Не СЕМ, а ЦИК трябва да се намеси за случилото се в \"Референдум\", защото сме в предизборна кампания.", "date": "2019.10.02", "title": "София Владимирова: ЦИК трябва да се намеси за случилото се в \"Референдум\""}
{"url": "https://faktor.bg/bg/articles/novini-svyat-phenyan-izstrelya-dve-balistichni-raketi", "text": "Северна Корея изстреля тази сутрин две балистични ракети в посока към Японско море, като едната от тях е паднала в изключителната икономическа зона на Япония. Свикано е спешно заседание на националния свет за сигурност на Япония с участието на премиера Шиндзо Абе и министрите на отбраната и външните работи. Премиерът Абе нареди да бъде събрана цялата налична информация и да се гарантира сигурността на морските съдове и самолетите.  Той изрази протест пред Северна Корея и каза пред журналисти, че Япония \"ще продължи тясното сътрудничество със САЩ и международната общност по севернокорейския проблем\". Северна Корея вероятно е извършила опит за изстрелване на балистични ракети от подводница, предаде агенция Йонхап.  Южнокорейският съвет за национална сигурност изрази безпокойство, че това става преди подновяването на разговорите между Пхенян и Вашингтон на 5 октомври.  Според АП това е демонстрация на растящите военни възможности на Северна Корея преди подновяването на ядрения диалог със САЩ. От началото на юли т.г. Северна Корея редовно извършва изстрелвания на балистични ракети с малък обсег. Само през август Пхенян извърши пет такива изпитания.", "date": "2019.10.02", "title": "Пхенян изстреля две балистични ракети"}
{"url": "https://faktor.bg/bg/articles/novini-svyat-obiski-v-ofisite-na-darzhavniya-sekretariat-na-vatikana", "text": "Полицията на Ватикана извърши обиски в офисите на Държавния секретариат на Светия престол и в Службата за финансова информация, като изнесе оттам документи и електронни устройства. Това е станало в рамките на разследване по подозрения за финансови машинации, се казва в официално съобщение на Ватикана, цитирано от Ройтерс и Асошиейтед прес.  Смята се, че в тези две институции за първи път се извършва полицейски обиск, при който са били издирвани доказателства за предполагаеми финансови престъпления. В съобщението не се дават подробности. Отбелязва се само, че извършената операция е резултат от оплаквания, подадени през лятото от Банката на Ватиката и от Службата на главния одитор по повод \"финансови операции, извършвани през определен период от време\".  Според високопоставен ватикански източник, цитиран от Ройтерс, обиските са свързани със сделки с недвижими имоти.", "date": "2019.10.02", "title": "Обиски в офисите на Държавния секретариат на Ватикана"}
{"url": "https://faktor.bg/bg/articles/novini-balgariya-slanchev-i-topal-den", "text": "Над страната ще е предимно слънчево и топло за периода. Ще духа умерен вятър от южната четвърт, температурите ще се повишат и дневните ще са предимно между 27 и 32 градуса. В София минималната температура ще е около 13 градуса, максимална - около 27 градуса. Над планините ще е слънчево с временни увеличения на облачността, без валежи. Ще духа умерен, по високите и открити части - до силен вятър от юг-югозапад. Температурите ще се повишат - максималната температура на височина 1200 метра ще е около 21 градуса, на 2000 метра - около 15 градуса. По Черноморието ще е предимно слънчево. Максималните температури ще са между 24 и 27 градуса. Температурата на морската вода е 21 - 22 градуса. Вълнението на морето ще е 1 - 2 бала.", "date": "2019.10.02", "title": "Слънчев и топъл ден"}
{"url": "https://faktor.bg/bg/articles/frenskiyat-kasatsionen-sad-potvardi-davaneto-na-hod-na-sadebno-delo-sreshtu-bivshiya-prezident-nikola-sarkozi", "text": "Най-висшата френска съдебна инстанция потвърди започването на съдебен процес срещу бившия президент Никола Саркози за прекомерни разходи в неуспешната му предизборна кампания за президент през 2012 г., предаде Франс прес. Касационният съд отхвърли последното обжалване на Саркози за избягване на съдебен процес за незаконно финансиране на предизборна кампания, което е наказуемо с една година затвор и глоба от 3750 евро.", "date": "2019.10.02", "title": "Френският Касационен съд потвърди даването на ход на съдебно дело срещу бившия президент Никола Саркози"}
{"url": "https://faktor.bg/bg/articles/novini-svyat-stachka-v-gartsiya-mvnr-preduprezhdava-che-sa-vazmozhni-bezreditsi", "text": "Гърция ще бъде блокирана в сряда от 24-часова стачка, организирана от синдикатите в частния сектор.  Протестът ще засегне транспорта, включително кораби, фериботи, влакове, метро и трамвайната мрежа. Към стачката е възможно да се присъединят и други служители от обществената сфера. Довечера южната ни съседка ще остане и без новини по радиото и телевизията заради протест на журналистите. Няма да излизат и вестници.  Препоръчва се на българските граждани, които посещават Гърция или постоянно пребивават в страната, да не разчитат на обществения транспорт, както и да избягват придвижване в центъра на Атина и по-големите градове, тъй като се очакват протести и възможни безредици.", "date": "2019.10.02", "title": "Стачка в Гърция, МВнР предупреждава, че са възможни безредици"}
