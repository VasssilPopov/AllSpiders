{"url": "https://www.faktor.bg/bg/articles/novini/svyat/predi-macha-za-svetovnata-titla-putin-i-makron-razgovaryat-za-siriya-iran-i-ukrayna", "text": "Френският президент Еманюел Макрон ще разговаря с руския си колега Владимир Путин за Сирия, Иран и Украйна на срещата им в Москва утре, когато се играе финалният мач от Световното първенство по футбол - между Франция и Хърватия, предадоха световните медии, като се позоваха на източник от френското президентство.  Очаква се Путин и Макрон да се срещнат в Кремъл преди мача. Източникът от Елисейския дворец посочи, че положението в Украйна не е еволюирало толкова, че френският президент да покани Путин на срещата на върха на Г-7 в Биариц (Южна Франция) през лятото на следващата година.  На срещата на високо равнище на Групата в Канада Макрон каза, че би искал да покани Путин в Биариц, но това ще зависи от изпълнението от руска страна на Минския процес, договорен с Франция, Германия и Украйна за решаване на конфликта в Източна Украйна.  Представител на Кремъл вчера каза, че се очаква на утрешната им среща Макрон да информира Путин за състоялата се тази седмица среща на върха на НАТО.  Двамата вероятно ще обсъдят и предстоящата среща на русия президент с американския му колега Доналд Тръмп в понеделник.", "date": "2018.07.14", "title": "Преди мача за световната титла: Путин и Макрон разговарят за Сирия, Иран и Украйна"}
{"url": "https://www.faktor.bg/bg/articles/novini/balgariya/k-karakachanov-kakvo-sme-gotovi-da-zhertvame-za-balgariya", "text": "Чествания на връх Бузлуджа днес по случай 150 години от гибелта на националните герои Хаджи Димитър и Стефан Караджа. Събитието протече под патронажа на вицепремиера и министър на отбраната Красимир Каракачанов. Пред Bulgaria ON AIR Каракачанов заяви, че в такива паметни моменти всеки от нас трябва да си зададе въпроса: \"Какво сме готови да жертваме за България?\" В Казанлък стотици се включиха в поднасянето на венци и цветя пред паметника на Стефан Караджа на едноименната улица в града. По-късно на връх Бузлуджа, бе отслужена заупокойна молитва. Безсмъртната песен \"Жив е той, жив е\" огласи старопланинския връх Бузлуджа, до който днес се изкачиха хиляди българи от двете страни на Балкана.", "date": "2018.07.14", "title": "К. Каракачанов: Какво сме готови да жертваме за България"}
{"url": "https://www.faktor.bg/bg/articles/novini/svyat/tramp-obvini-obama-za-ruskata-namesa-v-izborite", "text": "Американският президент Доналд Тръмп обвини в бездействие администрацията на своя предшественик Барак Обама относно твърденията за руска намеса в президентските избори в САЩ през 2016 г., предаде Ройтерс. Вчера федерален съдебен състав обяви, че служители на руското военно разузнаване чрез хакерски операции са следили компютрите на Хилари Клинтън и на Демократическата партия по време на предизборната кампания тогава и са откраднали огромно количество чувствителна информация, която била използвана за нейното дискредитиране и в полза на републиканците, чийто кандидат бе Тръмп. На 12-те офицери на ГРУ - руското военно разузнаване, идентифицирани от ФБР, бяха предявени задочни обвинения в рамките на разследването за руска намеса в изборите. \"Историите, които чухте вчера за 12 руснаци, са се развили по време на управлението на администрацията на Обама, а не по време на администрацията на Тръмп. Защо те не са направили нищо по онова време, особено кога стана известно, че ФБР е информирало президента Обама за това още през септември, преди изборите\", писа в Туитър Тръмп, който в момента е на посещение във Великобритания.", "date": "2018.07.14", "title": "Тръмп обвини Обама за руската намеса в изборите"}
{"url": "https://www.faktor.bg/bg/articles/novini/svyat/ruski-deputat-se-iztarva-prizna-che-rusiya-nay-malko-dva-pati-e-nahluvala-sas-svoi-voyski-v-ukrayna", "text": "Депутатът от руската Държавна дума Сергей Марков се \"изпусна\" и директно в ефира на радио \"Ехото на Москва\" съобщи кога Русия директно се е намесвала в конфликта в Украйнна.  \"По оценки на американски анализатори, на украинската армия и трябва около седмица да сломи съпротивата на армиите на ДНР и ЛНР. Ако пуснат в ход бойната авиация, то бойният дух няма да помогне срещу бойната авиация...И след това Русия ще бъде принудена да се намеси, както се намеси през август 2014 година или през януари 2015-то\", казва Марков. Кремъл винаги е отричал каквото и да било участие във въоръжения конфликт в Източна Украйна. Припомняме, че въоръженият конфликт в Донецка и Луганска области между украинската армия и проруските сепаратисти започна през април 2014 година.  В средата на август 2014 година украинската армия взе под контрол голяма част от Ивайловск, но на 23–24 август Русия вкара свои войски и в резултат украинските части се оказаха обкръжени. След като е договорено преминаването на украинците през коридор, осигурен от руските военни, на 30 август руската страна нарушава споразумението и нанася удар по украинските военни. Загиват 366 военнослужещи, 300 попадат в плен.", "date": "2018.07.14", "title": "Руски депутат се изтърва, призна, че Русия най-малко два пъти е нахлувала със свои войски в Украйна"}
{"url": "https://www.faktor.bg/bg/articles/novini/svyat/6-zhertvi-na-zhegata-v-yaponiya-nad-1-500-v-bolnitsite", "text": "Най-малко 6 души са починали и над 1500 са били хоспитализирани в Япония днес заради силните горещини, обхванали почти цялата територия на страната след невижданите проливни дъждове и наводнения преди няколко дни, предаде агенция Киодо, цитирана от БТА. Уточнява се, че заради топлинен удар в болници са постъпили 1536 души. Температурите през деня повсеместно са над 30 градуса, като същевременно се задържа и високата влажност. В някои райони термометрите отчетоха 39 градуса. Заради подобни жеги миналата година в страната загинаха 44 души, а десетки хиляди се оказаха в болници.", "date": "2018.07.14", "title": "6 жертви на жегата в Япония, над 1 500 в болниците"}
{"url": "https://www.faktor.bg/bg/articles/novini/balgariya/r-radev-da-otstoyavame-demokratichnata-pravova-i-sotsialna-darzhava", "text": "Днес, повече от всякога, сме призвани да отстояваме демократичната, правова и социална държава, която често е поставяна на изпитание. Това се посочва в поздравителен адрес на президента Румен Радев по случай 27-годишнината от приемането на Конституцията на Република България, съобщиха от пресслужбата на държавния глава. Адресът е произнесен на Конференцията, посветена на 27-годишнината от приемането на Конституцията на Република България, 13.07.2018 г. Ето пълния текст на поздравителния адрес на държавния глава: \"Приемете моите поздравления по случай 27-ата годишнина от приемането на Конституцията на Република България. Тържествено подписаната на 12-и юли 1991 г. Конституция на Република България въплъщава най-високите постижения на модерния конституционализъм – закрилата на основните права и правовата държава, разделението на властите, контрола за конституционност. Достоен е стремежът на създателите ѝ да съчетаят демократичното начало и конституционните традиции от Търновската конституция. Наложителните \"поправки\", произтичащи от непосредственото действие на правото на Европейския съюз, доказаха, че целта да бъдем пълноправна част от модерна Европа преминава през зачитането на националната ни идентичност и гарантирането на върховенството на конституцията. Погледнато от дистанцията на времето, за скромните си 139 години българският конституционализъм има своите постижения, но и неуспехи. Въпреки това, макар и трудно, конституционното съзнание бе съхранено. Днес, повече от всякога, сме призвани да отстояваме демократичната, правова и социална държава, която често е поставяна на изпитание. Убеден съм, че за да постигнем просперитет, трябва заедно да защитаваме справедливостта, да зачитаме правата и свободите на личността, да пазим Конституцията си.", "date": "2018.07.14", "title": "Р. Радев: Да отстояваме демократичната, правова и социална държава"}
{"url": "https://www.faktor.bg/bg/articles/novini/balgariya/t-bikov-ne-sam-siguren-dali-vsichki-v-bsp-spodelyat-mnenieto-na-ninova-za-evropredsedatelstvoto", "text": "\"Мнението, че европредседателството не е успешно, е изразено само от Нинова, не съм сигурен, че всички в БСП са на същото мнение\", заяви депутатът от ГЕРБ Тома Биков пред Канал 3. \"За съжаление на лидерско ниво Корнелия Нинова избра друга стратегия, да заявява, че европредседателството ще завърши зле, още преди да е започнало\", каза още той. \"Администрацията ни беше добре организирана, а приоритетът ни за Западните Балкани ще се продължи и от австрийското председателство\", коментира Биков. \"Президентът имаше възможност да се включи в председателството, дали той е искал е друг въпрос\", разкри Тома Биков. \"По големите теми нямаме различия с малката коалиция. Слънчев бряг е курортът, който е най-известен в България сред чужденците. Съгласен съм, че трябва да има тихи места за отдих, но Слънчев бряг е едно малко място с много хора, а промените там може да не се харесат на някои хора\", завърши Тома Биков.", "date": "2018.07.14", "title": "Т. Биков: Не съм сигурен дали всички в БСП споделят мнението на Нинова за европредседателството"}
{"url": "https://www.faktor.bg/bg/articles/novini/svyat/i-shotlandtsite-na-protest-sreshtu-tramp", "text": "Американският президент е на двудневно посещение в страната И в Шотландия посрещнаха американския президент Доналд Тръмп с протести. Хиляди преминаха по улиците на столицата Единбург. Шествието свърши на поляна в един от парковете, над която се издигаше станалия известен надуваем Тръмп. Балонът представя държавния глава като ядосано бебе, което държи смартфон, като препратка към непрекъснатите му публикации в Twitter. Докато шотландците протестираха, обвинявайки Тръмп в расизъм, женомразство и ксенофобия, милиардерът играеше голф. Той е собственик на известно игрище и 5-звезден хотел недалеч от Единбург. В понеделник Тръмп ще се срещне с руския си колега Владимир Путин в Хелзинки.", "date": "2018.07.14", "title": "И шотландците на протест срещу Тръмп"}
{"url": "https://www.faktor.bg/bg/articles/novini/balgariya/v-siderov-vapreki-razlichiyata-s-gerb-se-staraem-da-ne-se-vrashtame-kam-opredelen-stil-na-povedenie", "text": "\"ГЕРБ не приемат предложението на ДПС да влезнат в коалиция с малцинството, от много години. Въпреки различията с управляващите, се стараем да не се връщаме към определен стил на поведение\", заяви председателят на ПГ на \"Обединени патриоти\" Волен Сидеров пред Канал 3. \"Ако Валери Симеонов ходи по дискотеките да проверява шума, аз ще отида да проверя концесия за добив на злато, дадена през 90-те години. Искам да проверя положението с добива, заедно с комисия. Ако трябва ще бъде направена и анкетна комисия\", каза още той. \"Предложение, което не е минало през група, не може да се работи. Валери Симеонов трябваше да разговаря с нас. Ако Симеонов реши, че не може да работи с нас, винаги може да подаде оставка\", допълни Сидеров. \"Трябва да се реши в каква конфигурация ще е правителството за изборите, дали Борисов ще иска ние да сме отделна партия, дали коалицията ще се развали. Възможно е на евроизборите да се явим отделно, без да се разваля коалицията\", коментира председателят на ПГ на „Обединени патриоти\". \"Подарих на Юнкер една българска ракия, дали действието й не продължава\", попита шеговито Волен Сидеров и пожела на Жан- Клод Юнкер бързо оздравяване, завърши Волен Сидеров.", "date": "2018.07.14", "title": "В.Сидеров: Въпреки различията с ГЕРБ се стараем да не се връщаме към определен стил на поведение"}
{"url": "https://www.faktor.bg/bg/articles/novini/svyat/erdogan-kani-putin-na-sreshta-na-varha-shte-obsazhdat-regionalni-vaprosi", "text": "\"НАТО трябва да засили каналите си за диалог с Русия, заяви турският президент Реджеп Тайип Ердоган пред журналисти, които го съпровождаха на срещата на върха на НАТО в Брюксел\", съобщава в. \"Дейли сабах\". \"Откроихме необходимостта от засилване на политическия и военен диалог с Русия, за да бъдат минимализирани военните рискове и да бъде установена прозрачност\", каза Ердоган. Турският президент посочи, че има планиран разговор с Путин за днес, на който ще предложи на руския си колега да се съберат на среща на върха в Турция, за да обсъдят регионални въпроси. \"Ако той приеме, това би било добре и за нас. Бихме могли да поканим още една-две държави на срещата. По този начин, смятам, бихме направили обстановката в региона по-стабилна\", заяви Ердоган, цитиран от БТА.", "date": "2018.07.14", "title": "Ердоган кани Путин на среща на върха, ще обсъждат регионални въпроси"}
{"url": "https://www.faktor.bg/bg/articles/petak-13/aferata-s-kaptan-hasan-uzun-ili-zashto-holandiya-i-frantsiya-ne-sa-vinovni-che-ne-ni-iskat-v-shengen", "text": "Преди дни вицепремиерът и министър на външните работи на България Екатерина Захариева обяви пред медиите, че Холандия и Франция възпрепятстват (спъват) влизането на България и Румъния в Шенген. „До 2011 год.  сме изпълнили всички технически изисквания и сега в условията на масов приток на бежанци в ЕС, показахме своята способност да защитим външните граници на Европейския съюз.  По този начин няма причина България и Румъния да не бъдат включени в Шенгенското пространство“ изтъква  тя.  Дали това наистина е така? Нека да разгледаме някои факти: На 20 март 2018 год. следобед на летище София пристигнал самолет от Париж. Когато пътниците на самолета стигнали до кабинките за гранична проверка, обаче, установили, че всички служители на „Гранична полиция”, разпределени на шест гишета са напуснали постовете си. 40 човека, кацнали от френската столица, необезпокоявано, без никой да провери документите им  са влезли в страната ни. Служителите на МВР се върнали на работните си места и започнали да проверяват документите на останалите пътници. Формално, аерогара София е външна граница на държава от ЕС, макар че тя се намира физически във вътрешността на страната. Доколко опазваме външната граница на ЕС се вижда от горния пример. Непрекъснато се изнася в пресата информация за залавяне на бежанци в страната , които са били посрещнати на границата и транспортирани във вътрешността на страната от каналджии българи срещу солидно заплащане.  Това ли е демонстрацията на нашите способности да защитаваме външните граници на ЕС? От деня, в който пристанище „Росенец“ в местността Отманли край Бургас беше дадено под аренда на „Лукойл”, че до ден днешен, тази зона от територията на Република България се е превърнала в абсолютен руски анклав (или ексклав по-точно).  Нито гранични, нито митнически, нито здравни, морски или други български власти, като НАП или ДАНС въобще не могат да стъпят в това пристанище. Входящите и изходящи контроли на корабите, товарещи или разтоварващи в пристанище Росенец са формални, на книга само. Така наречената контрола, която се състои от представители на горните власти, се отвежда с катер до борда на кораба, качва се на него по парадния му трап, извършва формалната контрола на кораба, подписва всички документи на кораба и въобще не слиза на брега, защото не ги пускат. Охраната на пристанището говори на руски език  и външни лица там няма и не се допускат. НАП не може и да си мисли да влезе вътре в пристанище Росенец и да провери дали изискваните по закон измервателни прибори за количествата на горивата са монтирани.  Преди дни тази абсурдна ситуация беше потвърдена и от вицепремиера Валери Симеонов, който настоя по ТВ „Европа” държавата да постави „Лукойл” под контрол. Един мой колега, който е също морско лице и официален представител на държава, регистрираща кораби под удобен флаг беше помолен от тази държава да извършва ежегодна проверка на един танкер под техен флаг, който се намираше в пристанище Росенец в началото на тази година. Това е стандартна процедура и колегата ми от Варна тръгва с колата за Бургас, вземайки копие от имейла с молбата за проверка.  Във всяко българско пристанище това е отработена процедура  за осъществяване достъп до кораба. Да, но не и в пристанище Росенец.  Там, на портала, той е пресрещнат от въоръжена охрана, която  твърдо му отказва достъп до въпросния кораб в пристанището. Обажда се на българския агент на кораба за съдействие, понеже не е очаквал такъв прецедент. По българското законодателство корабният агент е официалната връзка между плавателния съд и всички служби на брега. За негово изумление, корабният агент му отказва каквото и да е съдействие. Проверката не се състои.  Тази случка става на външната граница на република България, за която г-жа Захариева твърди, че така добре я пазим. Изконната българска територия на пристанище Росенец, която се  явява външна граница  на ЕС, се охранява зорко, но от чужди граждани, които говорят на руски и при това охраната е отвътре навън. Така ли показваме своята способност да защитим външните граници на Европейския съюз? На 11 юли Faktor.bgпубликува разследване на центъра „Миротворец“(виж  , б.р.) със заглавие:  „Защо пристанище Бургас приема кораби контрабандисти?“ Изнесените в тази статия данни недвусмислено и безусловно показват, че корабът „Kaptan Hasan Uzun“ е посетил затвореното украинско пристанище Керч, намиращо се в Керченския пролив на окупирания от Русия Кримски полуостров на 22.06.2018 и е застанал на кея на място № 4. Това се вижда от приложения в статията скрийншот на системата за опознаване AIS. Това е грубо нарушение на законите на Украйна, защото посещенията на чужди кораби в окупирания Кримски полуостров са криминално нарушение. Дотук, това си е работа на Украйна, но от приложения втори скрийншот на системата за опознаване AIS се вижда, че корабът „Kaptan Hasan Uzun“ под флага на Того, на 05.07.2018 г. е вече в пристанище Бургас, където разтоварва натоварения в Керч товар. По същия начин е безспорно установено, че горният кораб е посещавал още кримските пристанища Севастопол и Феодосия. Само по себе си разтоварването на товар от окупираното кримско пристанище Керч в  българското пристанище Бургас се явява нарушение на ембаргото, въведено от страните на Европейския съюз срещу Русия във връзка с окупирането на Крим. Не трябва ли  нашата агенция ДАНС да се заинтересува какъв е този кораб, кой е мениджърът му, кой е чартьорът (наемателят) му и най-важното - кой е получателят на товара в Бургас, който си позволява да внася в България товари от окупирания Крим? Тук трябва да се даде и едно кратко пояснение за системата за опознаване AIS. Това е електронна система Automatic Identification System, която е свързана към корабния сателитен приемник, т.н.  GPS, от който взема автоматично данни във всеки един момент както следва: местоположеие на кораба във формат дължина и ширина, курса на кораба в градуси и скоростта на кораба в мили в час т.е. във възли, историята на предишни курсове и проплавани разстояния и др. Освен това, капитанът на кораба при тръгване от пристанище е длъжен да въведе ръчно името на пристанището на тръгване, товара, пристанище на пристигане, час/дата на тръгване и изчислени час/дата, пристигане в следващото пристанище. Името на корба, бруто и нето тонажа и още някои непроменливи данни, идентифициращи плавателния съд.    Тези данни се изпращат посредством радиовълни в УКВ диапазона до 10-20 морски мили т.е. до 18 – 36 км около кораба и служат за опознаването му, избягване на сблъскване с други кораби, както и при търсене и спасяване на бедстващи кораби. Освен това, една голяма част от тези данни се предават на корабния сателитен терминал за обработване от няколко световно известни фирми като marinetraffic.com, vesselfinder.com и др., които ги публикуват  безплатно в интернет или със заплащане за повече повече информация. Изключването на системата AIS по време на прехода е за защита на човешкия живот на море, както и на международния кодекс за сигурност ISPS.  Като капитан далечно плаване реших да проследя кораба  „Kaptan Hasan Uzun“ на 10.07.2018 г. по интернет. Това е проста задача, след като се въведе точното име на кораба в Google и след него се напише AIS. Корабът отплава от Бургас в 00:00 часа по Гринуч на 10 срещу 11 юли с включена система AIS, с курс 090°, т.е на изток, минава покрай остров св. Анастасия, после преминава Созопол и някъде на юг от нос Каликра,  в точка с координати 42 град. 34.7 минути север и 028 град. 27.2 минути изток, с показания за скорост към момента 8.9 възела и истински курс 060 градуса, системата на AIS беше изключена и до момента – 14.07.2018 г.  не беше включена.  След като взех морска карта № 2234 на британското адмиралтейство, нанесох горните координати и от тази точка прокарах курс 068 градуса.  Курсът водеше точно към Керченския пролив, в северния край на който се намира окупираното украинското пристанище Керч.  Мисля, че нещата са ясни. В скоро време може да очакваме нов товар от окупиран Крим да пристигне в България. Ще допуснат ли отново нашите власти това или ще вземат мерки да проучат от къде идва този кораб в България, за което не им е необходим манипулирания AIS на кораба, а щателна проверка на записите в корабния и машинния дневник, в маневрения дневник и морските карти, по които е плавал корабът.  В заключение, бих казал, че дотук изнесох четири фрапиращи случаи на нарушение на българската граница, за която г-жа Захариева казва, че показваме как се защитава външната граница на ЕС. Ако продължаваме да я защитаваме по същия начин, още дълго време ще гледаме Шенген през крив макарон.", "date": "2018.07.14", "title": "Аферата с „Kaptan Hasan Uzun“ или защо  Холандия и Франция не са виновни, че не ни искат в Шенген"}
{"url": "https://www.faktor.bg/bg/articles/obshtestvo/zakon-i-red/zaloviha-zatvornika-izbyagal-ot-plovdivska-bolnitsa", "text": "Заловиха затворника, който избяга от пловдивска болница, съобщи кореспондентът на bTV в региона. 59-годишният Младен Младенов е бил разпознат от служители на 3-то Районно управление и задържан. Предаден е на служители от затвора. Младенов избяга от болница „Свети Георги” в сряда сутринта. Той е осъден за кражба на година и шест месеца и му оставали 4 месеца, докато излезе на свобода. Бил е в затворническото общежитие от отворен тип „Хеброс”, а в неделя е постъпил в болницата за изследвания.", "date": "2018.07.14", "title": "Заловиха затворника, избягал от пловдивска болница"}
{"url": "https://www.faktor.bg/bg/articles/obshtestvo/zakon-i-red/mvr-izdirva-72-godishniya-asen-asenov", "text": "Столичната полиция издирва Асен Манолов Асенов. Той е от София, на 72 години. Мъжът е видян за последен път на 13 юли следобед, когато е напуснал дома си в столичния квартал \"Младост 3\" и оттогава е в неизвестност, съобщава МВР. Асенов е висок около 180 см, с късо подстригана прошарена коса, кафяви очи, носи очила. Облечен е бил с тъмносин анцуг, раирана блуза, кафяви обувки. От полицията призовават хората, които имат информация за Асенов, да сигнализират на тел. 112, 02/9825310, 02/9827339 или в най близкото районно управление.", "date": "2018.07.14", "title": "МВР издирва 72-годишния Асен Асенов"}
{"url": "https://www.faktor.bg/bg/articles/obshtestvo/zakon-i-red/spetsializiranata-politseyska-aktsiya-respekt-prodalzhava", "text": "Специализираната полицейска акция „Респект”, която се провежда от вчера в цялата страна, продължава и днес.  Целта на акцията е превенция на битовата престъпност, която тормози най-много хората. За целта към селата са пренасочени полицаите, които бяха ангажирани с европредседателството.", "date": "2018.07.14", "title": "Специализираната полицейска акция \"Респект\" продължава"}
{"url": "https://www.faktor.bg/bg/articles/sport/belgiya-specheli-bronzovite-medali-na-svetovnoto-parvenstvo-po-futbol-v-rusiya", "text": "Белгия спечели бронзовите медали на световното първенство по футбол в Русия. В малкия финал „червените дяволи“ надиграха Англия с 2:0. Головете за белгийците реализираха Тома Мюние (4) и Еден Азар (82). Така Белгия, която досега имаше едно четвърпто място на Мондиала през 1986 година, записа най-доброто класиране в историята си на световни финали.", "date": "2018.07.14", "title": "Белгия спечели бронзовите медали на световното първенство по футбол в Русия"}
{"url": "https://www.faktor.bg/bg/articles/sport/dzhokovich-pobedi-nadal-otiva-na-finala-na-uimbaldan", "text": "Трикратният шампион Новак Джокович (Сърбия) се класира за финала на Откритото първенство на Великобритания по тенис. Двубоят беше прекратен тази нощ при резултат 2:1 сета за Джокович и се доигра днес.  Поставеният под номер 12 Джокович победи носителя на две титли от турнира и номер 2 в схемата Рафаел Надал (Испания) с 6:4, 3:6, 7:6(9), 3:6, 10-8 за 5:15 часа. Двамата изиграха невероятен двубой, показаха изключителна класа и страхотен тенис, но сърбинът успя да направи пробив в последния 18-и гейм на петия сет и да спечели мача. В четвъртия сет Надал поведе с 3:0, Джокович изравни, но след нови три поредни гейма номер 1 в света изпрати мача в пети сет. При 8:8 Джокович имаше мачбол, който обаче Надал спаси. След това сърбинът спечели подаването си, а при сервис на Надал успя да поведе с 40:0 и приключи драматичния двубой при втория си мачбол. За Джокович това е първи финал на турнира от Големия шлем от Откритото първенство на САЩ през септември 2016 година. Той достига до тази фаза на \"Уимбълдън\" за първи път след 2015 година, когато спечели третата си титла.  Джокович ще играе за пети път в кариерата си на финал на турнира в Лондон. \"Трудно е да намеря точните думи. Просто преминах през много неща, връщах се в определени моменти през последните 15 месеца, за да съм тук сега, да играя срещу най-добрия играч в света. Това е един от най-дългите мачове, които съм играл. И двамата заслужавахме да спечелим, до последния удар не мислех, че ще спечеля, но вярвах, че ще спечеля. Той също беше така, имаше шансове. Това е един от мачовете, за които живееш. В крайна сметка съм удовлетворен, че преминах през това препятствие\", каза Джокович след мача. На финала утре сърбинът ще играе утре срещу номер 8 Кевин Андерсън (РЮА), който снощи победи Джон Иснър (САЩ) със 7:6(6), 6:7 (5), 6:7(9), 6:4, 26-24 в мач, който продължи 6:36 часа. Той беше най-дългият полуфинален мач в историята на турнира, а срещата между Джокович и Надал заема второто място в тази класация. (БТА)", "date": "2018.07.14", "title": "Джокович победи Надал, отива на финала на \"Уимбълдън\""}
{"url": "https://www.faktor.bg/bg/articles/obshtestvo/zakon-i-red/tezhka-katastrofa-kray-tarnovo-vze-dve-zhertvi", "text": "Тежка катастрофа край Велико Търново между камион и микробус взе две жертви.  Камион се е врязал в маршрутката с пътници на главния път София – Варна край разклона за село Пушево.  На място е загинал един човек. На път за болницата във Велико Търново, в линейка е издъхнала и жена, която е била пътничка в микробуса.  Други четирима са ранени, състоянието им се уточнява, съобщиха от пресцентъра на ОД МВР.  По първоначални данни товарният автомобил спукал гума, шофьорът загубил контрол и се ударил в пътнически микробус с видинска регистрация. И двете превозни средства излетели в канавката.", "date": "2018.07.14", "title": "Тежка катастрофа край Търново взе две жертви"}
{"url": "https://www.faktor.bg/bg/articles/politika/hlyab-i-pasti/futbolat-ne-e-voyna-ama-tvoyat-bashta-sluzhil-li-e-vav-vermahta", "text": "Преди 30 години работех в Слънчев бряг и понякога след лекарско нощно дежурство отивах да поспя на плажа. Един юлски предобед бях събуден от силен руски говор в непосредствена близост. Съветски момък ухажваше източногерманска девойка. Общуването вървеше трудно, поради нищожните езикови познания на момичето, но в желанието си да я впечатли младежът упорито разказваше тривиални събития от биографията си на волейболист в някакъв студентски отбор. Разказът бе скучен, докато съвсем неочаквано той ѝ зададе въпроса: “А твоят баща служил ли е във Вермахта?”.  Избухнах в смях, не можех да си представя по-нескопосан опит за плажна свалка и впоследствие разказах случката в компания на ресторантска маса. За мое учудване един от присъстващите, екскурзовод, не се разсмя и сподели, че съветските младежи предварително са инструктирани да не контактуват с “деца на фашисти”. В противен случай груповият отговорник (сътрудник на КГБ) ще напише донос, който ще се отрази на образователното и кариерното развитие на нарушилия инструкцията. Останах смаян. Горбачовата “перестройка” бе в разгара си. Масово купувахме сп. „Огонёк“ и в. „Литературная газета“, четяхме за комунистическите престъпления и очаквахме с нетърпение сриването на тираничния режим.           Започнах да си давам сметка, че мечтите за свобода и по-справедлив живот трудно ще се осъществят в разпадащата се империя на злото. Режимът бе нанесъл  и бе създал устойчива парадигма – чужденците са врагове, техните деца – също. Този начин на мислене пагубно бе опорочил както политическите, така и човешките отношения, и така наречената свобода съвсем естествено дойде под контрола на КГБ, с упованието в самодържеца - “батюшка”, призван да пази народа от чужди попълзновения.        Издигнат до държавен приоритет с първостепенна важност спортът продължи да бъде не само национален символ на борбата с враговете, но и оръдие за постигане на имперски цели. През 2014 г. световният девиз “Спортът за един мирен свят” бе окончателно изхвърлен от обръщение и олимпиадата в Сочи бе превърната в политически камуфлаж за войната в Източна Украйна и окупацията на Крим.        На настоящия футболен мондиал мачовете на руския отбор се отъждествяваха с бойни сражения. Според редица медии Путин е обявил успеха срещу Испания за „най-голямата победа след 1945 г.“, т.е. след битката за Берлин!? След поражението от Хърватия говорителят на Кремъл Песков похвали руския отбор с епитети от военната риторика – “… за нас те са бойци. Те са герои. Те умряха на полето!”. Хърватският футболист Домагой Вида изрази радостта си от победата и същевременно общата европейска солидарност с украинския народ, с възгласа “Слава на Украйна!” и руските медии изригнаха. “Фашисти!”, “Усташи!”, “Убийци!”. Заклеймяването достигна кулминацията си във видеоклипа на психотичния путинов глашатай Жириновски: “Хърватите бяха фашисти, разстрелвали всички православни, всички руски военнопленници. Това са най-страшните фашисти на Балканите…”        Жириновски отново най-безцеремонно лъже, но в интерес на истината трябва да се отбележи, че хърватски части се сражават на страната на Райха през Втората световна война. Дават множество жертви, но се сражават храбро и боеспособността им е впечатляваща. От всички съюзнически сили (италиански, румънски, унгарски и др.) командването на Вермахта допуска единствено хърватският 369-ти пехотен полк да участва в завземането на Сталинград през 1942 г. С решителните действия на полка е овладяна стратегически важната сграда на металургичния завод “Червеният Октомври”.        От тези трагични събития изминаха 76 години но по всичко изглежда, че   Насъсквани от управляващите кремълски кръгове, мнозинството руснаци възприемат футболния мач с младите хървати като продължение на сталинградската битка. И ако това ви изглежда твърде параноично, за да е вярно, уверявам ви – не е. Погледнете техните медии и социални мрежи, и ще се уверите, че моделът на мислене на онзи момък от плажа на Слънчев бряг продължава да доминира. Очаквам, към Модрич, Манджукич, Ракитич, Вида и компания, да бъде отправен въпросът: “А твоят дядо участвал ли е в превземането на “Червеният Октомври”?         Успех на финала шахматисти! Футболът не е война и героите никога не са уморени!", "date": "2018.07.14", "title": "Футболът не е война, ама твоят баща служил ли е във Вермахта?"}
{"url": "https://www.faktor.bg/bg/articles/novini/svyat/ruski-strategicheski-bombardirovachi-4-pati-sa-narushili-vazdushnoto-prostranstvo-na-yuzhna-koreya", "text": "Руски военни самолети са нарушили въздушното пространство на Южна Корея, съобщава агенция Yonhap. \"Нахлуването на руски военни самолети в опознавателната зона на южнокорейската ПВО не способства на усилията за стабилизация на Корейския полуостров, както и в северо-източна Азия. И доколкото съществува вероятгност от сбълсък във въздуха, ние призоваваме Русия да осъзнае цялата сериозност на ситуацията и да предприеме необходимите мерки за предотвратяване на повторението на подобни инциденти\", е заявил представител на министерството на отбраната на Южна Корея на руското военно аташе Андрей Фалилеев. По-рано южнокорейските медии съобщиха, че руски стратегически бомбардировачи ракетоносци Ту-95МС четири пъти са нарушили опознавателната зона само за един ден. В отговор южнокорейските военни са вдигнали във въздуха бойни самолети, които съпроводили руските докато те не напуснали зоната.", "date": "2018.07.14", "title": "Руски стратегически бомбардировачи 4 пъти са нарушили въздушното пространство на Южна Корея"}
{"url": "https://www.faktor.bg/bg/articles/novini/svyat/publikuvaha-imenata-na-ofitserite-ot-ruskoto-razuznavane-namesili-se-v-izborite-na-sasht", "text": "На   е публикуван списък с имената на руските офицери от военното разузнаване, обвинени в намеса в американските избори чрез хакерски атаки: Виктор Борисович Нетикшо, Борис Алексеевич Антонов, Дмитрий Сергеевич Бадин, Иван Сергеевич Ермаков, Алексей Викторович Лукашев, Сергей Александрович Моргачев, Николай Юриевич Козачек, Павел Вячеславович Ершов, Артьом Андреевич Малишев, Александър Владимирович Осадчук, Алексей Александрович Потьомкин и Анатолий Сергеевич Ковальов. Посочва се, че те са служители в  26165-то и 74455-то подразделение на ГРУ. \"Посочените офицери от ГРУ в своето официално качество са предприемали постоянни опити да \"пробият\" компютърните мрежи на предизборния щаб на Демокртическата партия, както и щаба на кандидат-президентската кампания на Хилари Клинтън и са публикували тази информация в интернет под имената DCLeaks, Guccifer 2.0 и други\",  се казва в съобщението на Министерството на правосъдието. Bloomberg съобщава, че руските офицери са обвинени и в кражба на потребителско имена и пароли на участници в кампанията на Хилари Клинтън, включително и на шефа на щаба на Клинтън Джон Подеста.  Припомняме, че Хилари Клинтън официално обвини руски хакери и ФБР за загубата си на президентските избори.  Тази седмица Доналд Тръмп съобщи, че има намерение да обсъди с руския президент Владимир Путин въпроса за руската намеса в американските избори.", "date": "2018.07.14", "title": "Публикуваха имената на офицерите от руското разузнаване, намесили се в изборите на САЩ"}
{"url": "https://www.faktor.bg/bg/articles/novini/balgariya/po-narezhdane-na-premiera-ministar-porozhanov-otiva-v-rayonite-s-ognishta-na-chuma-po-zhivotnite", "text": "По разпореждане на премиера Бойко Борисов министърът на земеделието Румен Порожанов ще посети всички населени места, където има открита чума по животните. Най-напред той ще отиде в село Шарково, Ямболска област. Премиерът е наредил Порожанов да се срещне лично с всички засегнати животновъди и фермери и да следи изпълнението на мерките срещу разпространението на заболяването. На министър Порожанов е разпоредено да информира стопаните на евтаназираните животни за реда и условията за получаване на обезщетения.", "date": "2018.07.14", "title": "По нареждане на премиера министър Порожанов отива в районите с огнища на чума по животните"}
{"url": "https://www.faktor.bg/bg/articles/novini/svyat/kak-rusnatsite-otkradnaha-pobedata-na-hilari", "text": "През последните месеци от кампанията за президентските избори в САЩ през 2016 г. десетки хиляди имейли на високопоставени представители на Демократическата партия са били хакнати от руски агенти и публикувани в интернет. Според Хилари Клинтън това е била една от причините тя да загуби надпреварата за Белия дом, предаде Франс прес. От вчера се знае малко повече за начина, по който руснаците са действали срещу над 300 души от Демократическата партия на САЩ и предизборния екип на Клинтън. Това е бил един от елементите от руската намеса в изборите, която е включвала и операции по дезинформация в социалните мрежи, вече описани от Конгреса и от американското разузнаване. Специалният прокурор в разследването на руската намеса в изборите Робърт Мълър вчера повдигна обвинения на 12 руски агенти. В документ от 29 страници той описва методите на действие на хакерските атаки, извършени от два екипа на руското военно разузнаване ГРУ от два адреса - 20, булевард \"Комсомолски\" в Москва и 22, улица \"Киров\" град Химки, Московска област. На 19 март 2016 г. един от обвинените руснаци изпраща лъжливо съобщение на личния адрес в уеб пощата Gmail на ръководителя на предизборната кампания на Клинтън Джон Подеста. То имитира съобщение от Google за сигурността с цел злонамерено придобиване на информация. Джон Подеста кликва на линка, който го препраща към фалшива страница на Google, където той въвежда паролата си и по този начин неволно дава на ГРУ достъп до електронната си поща. В продължение на няколко месеца хакерите се опитват по този начин да проникнат в тайните на екипа на Клинтън. Те създават фалшив акаунт на името на един от членовете на този екип и излъгват тридесетина негови колеги чрез връзка към екселски файл. Нападнати са и други представители на демократите. Чрез служител на една от организациите им, който става жертва на фишинг, хакерите постепенно проникват в сървърите на ръководството на Демократическата партия и инсталират вреден софтуер за шпионаж на 33 компютъра, с който получават скрийнкапове и данни за последователността на използване на клавишите. Те преравят харддисковете и в продължение на месеци крадат огромно количество данни. През май 2016 г. партията осъзнава, че е жертва на кибератака и започва да предприема мерки. Вирусите обаче остават скрити до октомври. Хакерите търпеливо изчакват подходящи моменти да разпространят откраднатите документи. Едва на 8 юни сайтът DCLeaks.com, създаден по заобиколен път за прикриване на самоличността им, е лансиран с публикуването на първа партида файлове. Хакерите стоят и зад ника Guccifer 2.0, който се представя за румънец, извършил кибератаката срещу Демократическата партия. И най-вече, те използват добре познатия сайт Уикилийкс, който в края на юни и началото на юли се свързва с Guccifer 2.0 и иска от него \"всичко свързано с Хилари\", насърчавайки го да прехвърли плячката си преди конгреса на Демократическата партия през юли. В крайна сметка Уикилийкс разпространява хиляди имейли три дни преди началото на конгреса, което предизвиква оставката на председателката на партията заради разкриването на някои вътрешнопартийни тайни. В последния месец преди вота през ноември 2016 г. отново Уикилийкс разпространява 50 000 имейла на Джон Подеста. След изборната си загуба Хилари Клинтън публично заявява, че е щяла да ги спечели, ако не са били две намеси: на бившия шеф на ФБР Джеймс Коми, който според нея ненужно е възобновил точно преди изборния ден отделното разследване на личния й сървър, който е ползвала докато е била държавен секретар (този сървър не е бил хакнат), и на руснаците. \"Бях поела към победата, докато писмото на Джим Коми от 28 октомври и руският Уикилийкс не породиха съмнения в главите на хората, които бяха склонни да ме подкрепят и в крайна сметка се уплашиха\", каза тя през май 2017 г. Клинтън изрази и убеждението си, че е имало контакти между предизборния екип на Тръмп и Русия - нещо, което президентът републиканец винаги е отричал като измислица, и което не е установено при разследването, отбелязва АФП. (БТА)", "date": "2018.07.14", "title": "Как руснаците откраднаха победата на Хилари"}
{"url": "https://www.faktor.bg/bg/articles/novini/balgariya/44-godishen-mazh-ot-vidin-e-pochinal-pri-trudova-zlopoluka-v-rudnik", "text": "44-годишен мъж от град Видин е починал при трудова злополука в рудник край село Кошава, съобщиха от ОДМВР – Видин. На 13 юли в 14.40 часа дежурен лекар от Центъра за спешна медицинска помощ е сигнализирал на тел. 112 за починал при трудова злополука в рудник край село Кошава 44-годишен мъж. Според първоначалните данни мъжът е починал при трудова злополука – срутване на гипсова облицовка от тавана на галерията. Тялото е транспортирано за аутопсия във видинската болница. Дежурна оперативна група, окръжният прокурор, директорът на областната дирекция на МВР, следовател и прокурор от Окръжна прокуратура-Видин са посетили местопроизшествието. Работата на разследващите продължава под ръководството на наблюдаващ прокурор. По случая е образувано досъдебно производство.", "date": "2018.07.14", "title": "44-годишен мъж от Видин е починал при трудова злополука в рудник"}
{"url": "https://www.faktor.bg/bg/articles/novini/svyat/frantsiya-otbelyazva-natsionalniya-si-praznik", "text": "Франция отбелязва националния си празник – Деня на бастилията. Хиляди преминават на традиционния военен парад в центъра на френската столица.  Над 1 млн. души са се събрали на улица „Шанз-Елизе”, за да наблюдават парада. Днес и утре, когато се играе финала на Монидала и Франция излиза срещу Хърватия, ще има засилени мерки за сигурност в Париж и цялата страна. Не е забравен атентатът в Ница – точно преди две години на националния празник камион се вряза в пешеходци на крайбрежната улица, десетки загинаха.", "date": "2018.07.14", "title": "Франция отбелязва националния си празник"}
{"url": "https://www.faktor.bg/bg/articles/novini/svyat/5-chartarni-poleta-izlitat-ot-zagreb-za-moskva-za-finala-na-svetovnoto", "text": "1230 хървати хванаха последния... самолет за финала на световното първенство в Русия! Точно толкова билети предложи на привържениците местният футболен съюз. Ценните пропуски бяха пуснати в продажба в 1:00 часа през нощта на 13 срещу 14 юли и намериха своите притежатели за по-малко от 30 минути. Хърватските футболни шефове зарадваха запалянковците, след като откупиха от ФИФА част от върнатите билети за финала. Те са от категория 3 и струват по 451 евро.  За да стигнат до стадион \"Лужники\", където ще се реши съдбата на титлата, а Хърватия ще се изправи срещу Франция, местните фенове ще използват 5 чартърни полета, които тръгват от Загреб през целия ден.  \"Всеки фен е важен! От влизането на Хърватия на четвъртфиналите 7496 човека са пътували с чартърите. Сред тях е и майката на Анте Ребич, която искаше да гледа сина си. Властите, които отговарят за издаването на пътническите документи, работят с удължено работно време\", казаха от Министерството на вътрешните работи на Хърватия. Очаква се на стадиона за мача срещу Франция да има 15 000 хървати, които да подкрепят любимците си.  Освен с чартърите, част от тях ще пристигнат в Москва с личните си автомобили, въпреки че ще трябва да пропътуват 2000 км.", "date": "2018.07.14", "title": "5 чартърни полета излитат от Загреб за Москва за финала на Световното"}
{"url": "https://www.faktor.bg/bg/articles/novini/svyat/tsipras-dogovorat-s-makedoniya-e-golyama-diplomaticheska-pobeda-na-gartsiya", "text": "„Моята страна извоюва голяма победа - с новото име Република Северна Македония се отстрани иредентизмът, който се съдържаше в тяхното конституционно име“, заявява гръцкият премиер Алексис Ципрас на официалната интернет страница на гръцкото правителство, съобщи сайтът МКД. „140 страни, които днес признават нашите съседи като Македония, сега ще ги признаят като Република Северна Македония, тъй като това име е ерга омнес за всеобща употреба“, се казва още в съобщението. „За пръв път е предвидено нашите северни съседи в бъдеще да не могат да твърдят, че имат каквато и да било връзка с античната гръцка култура на Македония.“, продължава то. Договорът от Преспа е голяма дипломатическа победа, но и голяма историческа възможност, се изтъква също така в съобщението на гръцкото правителство.", "date": "2018.07.14", "title": "Ципрас: Договорът с Македония е голяма дипломатическа победа на Гърция"}
{"url": "https://www.faktor.bg/bg/articles/novini/svyat/erdogan-poiskal-ot-merkel-palno-razsledvane-na-neonatsistki-ubiystva", "text": "Турският президент Реджеп Тайип Ердоган заяви, че е поискал от германския канцлер Ангела Меркел задълбочено разследване на националсоциалистическа нелегална група, добавяйки, че присъдата тази седмица в съдебния процес срещу неонацистката терористична група \"не е удовлетворяваща\".  Нелегалната група на Беате Чепе, Уве Мундлос, Уве Бьонхарт е извършила серия убийства и нападения с расистки мотиви от 2000 до 2007 г. Повечето от десетте им жертви са турци. Чепе, последната оцеляла членка на групата, бе призната за виновна по десетте обвинения в убийство и осъдена на доживотен затвор от съда в Мюнхен.  \"Казахме на Меркел, че този въпрос трябва да бъде разследван задълбочено. Тя няма различно мнение по въпроса\", е заявил Ердоган на борда на самолета при завръщането си от Брюксел, съобщиха вестник \"Хюриет\" и други турски медии.  Турският външен министър Мевлют Чавушоглу тази седмица призова Германия да открие и накаже стоящите зад тези убийства лица \"в разузнаването, в \"дълбоката държава\".  Турският президент е заявил също, че планираната му визита в Берлин може да се осъществи през август.", "date": "2018.07.14", "title": "Ердоган поискал от Меркел пълно разследване на неонацистки убийства"}
{"url": "https://www.faktor.bg/bg/articles/novini/svyat/shotlandskiyat-premier-nyama-da-se-sreshtne-s-tramp-po-vreme-na-poseshtenieto-mu", "text": "Президентът на САЩ Доналд Тръмп и съпругата му Мелания пристигнаха в Шотландия вчера. С това започна и неофициалната част от 4-дневната визита на първата американска двойка в Обединеното кралство след като той се срещна с премиера на Великобритания Тереза Мей и Кралица Елизабет Втора. Президентският самолет „Еър Форс Уан“ кацна на летище Престуик при засилени мерки за сигурност. Министърът на Великобритания за Шотландия Дейвид Мъндел посрещна семейство Тръмп.  Не се очаква среща с първия министър на страната Никола Стърджън обаче, тъй като отношенията между Стърджън и Тръмп са влошени главно заради опита на американския президент да осуети построяването на вятърен парк в близост до голф-комплекса му.  Тръмп, чиято майка е шотландка, ще прекара уикенда със съпругата си Мелания в Търнбъри голф клуб, който е негова собственост. Той ще присъства на голф-турнира Скотиш Оупън, към който се очаква да се присъедини и синът му Ерик. След това двамата ще проведат „частни“ бизнес срещи.  По време на престоя на американския президент в Шотландия ще продължат протестите срещу него. След като стотици хиляди души проведоха шествия в Манчестър, Глазгоу, Лондон и Бристъл, се очакват протести и в Единбург, Абърдийн и пред голф-комплекса на Тръмп “ Търнбъри“.", "date": "2018.07.14", "title": "Шотландският премиер няма да се срещне с Тръмп по време на посещението му"}
{"url": "https://www.faktor.bg/bg/articles/novini/svyat/ek-vtechneniyat-gaz-ot-sasht-shte-konkurira-ruskite-dostavki", "text": "\"Доставките на втечнен природен газ от САЩ ще позволи в значителна степен диверсифицирането на енергетиката на ЕС. Ние ще се сремим към увеличаването на тези доставки\", коментира заместник-председателят на ЕК Марош Шефчович след разговор с министъра на енергетиката на САЩ Рик Пери. По думите на Шефчович, енергетиката има стратегическа рола в отношенията между ЕС и САЩ. \"Тази роля допълнително нараства заради геополитическия аспект на енергийната сигурност и огромното влияние на транзита върху нашите икономики\", заяви Шефчович. \"След като открием терминал за втечнен газ в Клайпеда, цената на втечнения газ от САЩ ще падне с 50% и ще стане конкурентен на руския\", прогнозира Шефчович.", "date": "2018.07.14", "title": "ЕК: Втечненият газ от САЩ ще конкурира руските доставки"}
{"url": "https://www.faktor.bg/bg/articles/novini/svyat/tramp-shte-obsadya-s-putin-znachitelno-sakrashtavane-na-yadrenite-orazhiya", "text": "Американският президент Доналд Тръмп каза, че ще обсъди значителни съкращения на ядрените оръжия, когато се срещне с руския президент Владимир Путин в Хелзинки в понеделник, предаде Ройтерс. \"Разпространението на ядрени оръжия е огромен, имам предвид за мен, е най-големият проблем в света, ядрените оръжия, най-големият проблем в света\", заяви Тръмп след среща с британската министър-председателка Тереза Мей в нейната резиденция Чекърс. \"Ако можем да направим нещо, за да ги намалим значително, имам предвид в идеалния случай да се отървем от тях, може би това е мечта, но със сигурност това е тема, която ще повдигна пред него\", каза Тръмп за предстоящата си среща с Путин. По думите му \"то също така е много скъпо нещо, но това е най-малко важното\". Той предупреди, че е трудно да постигне съществени сделки с Русия, защото противниците му ще кажат, че е твърде проруски настроен. \"Ние виждаме как тази глупост продължава, чиста глупост, но заради нея е много трудно да направиш нещо с Русия, защото каквото и да направиш, то е все едно: \"Русия, о, той обича Русия\", каза Тръмп. \"Аз обичам Съединените щати, но обичам да се разбираме с Русия и Китай, и други страни\", заяви той.", "date": "2018.07.14", "title": "Тръмп: Ще обсъдя с Путин значително съкращаване на ядрените оръжия"}
{"url": "https://www.faktor.bg/bg/articles/novini/svyat/sledvashtata-sedmitsa-turtsiya-shte-otmeni-izvanrednoto-polozhenie", "text": "Турция ще отмени идната сряда извънредното положение, въведено след неуспешния опит за преврат през лятото 2016 г., което даде разширени правомощия на правителството за задържане на заподозрени, съобщи днес президентският говорител Ибрахим Калън, предаде АФП. „Сегашното извънредно положение свършва в нощта на 18 юли. Президентът не желае то да бъде удължено“, каза Калън пред репортери след първото заседание на новото правителство на президента Реджеп Ердоган, който в понеделник положи клетва за втори мандат, в който има увеличени правомощия. По време на извънредното положение, което бе удължавано 7 пъти сред неуспешния пуч срещу Ердоган бяха уволнени над 110 000 служители в публичния сектор, а десетки хиляди други бяха временно отстранени. Това бе критикувано от Запада, но властите в Анкара обясниха, че това е необходимо, за да бъде изкоренен „вируса“, посят от ислямския проповедник Фетхуллах Гюлен в администрацията и другаде. Гюлен, който живее в САЩ, отрича обвиненията, че стои зад опита за преврат. Калън добави, че отмяната на извънредното положение няма да отслаби борбата на Турция срещу тероризма, която обаче ще продължи в съответствие със законите в тази сфера. То посочи, че при друга „извънредна заплаха извънредното положение може да бъде върнато“.", "date": "2018.07.14", "title": "Следващата седмица Турция ще отмени извънредното положение"}
{"url": "https://www.faktor.bg/bg/articles/novini/balgariya/prof-t-tagarev-problemat-s-migrantite-se-preeksponira", "text": "\"Проблемът с мигрантите се преекспонира. Такъв страната ни имаше през 2014 и 2015 година. Оттогава бежанският поток намаля значително в резултат на съгласуваните и комплексни действия на ЕС\", коментира в студиото на \"Денят ОN AIR\" бившият министър на отбраната проф. Тодор Taгарев. По думите му решенията, които се взимат на ниво Европейски съюз напълно удовлетворяват интересите на България към момента. По-рано днес Борисов отбеляза, че институциите в България са показали, че са отговорни и могат да работят за европейските каузи. \"В Европа има две посоки на мислене във връзка с бежанския проблем. Едната твърди, че трябва да се търси общоевропейския подход, а другата, че трябва да се затварят границите, за да не бъдат допускани мигрантите\", отбеляза председателят на Софийския форум за сигурност Йордан Божилов. Той подчерта, че в интерес на страната ни е да търси общоевропейското решение, тъй като миграционните вълни се пораждат от различни фактори. И двамата се обединиха около тезата, че комплексното решение не винаги е най-евтиното решение, но ако го избягваме, по чисто демографски и икономически причини натискът към Европа, не толкова от страните от Близкия Изток, а от африканските държави, ще се засилва.", "date": "2018.07.14", "title": "Проф. Т. Тагарев: Проблемът с мигрантите се преекспонира"}
{"url": "https://www.faktor.bg/bg/articles/novini/svyat/sasht-obviniha-ruski-razuznavachi-v-namesa-v-prezidentskite-izbori", "text": "Американските власти повдигнаха обвинения срещу 12 руски разузнавачи за хакерски действия по време на президентските избори през 2016 година. Обвинените са работили в Главното разузнавателно управление на генералния щаб на руските въоръжени сили. Те са атакували компютърните мрежи на Демократическата партия и на нейния кандидат за президент Хилари Клинтън, съобщи заместник-министърът на правосъдието Род Розенстийн. Това е част от разследването на специалния прокурор Робърт Мълър, за евентуална руска намеса в предизборната кампания, която заведе Доналд Тръмп в Белия дом.  Задочните обвинения се повдигат 3 дни преди срещата на Тръмп с руския президент Владимир Путин", "date": "2018.07.14", "title": "САЩ обвиниха 12 руски разузнавачи в намеса в президентските избори"}
{"url": "https://www.faktor.bg/bg/articles/novini/balgariya/koga-evroto-shte-zameni-leva", "text": "„Покажете реформите и тогава ще ви кажем добре дошли, казаха от Европа. Все още не сме влезли дори в чакалнята на Еврозоната. Сега сме в предверията на чакалнята”, коментира пред Нова телевизия икономистът Георги Ангелов. „Ще продължим да чакаме, защото последните страни, които се присъединиха към еврото им отне около десетилетие в чакалнята, за да се подготвят за приемане на еврото. Можем да очакваме поне едно десетилетие подготовка и реформи, за да можем да приемем еврото”, каза той. „Първо трябва да кажем, че най-сериозните скептици очакваха еврогрупата да каже „не”, така че тук се дава една зелена светлина. Оттук вече анализът може да бъде по две линии. От една страна има доза лицемерие от страна на европейските ни партньори, свързани с този едногодишен срок, който според мен има вероятност да е по-дълъг. Този срок от една година и реформите, които трябва да направим, те са полезни за нас така или иначе. Той по принцип е част от работата, която има една държава по самия механизъм ERM II ”, заяви финансовият анализатор Владимир Сиркаров. „Реално не мисля, че България трябва да бъде изкарвана по-черна от дявола, едва ли не, че тези допълнителни изисквания се правят, защото сме зле по всички направления. Да не говорим, че ако разгледаме банковия сектор в сравнение с италианския и гръцкия, то седим доста по-добре. Тук се прави една презастраховка от страна на ЕЦБ, тъй като ситуацията е деликатна, доста реформи трябва да се извършат в самата система”, каза той. „Ние страдаме и от нас искат повече неща, защото други страни бяха пуснати неподготвени в Еврозоната – Гърция, Италия, Португалия. След това те в Еврозоната експлодираха, бяха в криза, Гърция вече десетилетие е в криза. Заради това, че те бяха пуснати бързо, без процедури и изисквания, даже Италия престоя само година и половина в чакалнята абсолютно неподготвена. За това от нас, новите кандидати, се изисква да седим по 10-15 години в чакалнята, даже ни се изискват и преди нея реформи. Именно, за да не допуснат неподготвен член, защото се вижда такъв как вреди на цялата система”, каза Георги Ангелов. Как ще се промени живота след приемането на еврото? „Това е фундаментален въпрос. При равни други условия е важно да кажем, че нищо няма да се промени, ако разглеждаме само промяната в паричната система. Функцията, която определя повишаването на доходите, кредитния процес зависят от много фактори. Не трябва да влизаме в тези процеси по интегриране на България в евросистемата с преекспонирани очаквания, както стана с влизането в ЕС”, заяви Сиркаров. „Това, което показва примерът какво става, когато влизат неподготвени страни в Еврозоната, с големи дефицити, неконтролируем растеж на кредита, задлъжняване, в тези страни се стига до инфлация и криза. Това е примерът на Гърция. Когато влизат подготвени като балтийските страни – Литва, Латвия и Естония, там става обратното. Доходите растат по-бързо, икономиката расте по-бързо, те се възползват от членството в Еврозоната, но без да трупат дефицити и дългове и без да влизат в криза. За нас понеже сме бедни, първо ще трябва да забогатеем, и след това ще ни приемат в Еврозоната”, обясни Георги Ангелов. „Ако преминем бързо през този предварителен механизъм, дори да е година плюс, година и половина в ERM II, така че със сигурност поне 4-5 години минимум в най-добрия вариант”, каза Владимир Сиркаров.", "date": "2018.07.14", "title": "Кога еврото ще замени лева?"}
{"url": "https://www.faktor.bg/bg/articles/novini/svyat/italiya-otkaza-da-prieme-korab-s-450-migranti", "text": "Италианският вътрешен министър Матео Салвини заяви, че кораб с 450 мигранти на борда, за който се смята, че е в малтийски води, не може да дойде в Италия, предаде ДПА. \"Нека Малта, трафикантите на мигранти и хуманитарно настроените хора от цяла Италия и цял свят да знаят, че този кораб НЕ МОЖЕ и НЕ БИВА да идва в италианско пристанище\", написа Салвини в Туитър. Вътрешното министерство на Малта обаче заяви, че корабът се е намирал на 53 морски мили от италианския остров Лампедуза и на 110 морски мили от Малта, когато координационният център за морски спасявания в Рим е уведомил малтийските власти. Министерството добави, че хората на борда на кораба са изявили желание да отидат в Лампедуза и тъй като корабът се е намирал в открито море Малта не е можела да им дава наставления.", "date": "2018.07.14", "title": "Италия отказа да приеме кораб с 450 мигранти"}
{"url": "https://www.faktor.bg/bg/articles/novini/svyat/kremal-opital-da-svali-pravitelstvoto-na-tsipras-za-da-poprechi-na-sporazumenieto-s-makedoniya", "text": "Мощно лоби на Путин на Атон в сътрудничество с руски агенти, покривани от дипломатически имунитет са създали мрежа за изнудване на гръцки депутати, с крайната цел падане правителството на Ципрас преди гласуване на споразумението за Македония от гръцкия парламент, пишат днес гръцки медии, цитирани от издавания в южната ни съседка вестник \"Български новини\". Това е най-голямата политическа акция за дестабилизиране в Гърция, която бе възпрепятствана и разкрита от американските тайни служби. Заповедта към мощното лоби от Москва е била: Дестабилизирайте правителството на Алексис Ципрас, преди да започнат процедурите за присъединяване на Македония към НАТО. Последвалото развитие провали плановете на Москва, която е инвестирала в дестабилизиране и на македонския премиер Заев, за да контролира политическото развитие в съседната държава. Според добре информиран източник руското лоби на Атон е развило силни връзки с депутати от коалиционната партия „Независими гърци“. Някои от тях са избрани с помощта на това лоби, пишат още медиите в Гърция. Тайните служби са записали срещи, разговори и опити за закупуване на депутати. Финансовата помощ на Москва за определени манастири на Атон е постъпвала в „черен фонд“, чрез който са финансирани няколко дейности, свързани с руската стратегия за проникване в ключови области на гръцката политическа и икономическа система. С руското проникване на Атон са били ангажирани през последните години американските служби. Всъщност американският посланик неотдавна посети Света гора, за да добие представа какво точно се случва с манастирите, които са се превърнали в руски бази. В кабинета на премиера Ципрас през последните няколко седмици бяха изпратени тайни информационни листове, съдържащи подробности за финансирането на македонските митинги. Според тях руското лоби на Атон е покривало почти всички разходи за организирането им. Разбира се, дестабилзацията на правителството е била първата част от плана. Вторият е включвал отстъплението на депутатите и падане на правителството. Добре информиран източник разкри пред изданието Контранюз, че един от депутатите, който се отцепи и стана независим е получил силен натиск за този си ход от лобито в Атон, което изглежда има мощна информационна мрежа, научавайки, че депутатът е уверил всички, че няма да напусне партията си. Необходими са били няколко телефона и частно посещение от игумен и двама сътрудници, за да промени решението си и да обяви независимостта си. Същите методи лобито на Атон е приложило и върху още четирима депутати, пише изданието. Тази ситуация е принудила гръцкото правителство да предприеме драстични мерки и забрани влизането в Гърция на двамата руски дипломати, които в момента са в Москва, и да депортира двама други, които също са отговорни за ключовата шпионска мрежа заедно с Атонското лоби относно плана за дестабилизация на гръцкото правителство и споразумението със Скопие за името на Македония.", "date": "2018.07.14", "title": "Кремъл опитал да свали правителството на Ципрас, за да попречи на споразумението с Македония"}
{"url": "https://www.faktor.bg/bg/articles/novini/svyat/senatori-prizovaha-tramp-da-otmeni-sreshtata-s-putin", "text": "\"Президентът Тръмп е длъжен да отмени срещата си с Владимир Путин докато Русия не предприеме нагледни и прозрачни действия, доказващи, че тя няма да се намесва в бъдещите избори. Радушното общуване с Владимир Путин предвид обстоятелствата би било оскърбление на нашата демокрация\", се казва в официално изявление на сенатора, цитирано от CNN. Междувременно стана известно, че заместник-генералния прокурор на САЩ Род Розенстайн е информирал Доналд Тръмп за намесата на руски офицери от военното разузнаване в изборите още през изминалата седмица, но, според Белия дом, хакерските атаки ръководени от Кремъл не са променили крайните резултати от изборите, а Тръмп заяви, че \"Путин не е враг, а конкурент, но биха могли да станат и приятели\".", "date": "2018.07.14", "title": "Сенатори призоваха Тръмп да отмени срещата с Путин"}
{"url": "https://www.faktor.bg/bg/articles/novini/balgariya/i-vasileva-bsp-omalovazhava-postizheniyata-na-balgarskoto-evropredsedatelstvoto", "text": "\"Критиките на опозицията срещу Европредседателството са необективни. Опозицията трябва да бъде конструктивна в критиките си, като да предлага алтернативи. БСП омаловажава постиженията на Българското европредседателството и се опитва да създаде напрежение\", заяви пред БНТ депутатът от ГЕРБ и председател на парламентарната Комисия по околна среда и водите Ивелина Василева. \"България изгради авторитет, думата на България се чува. България доказа, че е изключително добър не само посредник, но и лидер в дебатите, които се водят на европейско ниво\". Тя отхвърли обвинението, че вътрешната политика в България е била неглижирана по време на Европредседателството.", "date": "2018.07.14", "title": "И. Василева: БСП омаловажава постиженията на българското европредседателството"}
{"url": "https://www.faktor.bg/bg/articles/novini/svyat/broyat-na-zhertvite-na-navodneniyata-v-yaponiya-dostigna-209-dushi", "text": "Броят на жертвите на поройните дъждове и предизвиканите от тях наводнения в Япония достигна 209 души, съобщи националната полиция. По последни данни още около 40 души са в неизвестност. Местните служби за реакция в извънредни ситуации с подкрепата на полицаи и войници продължават издирвателно-спасителните операции. Хиляди доброволци от цялата страна са отишли в западните райони на Япония да помагат на пострадалите от природното бедствие. Местните власти очакват около 18 000 доброволци. Заради наводненията и свлачищата в 31 от 47 японски префектури са напълно унищожени 160 жилища, около 700 са понесли тежки щети, а над 25 000 са наводнени. Почти 6000 души още се намират в евакуационни центрове без възможност да се върнат по домовете си. Положението допълнително се усложнява от горещото време - от сутринта температурите вече са надхвърлили 30 градуса.", "date": "2018.07.14", "title": "Броят на жертвите на наводненията в Япония достигна 209 души"}
{"url": "https://www.faktor.bg/bg/articles/novini/svyat/dzheyms-matis-deystviyata-na-rusiya-v-yugoiztochna-evropa-sa-destabilizirashti", "text": "Министърът на отбраната на САЩ Джеймс Матис заяви, че действията на Русия в Югоизточна Европа имат дестабилизиращ характер, предаде ТАСС, цитирана от БТА. \"Действията на Русия в Югоизточна Европа са дестабилизиращ фактор. Те (руснаците) подкопават демократическата структура на страните (от този регион) чрез разпространяване на лъжлива информация, икономически мерки и вмешателство\", е казал Матис в разговор с журналисти на път от Хърватия за Норвегия, съобщи пресслужбата на Пентагона. В Загреб Матис се срещна с министрите на отбраната на страните от Адриатическата харта. Обединението е създадено през 2003 г. от Албания, Македония и Хърватия за улесняване на влизането на тези страни в НАТО. През 2008 г. към тях се присъединиха Черна Гора и Босна и Херцеговина. Матис заяви, че на тази среща е подчертал подкрепата, която САЩ оказват на Югоизточна Европа. \"Срещата беше много продуктивна. Обсъдихме как да напредваме по въпросите за обезпечаване на сигурността в региона. От петте страни в това обединение три вече са членки на НАТО, а още една (Македония) е в началото на пътя към влизане в алианса\", заяви Матис. На 11 и 12 юли Матис придружаваше президента Доналд Тръмп на срещата на върха на НАТО в Брюксел. Днес в Осло той ще се срещне с министрите на външните работи и на отбраната на Норвегия.", "date": "2018.07.14", "title": "Джеймс Матис: Действията на Русия в Югоизточна Европа са дестабилизиращи"}
{"url": "https://www.faktor.bg/bg/articles/novini/balgariya/otbelyazvame-150-godini-ot-gibelta-na-stefan-karadzha-i-hadzhi-dimitar", "text": "На 14 юли отбелязваме 150 години от гибелта на националните герои Хаджи Димитър и Стефан Караджа. Годишнината ще бъде отбелязана на връх Бузлуджа. Честването ще се проведе под патронажа на вицепремиера и министър на отбраната Красимир Каракачанов. Традиционно ще бъде отслужена заупокойна молитва за загиналите, ще бъдат произнесени слова и ще бъдат положени венци и цветя пред паметника на воеводата. По случай годишнината ще бъде валидирана юбилейна пощенска карта, издадена от Министерство на транспорта, за което ще бъде разкрита временна пощенска станция на върха. На Бузлуджа ще има мащабна историческа възстановка на гибелната битка на войводата и неговата чета, в която ще участват близо 150 активисти на Националното дружество „Традиция“.", "date": "2018.07.14", "title": "Отбелязваме 150 години от гибелта на Стефан Караджа и Хаджи Димитър"}
{"url": "https://www.faktor.bg/bg/articles/novini/balgariya/ekspert-s-otvaryane-na-vratite-na-nato-kam-makedoniya-se-prekasva-srabsko-ruskoto-vliyanie", "text": "\"България владее Пиринска Македония, но ние не съумяхме да използваме козовете си пред евроатлантическите ни партньори в казуса за името на република Македония. Крайно време е в България да бъде изградена надпартийна политическа стратегия по отношение на Македония\", каза в студиото на Bulgaria ON AIR докторът по статистика и демография от БАН Спас Ташев. Експертът напомни, че Русия винаги е заявявала претенции, че иска да има присъствие в Македония и обясни, че македонизмът като идеология в дълъг период от време се определял като антируски. \"Македонизмът и Македония се представяха като нещо автентично, но това се оказаха илюзии. Чрез тези механизми на въздействие Русия не успя да предотврати бавната евроинтеграция на Македония\", добави Ташев. Във връзка с позицията на Сърбия, Ташев посочи, че държавата не декларира готовност за членство в евроатлантическите структури и се е оказала една от руските точки на влияние. \"С този акт на отваряне на вратите на НАТО към Македония се прекъсва сръбско-руското влияние, но пък се открива възможност за прогръцко влияние\", предрече Ташев. Той изрази съжаление, че България не взе участие в процеса на обсъждане на името на република Македония и предположи, че причина за това е отсъствието на национална стратегия на България по отношение на Македония през последните 29 години. \"Много пъти искаме да чуем нещо от македонските политици, но знаем, че дори и да го искат не могат да го изрекат. При управлението на Заев също не можем да очакваме радикална промяна в политиката на Македония. Ние пропуснахме шанса си да бъдем фактор\", каза още Ташев", "date": "2018.07.14", "title": "Експерт: С отваряне на вратите на НАТО към Македония се прекъсва сръбско-руското влияние"}
{"url": "https://www.faktor.bg/bg/articles/novini/balgariya/den-na-otvorenite-vrati-v-narodnoto-sabranie", "text": "Днес от 10 до 18 ч. българският парламент отваря врати за посетители. Поводът е 27-та годишнина от приемането на сегашната Конституция от Седмото Велико Народно събрание. Гостите на парламента ще могат да видят оригинала на съвременната българска Конституция, както и фотоизложба със знакови моменти от приемането на основния закон. Първите посетители ще бъдат посрещнати от председателя на Народното събрание Цвета Караянчева.  Гражданите ще могат да разгледат сградата на парламента, пленарната зала на Народното събрание, както и постоянната експозиция, свързана с историята на законодателната институция.", "date": "2018.07.14", "title": "Ден на отворените врати в Народното събрание"}
{"url": "https://www.faktor.bg/bg/articles/novini/svyat/makedoniya-shte-praznuva-dnes", "text": "Македония ще празнува днес. В десетки градове в страната са организирани  тържества по повод поканата за започване на преговори за членство в НАТО. Обяви ги лично министър-председателят Зоран Заев. „Каня Ви да празнуваме заедно това, че Македония се движи напред”, каза той в Брюксел през седмицата.  През първия ден на срещата на върха на НАТО генералният секретар Йенс Столтенберг потвърди поканата за Скопие и заяви, че страната ще стане член на Алианса, когато бъдат завършени всички национални процедури и договорът за името с Гърция бъде ратифициран.", "date": "2018.07.14", "title": "Македония ще празнува днес"}
{"url": "https://www.faktor.bg/bg/articles/novini/svyat/dozhivoten-zatvor-za-prizivi-za-teroristichna-ataka-sreshtu-prints-dzhordzh", "text": "Британец, призовал ислямистки бойци да извършат нападение срещу четиригодишния принц Джордж, трети в линията за наследяване на трона., беше осъден на доживотен затвор, предаде Ройтерс. Хуснаин Рашид от град Нелсън в Северозападна Англия ще трябва да излежи поне 24 години в затвора. 32-годишният мъж публикувал информация в приложението за съобщения \"Телеграм\", с която насърчавал джихадисти да извършат нападения по света, както и данни за евентуални мишени. Според прокуратурата това включвало публикуването на снимка на принц Джордж до силуетите на двама джихадистки бойци.  В публикацията се посочвал адресът на неговото училище в Лондон, което той започнал да посещава миналия септември, и имало надпис \"дори кралското семейство няма да бъде оставено на мира\". Рашид първоначално отричал обвиненията, но по време на съдебния процес се признал за виновен, приемайки четири обвинения в тероризъм. Прокуратурата каза, че той е пуснал и публикации, включващи карта на Шесто авеню в Ню Йорк с надпис \"Парад за Хелоуин в Ню Йорк. Направихте ли приготовленията си? Обратното броене започва.\" Сред набелязаните от него мишени били също еврейски общности и административни сгради.", "date": "2018.07.14", "title": "Доживотен затвор за призиви за терористична атака срещу принц Джордж"}
{"url": "https://www.faktor.bg/bg/articles/novini/balgariya/dnes-shte-e-predimno-slanchevo-1-1", "text": "В следобедните часове отново, главно над източните и планинските райони, ще се развива купеста облачност, но само на отделни места там ще превали и прегърми. Ще духа до умерен северозападен вятър. Максимални температури между 28 и 33 градуса. Над Черноморието ще бъде предимно слънчево, но в следобедните часове ще се развие купеста облачност и на места, главно по северното крайбрежие, ще превали и прегърми. Ще духа до умерен север-северозападен вятър. Максимални температури между 27 и 29. Температурата на морската вода е 26 градуса. Вълнението на морето ще бъде 1 -2 бала.", "date": "2018.07.14", "title": "Днес ще е предимно слънчево"}
