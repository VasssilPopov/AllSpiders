{"url": "https://faktor.bg/bg/articles/solomon-pasi-edinstveno-zaharieva-mozhe-da-skloni-makron-da-si-smeni-mnenieto-za-severna-makedoniya", "text": "Към Макрон трябва да се подходи по психологически, а не по рационален начин, тъй като неговото решение е ирационално. И тъй като той е французин, само една атрактивна жена, с добър външнополитически профил, би могла да го изкуши и да му въздейства да си смени мнението. Ние имаме един великолепен външен министър, това е Екатерина Захариева, която може да свърши точно такава работа. Г-жа Захариева може да склони Макрон да си смени мнението за разширяването на ЕС и за Северна Македония, заяви в предаването \"Денят започва\" по БНТ бившият външен министър Соломон Паси. С наложеното вето от Макрон за започване на преговори със Северна Македония и Албания е третото отлагане. Вероятно Путин си е сипал една чаша шампанско. Към кого тласкаме Северна Македония и Албания? Тласкаме ги в ръцете на Русия ли, на Турция ли, на Иран?, попита той. Паси допълни, че Путин положи огромни усилия да спре Северна Македония по пътя й към НАТО, същото направи и с Черна гора. В момента се полагат сериозни усилия Сърбия да остане в орбитата на руското влияние.  На въпрос Макрон ли ни свърши черната работа, Паси отговори, че България няма интерес от това да не бъдат започнати преговори за членство на Северна Македония и Албания.  Той прогнозира, че един ден Албания и Северна Македония ще станат членове на Европейския съюз, но въпросът е с каква скорост това ще случи. \"Механизмът на преговорите е механизъм да се влияе върху една държава. Ние много повече можем да влияем върху Северна Македония в момента, в който започнат преговорите\", допълни той. Соломон Паси смята, че проблемът с Брекзит и невъзможността до момента да бъде уговорено излизането на Великобритания от Европейския съюз е липсата на лидери. Според него криза на лидерството е в основата на невъзможността на Лондон да договори и приеме сделка за напускане на Европейския съюз до момента. \"Великобритания никога не е имала такова отсъствие на лидери - както в консервативния, така и в лейбърския лагер.\" По темата с Брекзит той каза още, че грамотните хора не са отишли да гласуват и това описа като \"трагедията на демокрацията\". А споразумението за напускане той коментира така: \"В Англия се прави една втора граница. Граница между острова на Великобритания и острова на Ирландия. Все едно да сложим една нова граница някъде около Пазарджик и там да се проверяват стоките, да се слагат нови правилници. Англия започна да се разпокъсва и ние не знаем дали някой ден Шотландия няма да излезе, дали Англия няма да загуби Гибралтар.\" Паси коментира и положението с Турция, което той определи като \"сериозно\". \"Когато Америка поема лидерската роля, казват \"ние не искаме Америка да е световният полицай. Когато Америка се оттегля от лидерската роля, световното обществено мнение казва \"Къде е този полицай да дойде да свърши работата?\". Споразумението между вицепрезидента Пенс и Ердоган не е нищо специално, то е просто отлагане на едни действия, които така или иначе турската страна ще предприеме.\" Паси прогнозира, че в дългосрочен план Турция ще запази контрола над североизточната част на Сирия, която ще представлява буферна зона между Турция и Сирия. \"Нека ние да си оправим нашите, а другите - техните. Не може да се сравнява, понеже другите са лоши и ние да толерираме лошите у нас\", така Паси коментира расисткия скандал около мача България - Англия.", "date": "2019.10.19", "title": "Соломон Паси: Само Екатерина Захариева може да склони Макрон да си смени мнението за Северна Македония"}
{"url": "https://faktor.bg/bg/articles/slanchev-i-tih-esenen-den", "text": "Днес ще бъде слънчево. Преди обяд в източните райони и на места по поречието на Дунав ще има ниска облачност или мъгла. Ще бъде почти тихо. Максималните температури, в повечето райони, ще бъдат между 22 и 27, в София - около 25 градуса. Над Черноморието в часовете преди обяд ще има ниска облачност или мъгла, а след обяд ще бъде слънчево. Ще духа слаб източен вятър. Максималните температури ще са между 19 и 21. Температурата на морската вода е 20- 21 градуса. Вълнението на морето ще бъде 1 -2 бала. Над планините ще бъде слънчево. Ще духа слаб до умерен вятър от юг-югозапад. Максималната температура на височина 1200 метра ще е около 20, на 2000 метра - около 13 градуса.", "date": "2019.10.19", "title": "Слънчев и тих есенен ден"}
{"url": "https://faktor.bg/bg/articles/zhandarmeriyata-ohranyava-izvozvaneto-na-byuletinite-do-oblastnite-tsentrove", "text": "Екипи на жандармерията охраняват извозването на бюлетините за предстоящите местни избори до областните центрове в страната. Бюлетините тръгват от три печатници в София, една в Пловдив и една в Плевен - това съобщи заместник-директорът на жандармерията комисар Петър Антиев.  \"В четвъртък започна извозването и ще продължи до другия четвъртък. Днес има за транспортиране бюлетини по няколко маршрута. Първият ще бъде за Перник-Кюстендил, вторият - Враца-Монтана-Видин, третият - до Стара Загора, а четвъртият - до Смолян\", каза комисар Антиев.  „Към момента тиражът на бюлетините, който е одобрен във връзка с подадените заявки на Общинските избирателни комисии, е 17 257 800. По отношение на общински съветници тиражът на бюлетините е 6 900 600. Същият е тиражът по отношение на бюлетините за кмет за община, тъй като съвпадат като данни. По отношение на кметове на райони това включва кметове на райони в трите града София, Пловдив и Варна е 1 858 100 броя, за кметове на кметства – 1 598 500 бюлетини“, заяви по-рано говорителят на ЦИК Александър Андреев.  Прогнозната сума на поръчката е малко над 6 млн. лв. с ДДС.", "date": "2019.10.19", "title": "Жандармерия ескортира бюлетините до областните центрове"}
{"url": "https://faktor.bg/bg/articles/sport-spryagat-aleksandar-dimitrov-za-trenyor-na-natsionalite-a-nasko-sirakov-za-shef-na-bfs", "text": "Александър Димитров е фаворит за нов национален селекционер, твърди \"Тема спорт\". В момента той е начело на младежите. На няколко пъти специалистът е водил различни национални юношески гартнитури. Затова и неговото назначение, макар и временно, няма да е толкова изненадващо.  В родния елит опитът на Димитров е скромен, без никакви успехи. Той води за кратко Берое, където се провали, а след това изпадна с Локомотив (Горна Оряховица). Очакваното назначение на наставника може да бъде оправдано с малкото време за намиране на заместник на Красимир Балъков. Контролата с Хаити е на 13 или 14 ноември, а евроквалификацията с Чехия на 17 ноември. Наско Сираков пък е сочен за един от кандидатите за следващ президент на БФС. Легендата на Левски напусна футболния съюз в дена на предишния Конгрес. Преди това той неизменно бе част от екипа на Борислав Михайлов. Възможно е номинация за поста да получи Гошо Гинчев, който в момента е съветник на министъра на спорта Красен Кралев.", "date": "2019.10.19", "title": "Спрягат Александър Димитров за треньор на националите, а Наско Сираков - за шеф на БФС"}
