{"url": "https://www.faktor.bg/bg/articles/kancho-stoychev-politikata-u-nas-se-e-prevarnala-v-kompyutarna-igra-v-koyato-nyakoy-natiska-kopcheto", "text": "Имаме нужда от повече държавност, за да си гарантираме националната сигурност. Около тази теза се обединиха социологът Кънчо Стойчев и политологът Димитър Ганев, които коментираха актуални теми в студиото на БНТ. Според Ганев \"избори\" е думата, която описва политическият сезон. Той обаче не вижда желание за диалог както в управляващото мнозинство, така и между правителство и президент. И зададе риторичният въпрос има ли наистина национална цел, около която можем всички да се обединим. Не виждам в тази игра позитивен резултат за някого от политическите играчи. Мисля, че всякакви мостове са изгорени между партиите в управлението и опозицията... Това е любима ситуация на Борисов. Той винаги успява да формира плаващи мнозинства по различни теми. Няма да има промяна в управленската конфигурация. Г-н Сидеров и Марешки са рационални политици, и ако искат да влязат в опозиционна роля, защо да го правят, след като от тях зависят определени мнозинства, посочи Ганев. По думите му колкото повече се свива парламентарното мнозинство, цената на ДПС се вдига и това е простата аритметика. Но ГЕРБ ще цели запазване на дистанция от официализиране на някакви по-близки отношения с ДПС. При ключови гласувания обаче ще разчита на движението, каза Димитър Ганев. Според социологът Кънчо Стойчев това, което прави впечатление под повърхността на политически живот е липсата на диалог в политиката, превръщайки се в компютърна игра, в която някой натиска копчето. Смисълът на политиката е широкото дебатиране и правенето на компромиси, само това може да я направи активна. Прави впечатление взимането на политически решения напук, един автоматизъм. Все повече се спестява и заобикаля сериозният и тежък дебат в Народното събрание. Едно претупване, едно галопиране ...от което губи цялата политическа система, посочи Стойчев и добави: Политиката у нас не води до решаване на национални цели, а води само до разделение.", "date": "2019.07.26", "title": "Кънчо Стойчев: Политиката у нас се е превърнала в компютърна игра, в която някой натиска копчето"}
{"url": "https://www.faktor.bg/bg/articles/helzinskskiyat-komitet-rumen-radev-da-predlozhi-kandidat-za-glaven-prokuror-alternativa-na-geshev", "text": "Председателят на Българския хелзинкски комитет Красимир Кънев изпрати до медиите отворено писмо, адресирано до президента Румен Радев относно номинацията на Иван Гешев за поста главен прокурор. Държавният глава трябва да издаде указ след избора на титуляр от Висшия съдебен съвет. В него правозащитниците настояват държавният глава да предложи свой кандидат, който да бъде алтернатива на Гешев. Уважаеми г-н Радев, Българският хелзинкски комитет (БХК) като най-голямата и най-стара гражданска организация за защита на правата на човека в България изразява силна тревога относно започналата процедура по избор на нов главен прокурор на Република България. Тази процедура крие опасността да повтори пороците на предходната, при която за главен прокурор беше избран Сотир Цацаров. Тогава тази процедура бе посрещната с критика както от представители парламентарната опозиция — Българската социалистическа партия — така и от гражданския сектор. Припомняме ключовата роля на президента в процедурата по избор на главен прокурор. Тя стана видна при предходната процедура, когато, въпреки сериозните критики, президентът Росен Плевнелиев не само не се възползва от правомощието си да откаже направеното предложение за назначение на г-н Цацаров, но и издаде указ за назначаването му едва ден след избора му от Висшия съдебен съвет (ВСС). В настоящата процедура до момента номинирано за главен прокурор е само едно лице —сегашният заместник на Сотир Цацаров, Иван Гешев. Нещо повече — от страна на изпълнителната власт бяха направени институционални заявки, че именно това ще остане единствената кандидатура. Това е повод за сериозна тревога за бъдещето на правовата държава не само с оглед на саботирането на плурализма и възможността за състезателност и избор в процедурата, но и с оглед на скорошните публични изяви на единствения кандидат. В тези изяви г-н Гешев показа, че не цени правата на човека, както и ролята на гражданското общество в тяхното утвърждаване и защита. Той също така изказа публично твърдения, които са унизителни за достойнството на хората, принадлежащи към малцинствата в България. Фигурата на главен прокурор е натоварена с изключителната отговорност да бъде гарант на върховенството на закона и на правото в държавата, затова следва личността да бъде избирана с изключително внимание. Издигането на една-единствена кандидатура от прокурорската колегия на Висшия съдебен съвет (ВСС), при това с пълно единодушие, хвърля сянка на съмнение, че не високите морални и нравствени качества на Гешев или неговите дълбоки юридически познания са мотив за номинирането му. Няма как да бъде по друг начин, тъй като всички прокурори, издигнали тази кандидатура, не са независими, а функционално подчинени на главния прокурор. До тук доведе половинчатата съдебна реформа, материализирана в конституционните промени в уредбата на съдебната власт през 2015 г., която обаче противно на първоначалните цели допълнително освободи главния прокурор от нужното задържане и балансиране в основополагащото за демокрацията равновесие между трите власти. Относно личностните качества на г-н Гешев е важно да се припомнят някои емблематични факти. Неговото \"знаково\" дело за фалита на Корпоративна търговска банка, може да се окачестви като най-големия провал на държавното обвинение от последните години с последици - загуба, оценявана в милиарди лева. Иван Гешев беше длъжностното лице, което наблюдаваше безучастно на улицата публичния арест на бившата кметица на район Младост – Десислава Иванчева и нейната заместничка Биляна Петрова през пролетта на миналата година, извършен при драстично нарушение на правата на задържаните. Поведението му тогава показва или непознаване на материята права на човека, или съзнателното им нарушаване. И двете хипотези са недопустими, а последиците от това предстои да бъдат разгърнати в тяхната цялост след произнасянето на Европейския съд по правата на човека. Неотдавна отново Иван Гешев показа, че не зачита презумпцията за невиновност, основна характеристика на правовата държава и достижение на развитите демокрации. В началото на месец юни той обяви публично името на 16-годишния ученик, който - според службите, е планирал атентат с взривни вещества. След издигане на кандидатурата на Гешев преди броени дни, той даде интервю пред държавната телевизия. В него заместник-главният прокурор демонстрира сериозно непознаване на факти от обществено-политическия живот, като сравни процедурата по издигане на своята кандидатура с тази на Лаура Кьовеши за европейски главен прокурор. В същото интервю г-н Гешев показа ясни политически предпочитания като изрази своята фиксация към личността и кариерата на лидера на парламентарно непредставената политическа партия \"Да, България\", Христо Иванов, споменавайки го многократно и отправяйки в ефир скалъпени и смехотворни твърдения, изцяло неподкрепени от факти и доказателства. През юни БХК изпрати годишния си доклад за състоянието на човешките права в България през 2018 г. и до заместник главният прокурор Иван Гешев, който не само върна пратката, но в отговор изпрати \"подарък\" – две книги от поредицата \"Детско-юношеска класика\" - \"Под игото\" на Иван Вазов и \"Разкази\" на Йордан Йовков със специално отбелязани глава и разказ, които да прочетем - \"Батареята на Зли дол\" и разказът \"Божура\".Този жест беше още една подигравка към човешките права отвъд мнението му за правозащитната организация, която е автор на доклада. Изявлението му, че не подкрепя разделението на властите, концепция, лежаща в основата на идеята за демокрация, формулирана в цялост от Монтескьо, буди тревога относно бъдещото развитие на българската държава и дава заявки за пълзящ авторитаризъм, което е особено опасно предвид властта, която е концентрирана в главния прокурор. Властта на главния обвинител на държавата е напълно безконтролна в България, факт, който е критикуван от Европейския съд по правата на човека в решението му от 2009 г. по Колеви срещу България. Делото Колеви остава неизпълнено вече 10 години, въпреки че се намира под засилено наблюдение от Комитета на министрите. Силно сме обезпокоени от нетърпимостта на високопоставени длъжностни лица и съсловни организации спрямо публичните критики към номинацията на г-н Гешев и смехотворните им квалификации, че това представлявало намеса в независимостта на съдебната власт. Това за пореден път показва, че определени кръгове в българското общество са ствърдото намерение да наложат неговата кандидатура като безалтернативна и да я оградят от критиката, която експерти и граждански организации, занимаващи се от десетилетия с наблюдение на системата на правосъдие в България, съвсем основателно отправят. Главният прокурор е с ключова функция в организацията на дейността на прокуратурата, от която потенциално са засегнати всички български граждани. Поради това те имат интерес, както и право да се изказват и да предприемат всякакви законни граждански инициативи, за да бъде чуто тяхното мнение. Уважаеми г-н президент, молим Ви да вземете предвид всички тези тревожни факти и да се включите активно в обществения дебат и в процедурата по избор на бъдещия главен прокурор на републиката. Президентът на държавата е по дефиниция независим и е призван да брани единството на нацията и именно поради това Ви призоваваме след широко консултиране на заинтересовани представители на гражданското общество да предложите кандидатура за длъжността, която да е алтернативна на издигнатата до момента. Изборът на главен прокурор е от изключителна важност за развитието на всеки сектор от държавно-обществения живот, а към настоящия момент този избор изглежда предрешен, при това от кандидатура, която разделя, а не обединява българското общество. Доверието към тази длъжност е от ключово значение за функционирането и общественото доверие както към прокуратурата, така и към системата на правосъдие в нашата страна като цяло.", "date": "2019.07.26", "title": "Хелзинскският комитет: Румен Радев да предложи кандидат за главен прокурор, алтернатива на Гешев"}
{"url": "https://www.faktor.bg/bg/articles/gen-konstantin-popov-1", "text": "Десетки държави купуват F-16., от най-големия производител, от най-голямата икономика. Ние изведнъж намерихме някакви проблеми в договора. Къде е този съвършен договор? Това попита в \"Лице в лице\" по БТВ председателят на комисията по отбрана и депутат от ГЕРБ ген. Константин Попов.  За първи път купуваме модерна техника, за първи път говорим толкова сериозно за сигурността ни. Трябва да поздравим и правителство, и премиер, които отстояха на всички нападки. Днес е един хубав ден за българската авиация, заяви той. Ген. Попов коментира отхвърленото днес вето на президента върху сделката за закупуване на F-16.  \"Президентът беше описал мотивите си съвсем кратко - бяха една страничка. Мотивите бяха два, че няма дебат и че няма консенсус. Дебат се води от толкова години, че ни дойде до гуша. Според мен сме втръснали на гражданите. Консенсус има и той се видя днес при гласуването на ветото. Ясно е, че консенсус трудно може да се постигне по тази тема. Извинявам се за това, което ще кажа...  Ние за козичките не можахме да намерим консенсус, пък камо ли по тази тема. Партийните пристрастия взеха връх над националаната ни сигурност. От БСП се обявиха за модернизация на армията и сега казаха не. Днес ги попитах да кажат какво искат и да дебатираме. Те са само против и не предлагат никаква алтернатива. Искат само да се карат и да правят шоу на хората\", категоричен бе той. \"Ние купуваме изключително медерен и надежден самолет. Той притежава всички компоненти. Преди няколко години дори не сме си мислили, че ще се сдобием с толкова добър самолет. Успяхме да постигнем желания резултат. По всяко едно време ние можем да отидем в САЩ и да си вземем това, което ни е необходимо. Това е договорено и подписано. Аз съм удовлетворен. Тези договори за универсални. Десетки държави са купували, купуват и ще продължат да купуват въоръжение от САЩ. Как само ние успяхме да намерим някаквъ проблем в тези договори? В САЩ ще се обучават 12 пилота. Ще има и двама инструктори, които след това ще обучават летците ни тук в България. Аз съм изключително удовлетворен от тази сделка\", завърши ген. Попов.", "date": "2019.07.26", "title": "Ген. Константин Попов: Ние за козичките не можахме да намерим консенсус, че за  F-16"}
{"url": "https://www.faktor.bg/bg/articles/bsp-ochakva-prezidentsko-veto-i-za-parite-za-iztrebitelite", "text": "За лидера на БСП Корнелия Нинова е логично президентът Румен Радев да наложи вето и на законовите промени, с които се актуализира държавният бюджет за тази година, за да се платят изтребителите F-16. Това обяви тя пред журналисти в Габрово часове след като парламентът отхвърли ветото, което държавният глава наложи върху международните договори за покупката на осемте бойни машини. \"Отхвърлянето на ветото е голяма грешка и не отговаря на националния интерес. Договорът е скъп за бедна България, също така военно-технически не е пълен\", обяви Нинова. На въпрос дали очаква вето и върху актуализацията на бюджета, тя отговори, че не знае какви са намеренията на президента и не може да гадае, но е логично това да стане. Ако държавният глава върне за преразглеждане и тези текстове, парламентът най-вероятно ще трябва да се събере извънредно през август. Причината е, че според условията на договора, ако предвидените по него 1.256 млрд. долара не бъдат преведени до 5 септември, офертата вече няма да е валидна.", "date": "2019.07.26", "title": "БСП очаква президентско вето и за парите за американските изтребители"}
{"url": "https://www.faktor.bg/bg/articles/sobstvenikat-na-tad-grup-uchreditel-sam-na-gerb-a-sega-vlastta-me-atakuva", "text": "\"Аз съм учредител на ГЕРБ. Познавам се с хора от ГЕРБ, от властта и откъде ли не\". Това обяви в петък собственикът на фирмата за киберсигурност \"ТАД груп\" Иван Тодоров пред БНТ. Той е обвинен задочно като подбудител на хакерската атака срещу Националната агенция по приходите (НАП). Обяснението на Тодоров за връзките му с управляващата партия ГЕРБ оспорва конспиративната теория, лансирана от заместник-главният прокурор Иван Гешев преди няколко дни. Прокурор Гешев обясни, че хакерската атака срещу НАП е имала за цел да разклати държавата и намекна, че е свързана с политическите цели на \"Демократична България\". \"Твърдението, че фирмата \"ТАД Груп\" е политически обвързана с извънпарламентарната опозиция и че е искала да удари държавата, е абсурдно\", посочи Тодоров. \"Аз съм учредител на ГЕРБ. Познавам се хора от ГЕРБ, от властта и откъде ли не Това е абсурдно. Защо бих си плюл на познатите, на приятелите и да нападам управляващите?\", попита риторично бизнесмена. Иван Тодоров допълни, че не може да каже дали служителите във фирмата му се занимават с нещо нередно. \"Искам да изчакам, да се прибера в България, да отида при разследващите, да видя в какво ме обвиняват. Да им обясня, да им съдействам с каквото мога\", каза той. Иван Тодоров каза още, че очаква подкрепа от държавата и от обществото. \"Ние наистина искаме да работим в полза на държавата, не против нея\", каза Тодоров пред Би Ти Ви и уточни, че за повдигнатите срещу себе си обвинения е разбрал от медиите. В момента бизнесменът е в Канада, където участва в бизнес форум. Срещу него е издадена Европейска заповед за арест. Очаква се той да пристигне в България и да се яви пред разследващите във вторник. Прокуратурата твърди, че пробивът в базата данни на НАП е със значимостта на терористичен акт, защото е всял смут и страх у населението. Иван Тодоров и търговският директор на фирмата му Георги Янков са обвинени като подбудители на \"хакера\" Кристиян Бойков, който е служител в \"Тад груп\".", "date": "2019.07.26", "title": "Собственикът на \"ТАД груп\": Учредител съм на ГЕРБ, защо ми е да атакувам властта"}
{"url": "https://www.faktor.bg/bg/articles/erdogan-1-2", "text": "Турските власти може да се откажат от покупката на самолети на американската компания Боинг в контекста на напрежението в отношенията със САЩ, обяви днес турският президент Реджеп Тайип Ердоган, цитиран от ТАСС.     \"Казах (на президента на САЩ Доналд) Тръмп (на срещата на върха на Г-20) в Осака: дори и Турция да не купи (американски зенитно-ракетни системи) Пейтриът, ще се сдобием с Боинг\", цитира думите на Ердоган агенция Блумбърг. \"Ние сме добри клиенти. Но ако (кризата в отношенията) продължи и в бъдеще, ще ни се наложи да преразгледаме този въпрос\", добави той.     Турция понастоящем очаква доставките на летателни апарати Боинг на стойност 10 млрд. долара, отбелязва Блумбърг", "date": "2019.07.26", "title": "Ердоган притиска Тръмп: Турция може да се откаже от покупката на самолети на Боинг за 10 млрд. долара"}
{"url": "https://www.faktor.bg/bg/articles/ninova-se-pohvali-bsp-e-parva-sas-svoya-platforma-za-mestnite-izbori", "text": "\"Радвам се, че сме първата политическа сила, която ще обяви платформата си за местните избори.\" Това каза лидерът на БСП Корнелия Нинова пред журналисти след като Националният съвет на партията прие платформата за местния вот в Габрово. Нинова посочи, че това е платформа за реална децентрализация на общините: \"Сега държавата и правителството прехвърлят задължения на общините без да ги осигуряват финансово. Освен това се разпределят средствата в държавата субективно.\" Соцлидерката уточни, че това става по решение на един човек. \"Разбира се, много силен социален пакет предложихме\", обясни Нинова. \"Добрият резултат е, че направихме една конкретна, силна и възможна платформа. Даваме на нашите кандидати оттук нататък политиката, с която те тръгват в кампания\", посочи още Нинова. Платформата е озаглавена \"Единни за България! За по-добър живот в нашите общини!\". В нея се посочва, че социалистите ще се ръководят от няколко водещи цели в управлението на общините, сред които: осигуряване на добър и достоен живот чрез реализация на трудовия потенциал на хората и грижа към тях от страна на местната власт; поддържане и подобряване на жизненото пространство – от пространството около домовете до различните елементи на инфраструктурата; икономическо развитие при опазване на природата и възобновяване на природните ресурси; намаляване на социалните неравенства и дистанцията между управлението и гражданите; последователно противодействие на корупцията, от която се губят много ресурси не само в държавата, но и в редица общини.", "date": "2019.07.26", "title": "Нинова се похвали: БСП е първа със своя платформа за местните избори"}
{"url": "https://www.faktor.bg/bg/articles/novini/balgariya/-pravosadie-za-vseki-grazhdanite-iskat-uchastie-v-izbora-na-glaven-prokuror", "text": "„Правосъдие за всеки” организира втори протест срещу кандидатурата на Иван Гешев за нов главен прокурор на страната. Той ще се проведе в понеделник, 29 юли, от 18,30 до 20,30 часа пред Съдебната палата. Организаторите призовават: „Време е да станем гневни! Днес Прокурорската колегия във ВСС отказа да оттегли единствената си номинация за нов главен прокурор, така Иван Гешев остава безалтернативен кандидат. Подготвят ни тоталитарна прокуратура в олигархична държава! Правата и свободите на всички ни са сериозно застрашени от този скандален избор! Да кажем НЕ на Олигархията, която си избира на тъмно нов главен прокурор, и ДА на правото ни като граждани да излъчим достойни кандидатури и да защитим конституционните си права! #КОЙ иска да бъде съдник и да подчини съдебната власт изцяло - ще му позволим ли?”", "date": "2019.07.26", "title": "„Правосъдие за всеки”: Гражданите искат участие в избора на главен прокурор"}
{"url": "https://www.faktor.bg/bg/articles/novini/balgariya/gerb-ot-2010-g-sobstvenikat-na-tad-grup-ivan-todorov-ne-e-nash-chlen", "text": "Във връзка с твърдения пред медиите и последвали публикации, че собственикът на \"ТАД груп\", обвинена за кибератаката в НАП е учредител на ГЕРБ, от пресцентъра на партията разпространиха своя позиция. В нея се уточнява: Иван Тодоров е бил член и учредител на ПП ГЕРБ от 2008 г. от район „Приморски“ в град Варна. От 2010 г. обаче Тодоров не е заплащал членския си внос и поради тази причина в съответствие с устава на ПП ГЕРБ - членството му в партията е прекратено. ПП ГЕРБ има над 96 000 членове в цялата страна. В тази връзка призоваваме да не се правят спекулации с членството в партията, което е доброволен акт.", "date": "2019.07.26", "title": "ГЕРБ: От 2010 г. собственикът на \"ТАД груп\" Иван Тодоров не е наш член"}
{"url": "https://www.faktor.bg/bg/articles/boris-dzhonsan-othvarlya-ideyata-za-novi-pregovori-za-brekzit-ako-bryuksel-ne-se-otkazhe-otg-predpazniya-mehanizam-za-irlandskata-granitsa", "text": "Правителството на Борис Джонсън отхвърля идеята за нови преговори за Брекзит с ЕС, ако Брюксел не се съгласи първо да отвори отново споразумението за оттегляне и да премахне предпазния механизъм за ирландската граница, защото и двете са били многократно отхвърлени, пише британският вестник The Guardian, цитиран от \"Фокус\". В позиция, която изглежда поставя Обединеното кралство по-твърдо на пътя за напускане на ЕС на 31 октомври, Даунинг стрийт заяви, че не са планирани нови преговори за Брекзит и че Джонсън е \"казал ясно каква трябва да бъде основата на тези дискусии\". Говорителят му каза: „Нямам дата, към която да ви насоча. Премиерът е много ясен, че е готов да започне тези обсъждания, но очевидно ключовият момент е, че споразумението за оттегляне няма да мине през парламента, така че това ще означава неговото преразглеждане. Той добави: \"Той ще бъде енергичен и активен в търсенето на сделка, но ако сделката не е възможна, ние ще си тръгнем.\" Запитан дали екипът на Джонсън е поискал разговори с Брюксел, говорителят каза: „Това, което сме направили, е да изложим позицията си и да кажем, че сме готови и ще бъдем енергични в началото на разговора, но също така сме наясно какво трябва да се случи, ако не можем да осигурим сделка, която парламентът може да подкрепи. \"Както казах, ние сме готови да започнем да разговаряме, но сме наясно каква трябва да бъде основата на тези дискусии.\" Попитан дали това всъщност означава, че процесът е бил приключен заради единството на ЕС в позицията, че не е възможно предоговаряне на споразумението за оттегляне, говорителят каза, че приоритетът на Обединеното кралство остава напускането на ЕС със споразумение. \"Но е много ясно, че ако ще можем да си осигурим сделка, която ни позволява да напуснем на 31 октомври, която премиерът каза, че ще направим, това ще означава възобновяване на преговорите за споразумението за оттегляне, \" той каза.", "date": "2019.07.26", "title": "Джонсън отхвърля преговори за Брекзит, ако Брюксел не се откаже от предпазния механизъм за ирландската граница"}
{"url": "https://www.faktor.bg/bg/articles/zloveshto-detsa-otkriha-choveshki-kosti-na-plazha-v-kiten", "text": "Деца откриха човешки кости на плажа Атлиман, докато си играят в пясъка. Малките туристи са изровили тазобедрени кости и ребра. Историкът Атанас Орачев обясни пред БТВ, че в района може да има некрополи, потънали кораби и археологически находки.  От прокуратурата и полицията все още не са дали информация, дали става въпрос за криминален случай или за антични находки. Археолозите също изчакват разследването, след което да кажат, дали плажът в Китен ще бъде разкопан.", "date": "2019.07.26", "title": "Зловещо: Деца откриха човешки кости на плажа в Китен"}
{"url": "https://www.faktor.bg/bg/articles/levon-hampartsumyan-balgarskata-bankova-sistema-e-stabilna-ne-sme-b-otbora-na-evropa", "text": "\"В модерния свят кражбата на идентичност е едно от най-печелившите пера на престъпниците. И тъй като дигиталната информация става все по-важна и все по-удобна за всички нас, спазването на необходимите процедури би предотвратило злоупотребата. Така че да, това, което се е случило, е изключителни неприятно, може да даде храна на много хора с престъпни или недобри помисли, но спазването на необходимите процедури, дори да предизвикат известно неудобство за клиентите, би ги защитило\". Това заяви пред \"Фокус\" Левон Хампарцумян.  \"Пропуск в спазването на процедурите при отпускане на кредит, при прехвърляне на имоти или някаква друга собственост би довела до злоупотреби. Както знаете, има измамници, на които това им е работата и без изтичането на тези данни. На всичко отгоре, най-вероятно, не съм много надълбоко в особеностите на престъпния свят, но тази информация и преди да изтече в такъв масивен вид е предмет на търговия между „лошите“. Има технологии, които позволяват това да се преодолее. Не искам да навлизам в подробности, някои от тях са в напреднала фаза на разработка, други вече се прилагат. Но отново, ако процедурите, които предполагат оформянето на заем или правенето на заявка за заем по интернет, биха могли да бъдат сигурни\", каза още банкерът.  \"Аз мисля, че ние не бива да се записваме в Б-отбора на света и на Европа. Имаме икономика, която на всичкото отгоре от 2013 година расте. Това са близо 6 години растеж; фискална политика, която е изключително разумна, независимо от политическите турболенции, смени на правителства и т.н., както виждате никой не се заяжда с консервативната фискална политика и никой не иска да намали растежа на държавата. Напротив, всички политици, всички хора, които са икономически активни, искат растежът да продължи колкото се може и държавата да бъде наредена като процедури, като принадлежност към определени бизнес и икономически съюзи и т.н.\", допълни Хампарцумян.", "date": "2019.07.26", "title": "Левон Хампарцумян: Банковата система е стабилна, не сме Б-отборът на Европа"}
{"url": "https://www.faktor.bg/bg/articles/aleksandar-novak-turski-potok-shte-mine-prez-balgariya", "text": "„Второто разклонение на газопровода „Турски поток“ ще премине през територията на България, а не през Гърция“, заяви днес пред журналисти руският енергиен министър Александър Новак в кулоарите на заседание на руско-турска междуправителствена комисия в Анталия, съобщава ТАСС. Първото разклонение на газопровода, което ще свърже Русия с Турция през Черно море, ще започне работа на 1 януари 2020 г. Що се отнася до второто, което ще мине през България, Сърбия и Унгария, Новак отбеляза, че сроковете на реализация зависят от съпътстващата газотранспортна инфраструктура на европейските страни. Той допълни, че проектът за разширяване на газотранспортната система на България за прием на газ от „Турски поток“ върви по план. „Там има споразумение между „Газпром“ и министерството на енергетиката на България, подписана е пътна карта и реализацията на проекта върви в съответствие с нея“, каза руският министър в отговор на въпрос има ли безпокойство за сроковете на строителство на приемаща инфраструктура в България.", "date": "2019.07.26", "title": "Александър Новак: „Турски поток“ ще мине през България"}
{"url": "https://www.faktor.bg/bg/articles/dzheni-sushi", "text": "Дженифър Равало, или Джени Суши, стана популярна в България през последните няколко месеца. Видеоклипът, в който Кубрат Пулев целуна репортерката след своя последен мач срещу Богдан Дину, обиколи целия свят. В резултат на това българинът получи забрана да се боксира. Санкцията беше вдигната преди няколко дни.  На последното заседание на калифорнийската комисия Кубрат Пулев на няколко пъти каза, че съжалява.  \"Мислех, че на първото заседание ще се извини за това, че ме хвана за лицето и ме целуна. Но това не стана. Беше с неговия преводач и продължи да лъже комисията. Обясняваше как съм танцувала в скут и как съм се забавлявала. Още повече лъжи. Той беше наказан, назначиха му курсове за сексуално посегателство и трябваше да плати глоба. На второто заседание беше тотално различен. Изглеждаше, че наистина съжалява за станалото. Но в същото време лобираше да си върне лиценза. Само времето ще покаже дали реално съжалява за стореното\". Така репортерката коментира извинението на Пулев в интервю за в. \"България днес\".  Суши разказа подробности от инцидента с целувката. \"Бях шокирана и изненадана. Той хвана лицето и ме целуна. После, когато си тръгвах, ме хвана за дупето. С неговите приятели започнаха да се смеят, което беше много срамно и унизително за мен. Директно напуснах палатката. Исках да си събера нещата и да се махна оттам. Доста хора ме попитаха, защо ако съм била толкова бясна, не съм го зашлевила или ударила. Но той е близо двуметров боксьор, който тежи 110 килограма и току-що е пребил съперника. Целият е в кръв. Това си е достатъчно плашещо. Всичко стана толкова бързо. Исках да се махна. Не знам дали можете да си го представите. Хората казват: \"О, това е само целувка!\". Но когато се опитваш да си вършиш работата, е нещо неприятно. След това Кубрат и неговите приятели започнаха да ми се смеят. Не знам дали беше заради хващането на задника или заради шеги към мен.\"  Репортерката призна, че е отишла в ресторанта с приятелите на Кубрат, защото е знаела, че той няма да присъства, тъй като трябвало да бъде прегледан от доктор.  \"Забавлявах се с неговите приятели. Изпихме няколко питиета. Всичко беше наред. Кубрат дойде в лобито чак към края на вечерта. Когато пихме с него и си казвахме наздраве, беше в самия край. Тогава се смеех и той се сети за целувката на моето видео. Казах му: \"Разбира се, ще я махна\". След това реших да не го правя. И го публикувах. Когато се замислих за всичко това и за целувката, за начина, по който ме хвана за задника, и за смеха... Точно това ме вбеси. Ако беше казал нещо, вероятно щях да изрежа целувката. Когато публикувах видеото, някой го беше постнал в Туитър и всичко избухна. Бях доста изненадана и изплашена. Не коментирах нищо в продължение на няколко дни. След това Кубрат каза, че сме били приятели, а след това сме се смеели и прегръщали. Но аз го срещнах само веднъж. Почти не бяхме разменили думи на кантара. Не бяхме приятели. Той не се е смеел с мен, а се смя на мен. Хвана ме за задника. Доста неща бяха казани в социалните мрежи. Трябваше да отговоря по някакъв начин. Реално това е сексуално посегателство. Говорих с някои от неговите приятели, а не с него.\"  Дните след целувката са емоционални и трудни за Джени. Болезнени се оказват и нападките към нея от тогавашната приятелка на Кубрат - Андреа.", "date": "2019.07.26", "title": "Джени Суши за целувката: Щях да простя на Кубрат, ако ми се беше извинил"}
{"url": "https://www.faktor.bg/bg/articles/bashtata-na-grigor-dimitrov-stana-pocheten-grazhdanin-na-haskovo", "text": "Бащата на най-добрия български тенисист в историята Григор Димитров, Димитър Господинов, беше избран за почетен гражданин на Хасково. Внесената от председателя на Общинския съвет Таня Захариева докладна с предложението бе гласувана с пълно мнозинство от присъстващите на днешната сесия 29 общински съветници. Първата ракета на България също е почетен гражданин на южния областен център от 31 януари 2014 година, съобщи БНР.  Предложението за Господинов бе внесено от Инициативен комитет от 10 души, сред които са председателя на \"Тенис клуб\" - Хасково Йордан Йорданов и почетния председател и дългогодишен председател на Българска федерация бадминтон, проф. д-р Пюзант Касабян. Още 15 тенисисти и спортни деятели в тениса бяха удостоени с отличието \"Почетен знак на Хасково\". Сред тях е настоящият мениджър на Григор Димитров Георги Стоименов, както и Румен Сербезов, по чиято инициатива през 1980 година е построен най-модерният за времето си тенис-комплекс в парка \"Кенана\". \"Почетен знак на Хасково\" получават и 7 бивши състезатели и треньори по тенис на маса, също един от спортовете с голяма популярност в Хасково, решиха още общинарите. Димитър Господинов Димитров е роден през 1967 година в Хасково. От 1991 година досега е треньор по тенис в родния си град с лиценз \"АА\". Под негово ръководство възпитаниците му са постигнали множество национални и международни успехи, бяха мотивите в предложението. В него са изброени постижения на Гришо, докато той е бил негов наставник в спорта - европейски шампион по тенис до 14 г., титли до 16-години на турнирите в САЩ \"Еди Хер Интернешънъл\" и \"Ориндж Боул\" през 2006 година, европейски шампион до 16 години в Москва през 2007 година, шампионски титли за юноши на Уимбълдън и US Оpen през 2008 година, както и позицията номер 1 в световната ранглиста за юноши. Отбелязва се и капитанството на Димитър Господинов на българския национален отбор за Купа \"Дейвис\" през 2013 и 2014 година. Отличията ще бъдат връчени на удостоените на тържествена сесия на Общинския съвет на празника на Хасково 8 септември.", "date": "2019.07.26", "title": "Бащата на Григор Димитров стана почетен гражданин на Хасково"}
{"url": "https://www.faktor.bg/bg/articles/texnologichnata-ctydena-voyna-prodalzhava", "text": "Дoĸaтo тъpгoвcĸoтo нaпpeжeниe мeждy Kитaй и CAЩ пpoдължaвa дa бъдe нa днeвeн peд, pиcĸoвeтe oт въвeждaнeтo нa нoви митa ocтaвa виcoĸ. Ho тe биxa oтшyмeли бъpзo пpи пocтигaнeтo нa cпopaзyмeниe мeждy Πeĸин и Baшингтoн. Ho тeзи, ĸoитo ca cвъpзaни c \"тexнoлoгичнaтa cтyдeнa вoйнa\", щe ocтaнaт нa днeвeн peд. Toвa пpeдyпpeждaвa cтapши иĸoнoмиcтът в ВNР Раrіbаѕ Чи Лo пpeд СNВС, цитиран от money.bg. Cпopeд изтoчници нa мeдиятa двeтe дъpжaви ce пoдгoтвят зa нoви пpeгoвopи в oпит дa ce cтигнe дo ĸoнceнcyc. \"Bepoятнo щe видим вpeмeннo cпopaзyмeниe пpeз cлeдвaщитe мeceци\", cмятa eĸcпepтът. Toй дoпълвa, чe тoвa би пocтaвилo ocнoвитe зa пo-зaдълбoчeни пpeгoвopи и дocтигaнeтo дo oĸoнчaтeлнa cдeлĸa. Чи Лo ĸaзвa, чe пpи пocтигaнeтo нa тaĸoвa вpeмeннo cпopaзyмeниe тъpгoвcĸaтa вoйнa вeчe нямa дa имa тaĸъв cилeн нeгaтивeн eфeĸт въpxy пaзapитe. Bъпpeĸи тoвa тoй e нa мнeниe, чe нaтиcĸът въpxy тexнoлoгичния ceĸтop щe ocтaнe фaĸт. Иĸoнoмиcтът cмятa дopи, чe paзнoглacиятa в тaзи cфepa вepoятнo дopи щe ce зaдълбoчaт пpeз иднитe мeceци. \"Moжe дa oчaĸвaмe pиcĸът oт тъpгoвcĸaтa вoйнa въpxy тexнoлoгичния ceĸтop дa ce зaдъpжи\", пocoчвa Чи Лo.", "date": "2019.07.26", "title": "Тexнoлoгичнaтa cтyдeнa вoйнa продължава"}
{"url": "https://www.faktor.bg/bg/articles/layf-stayl/klyuki/po-kasi-pantalonki-ninova-yahna-kolelo-kam-buzludzha", "text": "Председателят на БСП Корнелия Нинова поведе колоездачното състезание за купа \"Бузлуджа\" от Габрово. Освен нея, в надпреварата се включи и Крум Дончев, съобщиха от пресцентъра на БСП.  БСП провежда състезанието за четвърта поредна  година, като то е част от националния календар на дисциплината. Тази година участниците са над 80.  Тази година състезанието се провежда в 7 категории: юноши от 15 до 18 години, елит до 23 години, мастърс до 35 години, мастърс до 40 години, мастърс до 50 години, мастърс над 60 години и жени. На победителите от всички категории ще бъдат връчени награди от лидера на БСП Корнелия Нинова. Ще бъде връчена и награда за най-млад състезател на името на покойния голям колоездач Васил Дянков.", "date": "2019.07.26", "title": "По къси панталонки Нинова яхна колело към Бузлуджа"}
{"url": "https://www.faktor.bg/bg/articles/turtsiya-i-rusiya-puskat-onlayn-platforma-za-predpriemachi", "text": "Русия и Турция може в близко време да пуснат онлайн платформа за предприемачи, съобщи днес в Анталия председателят на Руско-турския делови съвет Ахмет Паланкоев, цитиран от ТАСС и БТА. \"Сега създаваме електронна площадка за подобряване на търговските отношения между руските и турските компании. Онлайн платформа В&В, която се договорихме да развиваме /.../ и днес се готвим да подпишем такова споразумение\", каза той. Платформата ще бъде използвана за представяне на интересите на руските компании в Турция. По думите на Паланкоев, стокооборът между Русия и Турция е достигнал 26 милиарда долара годишно, но не съответства на реалния потенциал на двете страни. Руският министър на енергетиката Александър Новак и турският министър на търговията Рухсар Пекджан са домакини на заседанието в Анткалия на 16-ата междуправителствена комисия за обсъждане на сътрудничеството в различни области.", "date": "2019.07.26", "title": "Турция и Русия готвят съвместно онлайн платформа за предприемачи"}
{"url": "https://www.faktor.bg/bg/articles/desislava-taneva-vinagi-moga-da-podam-ostavka", "text": "Мога винаги да подам оставка. Повярвайте ми, този въпрос на фона на тази криза звучи само като облекчение. Това каза пред журналисти в парламента министърът на земеделието Десислава Танева по повод поисканата й оставка от БСП заради кризата с Африканската чума по свинете. Министър Танева коментира още нивото на диалог, който се води. \"С този Интернет вече и интелигентните деца в пети клас могат да разпознаят глупостта\", каза тя. Министър Танева информира още, че се очакват резултатите от две нови проби. Тя обаче не каза нито в коя област са, нито в кои населени места са. Според Танева в момента една от най-важните задачи е депопулацията на дивата свиня, която е сред основните разпространители на заболяването. Министър Танева обясни, че за заболяването има европейска пътна карта, в която са разписани стъпките и опита на всички 13 европейски държави, в които е регистрирано заболяването. По думите на Танева всяка мярка, която се предприема за справяне с кризата, се координира от една страна с ветеринарните власти, от друга със самия бранш и от трета с ЕК. Тя обясни, че от практиката на въпросните страни, става ясно, че най-успешно с дивата свиня са се справили местните ловни дружинки. \"Въпросът е те да бъдат достатъчно добре мотивирани и финансово стимулирани. На етапа, на който сме - с открити 20 случая на африканска чума по дивите свине, ще направим зони, в които заедно с ловните дружинки ще претърсваме за трупове\", поясни министърът. По отношение на обезщетението за домашните прасета, които не са регистрирани, Танева каза, че темата ще бъде поставена на европейско ниво. \"За личните стопанства, които не са регистрирани, нямат мерки за биосигурност, темата ще постави на ниво ЕК. Темата засяга всички страни от Източна Европа\", обяви министър Танева и уточни, че всичко зависи от това какво решение ще вземе ЕК. Относно унищожаването на животните Танева обясни, че във всички европейски страни се прилага методът на загробването. \"В никоя държава такъв обем не е унищожаван по друг начин\", коментира тя. Министър Танева обясни още, че на този етап опитът показвал, че най-добре с проблема се справяли местните ловни дружинки. Тя каза, че ще продължат мерките по превенция. \"Ще се опитаме да убедим хората, че не трябва да имат лични стопанства, които не са регистрирани, защото нерегистрирането означава, че няма мерки за биосигурност. Разчитаме много на местната власт, независимо, че й предстоят избори\", каза земеделският министър по време на изслушването.", "date": "2019.07.26", "title": "Министър Танева: Винаги мога да подам оставка, на фона на чумата - звучи като облекчение"}
{"url": "https://www.faktor.bg/bg/articles/donchev-situatsiyata-s-chumata-e-mnogo-tezhka-a-horata-i-vlastite-ne-ni-sadeystvat", "text": "Заразата от африканска чума по свинете е влязла в промишлени свинекомплекси, ситуацията е тежка, огнищата вероятно вече са 22, а хората и властите на място не съдействат на мерките, които държавата се опитва да вземе. Това стана ясно от изявлението на ресорния вицепремиер Томислав Дончев, който днес е в Смолян за участието си в заседание на Регионалния съвет за развитие на Южен централен район, което обсъжда регионалната политика след 2020 г., предава Хасково.нет.  \"Тежка, тежка, ситуацията е тежка, в момента имаме умъртвени около 500 животни в малки стопанства - тип \"заден двор\". Тук не се включват евтаназираните животни в големите животновъдни комплекси. 21 огнища по информация от вчера, може да са станали 22, разбира се, несравнима е ситуацията с Румъния, където са над 1500, но е тежка, за нещастие много подходящ сезон за разпространение на заразата.  Вземат се радикални мерки, но един от проблемите, който имаме, е, че сред обществеността, даже бих казал и сред управата в засегнатите райони, нямаме пълно съдействие. Има опити и за извеждане, и за транспортиране на животни, което означава разпространение на заразата. Затова не само МВР, мобилизирали сме сили на Българската армия и колкото е необходимо - ще бъдат мобилизирани, за да се осигурят карантинните мероприятия\", каза Дончев. Вицепремиерът допълни, че трябва да бъдат взети всички мерки, за да се ограничи разпространението на заразата, но тя е проникнала в големи предприятия за отглеждане на свине.  \"Това, от което най-много се опасявахме, е че имаме влизане на заразата в де факто промишлени свинекомплекси, което е много лошо, въпреки че там се вземат най-високите мерки за биосигурност. Въпреки това, очевидно по някакъв начин заразата е внесена\", коментира още вицепремиерът, който днес трябваше да бъде изслушан в Народното събрание по проблема със заразата от АЧС.  Дончев уточни, че труповете на евтаназираните животни се заравят на място, тъй като всички ветеринарни специалисти са единодушни, че транспортиране на труповете на животни до екарисаж във Варна, би допринесло за разпространяване на заразата.  \"Когато се определя място за заравяне на животни, това не се прави по фриволна преценка на един човек. Там при всички случаи, всички специалисти, включително и на Басейнова дирекция, трябва да одобрят мястото - без подобно одобряване не може да се извършва загробване. Има екарисаж във Варна, за съжаление всички специалисти ветеринарни лекари твърдят, че не е възможно транспортирането на животни на такова разстояние, защото означава допълнителни шансове за разпространение на заразата на стотици километри от огнищата. Затова предписаната мярка, след евтаназирането, е загробване на място\", заключи Дончев.", "date": "2019.07.26", "title": "Дончев: Ситуацията с чумата е много тежка, а хората и властите не ни съдействат"}
{"url": "https://www.faktor.bg/bg/articles/angelkova-1-5", "text": "Сезонът не е провален и не сме казвали, че е провален.  Това заяви министърът на туризма Николина Ангелкова в \"Още от деня\" на БНТ. Навсякъде по националните ни курорти и по цялото Черноморие е пълно с туристи в момента. Юли и август са-най-активните месеци за летен туризъм. Имахме един изключително труден юни месец и е важно да виoим какви ще са резултатите от него.  Тогава ще можем да направим анализ на резултатите. Очакваме между 3 и 6 % спад в сравнение с миналата рекордна година, обясни тя.  Юни по принцип е ключов за туристическия ни сезон. От самота начало, следейки ранните записвания, имахме такива анализи, че  ще има спад от пазарите на Русия и Германия, смята тя. Да не гледаме нещата само в черно и бяло призова Ангелкова по повод цените на чадърите.", "date": "2019.07.26", "title": "Ангелкова: Сезонът не е провален и не сме казвали, че е провален"}
{"url": "https://www.faktor.bg/bg/articles/obshtestvo/zakon-i-red/ivan-geshev-tad-grup-se-e-zanimavala-s-kiberreket-i-kiberterorizam", "text": "\"Възможно е да има още обвинени от служителите на \"Тад груп\", заяви заместник-главният прокурор Иван Гешев пред Нова теблевизия. \"Напуснали са вероятно по лични причини, защото не се притесняват от нищо. Това по никакъв начин не изключва наказателната отговорност, защото са иззети всички работни компютри на всички служители. Ще се работи и с всички, които са работили във фирмата в последните 2 години. След декрептиране на компютрите, ако се съберат доказателства за извършено престъпление, ще бъдат привлечени към наказателна отговорност\", коментира Гешев факта, че всички служители на фирмата са напуснали. \"В един от декриптираните компютри са констатирани 500 хил. пароли и 500 хил. имейли. Това едва ли може да се впише в термина \"законно\" и едва ли доброволно е предоставено на тази фирма. Факт е, че е осъществявано нерегламентирано търсене в тази база данни. Тези неща и други, които нямам право да коментирам, ни дава основание да мислим, че има две направления на дейността на фирмата. Едното е осъществяване на киберрекет, а втората насока е, че тези технически възможности за този киберрекет  са използвани и надградени за осъществяване на кибертероризъм\", добави заместник-главният прокурор.", "date": "2019.07.26", "title": "Иван Гешев: \"Тад груп\" се е занимавала с киберрекет  и кибертероризъм"}
{"url": "https://www.faktor.bg/bg/articles/yunker-predupredi-dzhonsan-predogovaryane-na-sporazumenieto-za-brekzit-nyama-da-ima", "text": "Председателят на Европейската комисия Жан-Клод Юнкер заяви на новия британски премиер Борис Джонсън, че страните членки на съюза няма да се поддадат на неговото искане за предоговаряне на споразумението на изтегляне на Великобритания от Европейския съюз. Това се случи в първия телефонен разговор между двамата, след като Джонсън пое премиерския пост в Лондон. Юнкер каза, че съществуващото споразумение за Брекзит, постигнато в преговорите с екипа на досегашната премиерка Тереза Мей, е „най-доброто и единствено възможното“. В същото време Юнкер, цитиран от говорителката на Еврокомисията Мина Андреева, каза, че ЕС ще анализира всякакви идеи, предложени от Обединеното кралство, ако те са съвместими със споразумението за Брекзит, съобщиха Асошиейтед прес и Ройтерс. По-рано преговарящият на ЕС за Брекзит Мишел Барние заяви, че исканията за промяна на споразумението за Брекзит, формулирани днес от Борис Джонсън, са неприемливи и ЕС трябва да се подготви за излизане без сделка на Обединеното кралство от съюза.", "date": "2019.07.26", "title": "Юнкер предупреди Джонсън: Предоговаряне на споразумението за Брекзит няма да има"}
{"url": "https://www.faktor.bg/bg/articles/sds-atakuva-amerikanskata-geti", "text": "СДС изразява разочарованието си от решението на американската фондацията \"Гети\"* да предостави 185 000 долара за проучвания, технически обследвания и лабораторни анализи за състоянието на монумента на Бузлуджа, известен още като \"летящата чиния\".  Това се казва в позиция на партията. В нея от СДС посочват, че този връх е светиня, тъй като там е загинал Хаджи Димитър. Но днес там се издига паметник, \"който е антипод на всичко, за което се бориха нашите национални герои\". Освен това считат, че реставрацията на монумента е символна реабилитация на мракобесния комунистически режим. СДС изразява огорчението си от решението на американската фондацията „Гети“ да предостави 185 000 долара за проучвания, технически обследвания и лабораторни анализи за състоянието на монумента – символ на комунизма, издигнат на връх Хаджи Димитър.   На този връх-светиня за освободителната  ни борба  от  турско робство, където костите си остави Хаджи Димитър, а подвигът му възпя Ботев, днес се издига паметник на един режим, който е антипод на всичко, за което се бориха нашите национални герои. Нещо повече, този режим натрапваше своя монумент като най-значимия символ на върха и успя да насади в съзнанието на поколения българи старото име – Бузлуджа, за да бъде свързвано не с Хаджи Димитър, а с Димитър Благоев и социалистическото движение.   С решението на фондация „Гети“ този процес ще продължи и ще помогне за героизирането на един режим, който силово налагаше идеологията си и се разправяше жестоко с тези, които отказваха да я приемат. Идеология и политика, за които историята произнесе своята присъда и ги заклейми като антихуманни, а нашият парламент прие през 2000 г. Закона за обявяване на комунистическия режим в България за престъпен.   От СДС смятаме, че дори и да бъде реставриран монументът, той няма да разказва обективната истина за тези най-черни страници от историята ни, а ще бъде използван за реабилитиране на мракобесния комунистически режим. Ние, като партия на демократичните промени, не можем и няма да оставим истината да бъде подменяна, както в учебниците, така и чрез паметниците ни.   Допускаме, че фондацията, основана от  Джон Пол Гети, е била подведена за културно-историческата значимост на паметника. Затова се обръщаме към тях с предложение да помогнат на някой друг от стотиците обекти в България от различни епохи, които наистина допринасят за световното историческо наследство. *Институтът по Консервация Гети (GCI) в Лос Анджелис, Калифорния, е програма на тръста „Дж. Пол Гети”. Основаният през 1985-а GCI със седалище в Лос Анджелис представлява частна международна научноизследователска институция, посветена на напредъка в консервационните практики чрез създаването и предоставяне на технологични знания. Той „служи на консервационната общност чрез научни изследвания, образование и обучение, модели на полеви проекти и разпространение на резултатите както от собствената дейност, така и от работата на други в областта“, пише в сайта на организацията. В работата си „спазва принципите, които ръководят дейността на тръста: обществена полза, филантропия, обучения и достъпност”. Институтът работи както за опазването на произведения на изкуството, така и за съхраняване на архитектурно наследство.", "date": "2019.07.26", "title": "СДС протестира срещу \"Гети\": Реставрацията на монумента на Бузлуджа е символна реабилитация на мракобесния комунистически режим"}
{"url": "https://www.faktor.bg/bg/articles/novini/balgariya/parlamentat-reshi-tsivilen-mozhe-da-oglavi-voennoto-razuznavane", "text": "Директорът на служба \"Военна информация\" може да е военнослужещ с висше военно звание или цивилно лице, реши парламентът, като гласува на второ четене промени в Закона за военното разузнаване. Предложението се внася в Министерския съвет (МС) от министъра на отбраната, съобщава \"Дарик\". Когато директорът на службата навърши пределната възраст за съответното военно звание, се освобождава от военна служба и продължава да изпълнява длъжността си до изтичане на срока, за който е назначен. \"Стига с тези поправки за определени хора, бъдете принципни\", заяви Николай Цонков от БСП. Милен Михов от \"Обединени патриоти\" обясни, че процедурата, по която става назначението, елиминира тази теза. Кой може да твърди, че министърът на отбраната ще предложи точно един човек за този пост и той ще бъде утвърден от МС, от президента с указ, ако не отговаря на всички изисквания, на които трябва да отговаря ръководителят на военното разузнаване, коментира той.", "date": "2019.07.26", "title": "Парламентът реши: Цивилен може да оглави \"Военното разузнаване\""}
{"url": "https://www.faktor.bg/bg/articles/novini/svyat/turtsiya-gotova-na-silovi-merki-v-sluchay-na-migrantski-protesti", "text": "Турският министър на вътрешните работи Сюлейман Сойлу посочи, че властите в страната ще предприемат всякакви мерки, включително силови, в случай на протестни прояви на сирийските мигранти. Вътрешният министър направи това изявление по повод подготвяната от сирийските мигранти голяма протестна демонстрация за 27 юли в Истанбул, съобщава БТА. Гражданско сдружение Платформа на сирийските дружества с председател Мехди Давут призова сирийците да участват в протестната демонстрация срещу разпореждането на истанбулската окръжна управа /валийството/ нелегално пребиваващите в Истанбул сирийци до 20 август да напуснат града. От сдружението информираха, че се очаква стотици мигранти да се включат в планираната за утре демонстрация в района на квартал Фатих. В огласеното съобщение се посочва, че демонстрацията се организира под наслов \"Протестираме срещу политиката на заточение спрямо сирийските емигранти\". Валийството с писмо е уведомило сдружението, че забранява провеждането на демонстрацията. \"В никакъв случай няма да позволим на когото и да било да прави каквито и да било демонстрации. Ние сме длъжни да пазим реда и сигурността на обществото\", заяви вътрешният министър пред медиите. По думите му турската страна води разговори във връзка със сирийските мигранти с всички ангажирани институции. Специално за арабските медии той е посочил, че е невъзможно статуквото да продължи. \"Обяснихме им, че положението е много сериозно и не може да продължават по този начин\", каза Сойлу, като добави, че нараства нетърпимостта у местните хора към проявите на бежанците. \"В бъдеще може да изникнат още по-големи проблеми. Поради това сме принудени да предприемем мерки\", изтъкна още министърът. Думите на Сойлу са сигнал, че мигрантският проблем към момента е много сериозен, като \"заредена бомба, готова да избухне всеки момент\", посочи близък до правителството анализатор, според когото правителството няма да отстъпи от взетите решения. \"Опитваме се да решим проблема, засега без да прилагаме силови мерки, но ще ги принудим да зачитат правилата и законите в нашата страна. Ще се върнат в градовете, където са регистрирани при влизането си в Турция. Това се отнася за всички мигранти, не само за сирийските. Тази тема дори не е необходимо да се коментира\", допълни Сойлу. Председателят на сдружението на сирийските дружества Мехди Давут критикува решението на истанбулското валийство за прогонването от Истанбул на сирийските мигранти. \"Сирийците от дълго време живеят в Турция. През 2016 г. властите в Истанбул преустановиха регистрирането. За нас също е важно спокойствието на Истанбул и на турската държава, разбира се. Но как да стане така, че в рамките на месец хората да се откажат от работата си, от местоживеенето и да отидат да живеят в други окръзи. Разбира се, че трябва да отидат там, където са регистрирани. Но ако срокът бе удължен с 6 месеца или повече, нямаше да има напрежение. В момента хората са в безизходица\", споделя той. Наблюдатели очакват напрежение във връзка с мерките, които се планира да бъдат предприети срещу нелегалните сирийци за връщането им по местата на регистрация. Към момента в лагерите в районите в близост до сирийската граница пребивават около 100 хиляди души. Според твърдения сирийските мигранти надхвърлят 4 на сто от населението на Турция, което създава сериозен риск за бъдещето на обществото, смятат специалисти по демографските проблеми. Оценки от демографски проучвания сочат, че в гранични градове като Газиантеп, Килис и др. броят на сирийците надхвърля този на местните турци. По официални данни сирийските мигранти са около 3,5 млн., но се твърди, че реално те надхвърлят 5 млн. В страната навлязоха и много нелегални сирийци поради занижения контрол на властите. С нарастването на броя им, нараснаха и разходите по издръжката им, което се превърна в непосилно икономическо бреме за Турция. Наред с това се увеличиха криминалните случаи, както и сблъсъците между местните хора и придошлите, нарасна и негативното отношение сред турците. Турският външен министър Мевлют Чавушголу обяви преди дни, че Анкара прекъсва споразумението си с ЕС за реадмисия на мигрантите, договорено с цел да бъде овладян мигрантският поток към Европа. Според европейски източници обаче въпреки твърденията на Анкара, няма промяна в досегашната миграционна политика. Между Турция и България също бе подписано споразумение за реадмисия. Засега няма официална информация относно бъдещето на това споразумение.", "date": "2019.07.26", "title": "Турция готова на силови мерки в случай на мигрантски протести"}
{"url": "https://www.faktor.bg/bg/articles/novini/balgariya/nap-nyama-myasto-za-panika-ne-e-nuzhno-da-smenyate-lichnite-si-dokumenti", "text": "Няма поводи за паника след хакерската атака в НАП. Гражданите, които са направили справка и са получили съобщение за изтекли данни, не е нужно да сменят личните си документи. Това увери говорителят на НАП Росен Бъчваров, съобщи БГНЕС. „Трябва да кажем, че няма нито една – нито пряка, нито непосредствена заплаха за имуществото на българските граждани или за евентуално задлъжняване. Няма причина за паника, няма причина за необмислени действия. Това е потвърдено от всички организации, които отговарят за стопанския оборот в страната“, уверява Бъчваров. От около 18:00 часа вчера до момента са направени 500 000 справки към новосъздаденото приложение на НАП. От тях 75% се оказват са с неправомерно изтекли данни. От НАП съветват всички засегнати да променят паролите на имейлите и номера на персоналния идентификационен код, издаден от Агенцията. Следващите седмици предстои НАП да свери от сървърите 80 млн. записа с разпространената информация в Интернет. За момента не се знае дали изтеклите данни не са манипулирани. Заместник-изпълнителният директор на НАП Милена Кръстанова съобщи, че обявените като най-засегнати 189 души също няма нужда да сменят личните си документи. „При тях по особеното, заради което ги поставихме в рискова категория, че в публикуваните данни личната им информация е налична и изчерпателна. Към тези лица сме се обърнали персонално чрез обаждания да бъдат по-бдителни относно опитите за атаки през имейла или по телефона някой да им поиска допълнително данни и да се опита да злоупотреби“.", "date": "2019.07.26", "title": "НАП: Няма място за паника, не е нужно да сменяте личните си документи"}
{"url": "https://www.faktor.bg/bg/articles/rumaniya-otkaza-tranzit-na-rusko-orazhie-po-dunava-na-pat-za-sarbiya", "text": "Румъния отказа да издаде разрешително за транзит по река Дунав на руски оръжия, насочени към Сърбия, поради санкциите, наложени от Европейския съюз във връзка със ситуацията в Украйна. Това съобщиха пред TACC от Министерството на външните работи в Букурещ. \"За издаване на лиценз за транзит за превоз на военни материали (според закона лицензът може да бъде издаден само на румънски оператор) трябва да бъдат изпълнени редица условия\", обясниха от румънското външно ведомство. Едно от тях е, че услугите на румънския оператор, предоставени въз основа на транзитен лиценз, не трябва пряко или косвено да отговарят на интересите на физическо или юридическо лице, институция или организация от Руската федерация или да бъдат предназначени за използване в Руската федерация (в съответствие с Решение на Съвета на ЕС 2014/512/PESC за ограничителни мерки, като се вземат предвид действията на Руската федерация за дестабилизиране на положението в Украйна, което е част от вътрешното законодателство на Румъния. \"Това условие не беше изпълнено в тази ситуация, така че съответният лиценз не може да бъде предоставен от компетентните румънски органи\", поясниха от румънското външно министерство.  Според местния телевизионен канал Digi 24 става въпрос за 30 танка и 30 бронетранспортьора, изпратени въз основа на договор между Белград и Москва. \"Румънските власти обаче задържаха транспорта и конфискуваха оръжията\", предаде телевизията, посочва dir.bg.", "date": "2019.07.26", "title": "Румъния отказа транзит на руско оръжие по Дунава на път за Сърбия"}
{"url": "https://www.faktor.bg/bg/articles/makedonski-ucheni", "text": "Няколко членове на Македонската академия на науките и изкуствата /МАНУ/ публикуваха съобщение, в което изказаха мнението си за \"някои проблематични тълкувания на македонската културна история от официални представители на държавата, произтичащи от договори със съседни страни\", предаде агенция МИА. В съобщението се изтъква, че през последните две години сме свидетели на стратегии за ревизия на македонската идентичност и отричане на правото на македонския народ върху голяма част от античното културно наследство с Преспанското споразумение с Гърция от 18 юни 2018 г., предава БТА. От друга страна, има индикации, че с договора за добросъседство с България се актуализира отричането на правото на македонския народ на средновековна и нова история, посочват академиците. \"Като резултат от тази политика македонската история официално би започнала чак от 1945 г.\", се казва в съобщението.  Учените отбелязват, че несъмнено историята на целия балкански регион и на всички съседни народи, включително македонския, българския, гръцкия и сръбския, имат допирни точки и споделят определени исторически събития, места и личности. Затова, подчертават те, научните обсъждания за националната и културната история на македонците и българите трябва да се водят безпристрастно и независимо от политическите платформи, а не под тяхно влияние. В този смисъл функцията на двустранната македонско-българска комисия за историята не се състои в това да затвори отворените въпроси, нито да бъде политически коректен инструмент на управляващите в момента в двете държави. Напротив, становищата на тази комисия трябва да се основават на мултидисциплинарни научни експертизи, което означава да се създадат условия за дългосрочни и специализирани научноизследователски диалози. Само по този начин ще бъде изпълнена главната цел на договора - добросъседство и сътрудничество в името на по-добро бъдеще, изтъкват академиците. Зад тази обща фразеология обаче не става ясно, какво всъщност искат да постигнат македонските академици - обективен прочит на общата ни история, или отново да бъдат подменени безспорни факти с измислени тези и неверни твърдения, с каквито са пълни голяма част от трудовете на много македонски и сръбски учени.", "date": "2019.07.26", "title": "Македонски академици: Договорът с България ни отнема правото да имаме средновековна и нова история"}
{"url": "https://www.faktor.bg/bg/articles/tsentralnite-banki-ot-evropa-se-otkazaha-ot-20-godishnoto-sporazumenie-za-zlatoto", "text": "Централните банки от Европа се отказаха от 20-годишното споразумение за координиране при продажбите на злато, заявявайки, че те нямат планове да продават големи количества от благородния метал, съобщи в петък Европейската централна банка, цитирана от БНР. Споразумението на централните банки за златото беше подписано през 1999 г., за да координира продажбите на злато от различните централни банки и да спомогне за стабилизиране на пазара на благородния метал. Това споразумение постави таван на продажбите, които отделните централни банки могат да осъществяват, като неговото подписване преди 20 години беше факт след протести от страна на добивните компании, че продажбите от страна на централните банки натискат надолу цената на златото. \"Подписалите това споразумение потвърждават, че златото остава важен елемент от световните валутни резерви, тъй като продължава да осигурява ползи във връзка с диверсификацията на активи и нито един централна банка понастоящем не планира да продава значителни количества злато\", се казва в изявление на ЕЦБ, цитирано от Ройтерс.", "date": "2019.07.26", "title": "Централните банки от Европа се отказаха от 20-годишно споразумение за златото"}
{"url": "https://www.faktor.bg/bg/articles/merkel-pokani-boris-dzhonsan-na-razgovori-v-berlin", "text": "Германската канцлерка Ангела Меркел днес разговаря по телефона с новия британски премиер Борис Джонсън, съобщи в Туитър говорител на германското канцлерство, цитиран от ТАСС и БТА. \"Теми на разговора, на първо място, бяха излизането на Великобритания от Европейския съюз и задълбочаването на двустранните отношения. Канцлерката покани премиера в близко време да посети Берлин и той прие тази покана\", се казва в съобщението. Джонсън, който победи тази седмица в битката за поста лидер на управляващата Консервативна партия във Великобритания, встъпи в длъжност като британски премиер веднага след оставката на Тереза Мей.  Преди това Мей направи три безуспешни опита да получи подкрепата на парламента за сключената от нея сделка с ЕС за Брекзит, припомня ТАСС.", "date": "2019.07.26", "title": "Меркел покани Борис Джонсън на разговори в Берлин"}
{"url": "https://www.faktor.bg/bg/articles/novini/balgariya/ot-prezidentstvoto-pritiskali-ministerstvo-na-otbranata-da-svalyat-ot-sayta-si-19-neudobni-otgovora-kam-rumen-radev", "text": "Истински скандал се е разразил между президентската институция и Министерство на отбраната. Повод за конфликта станаха 19 въпроса, които главният секретар на президентството Димитър Стоянов постави публично преди дни по повод договорите за придобиване на самолети F-16 Block 70. Това научи Faktor.bg от свои източници в силовото ведомство. Още в сряда вечерта, 24 юли, Министерството на отбраната експедитивно публикува на страницата си 19 изчерпателни и подробни отговора (виж  , б.р.). Този ход обаче предизвикал истински шок на „Дондуков” 2, защото разкривал цялата некомпетентност и тенденциозност в екипа на държавния глава по отношение на сделката.  Пълното осветяване около покупката на самолетите предизвикало един от важните фактори в президентската администрация да предприеме остри телефонни атаки и разговори с екипа на министър Красимир Каракачанов. Президентският човек бил гневен, че отговорите са качени на сайта на министерството и са станали достояние на медиите и гражданите. Той настоявал те да бъдат свалени преди да се гласува в парламента ветото на Румен Радев за F-16. Заплахите му обаче останали безполезни. От МО се аргументирали, че точно Радев и екипът му са настоявали най-много за прозрачност, а сега се притесняват от нея и искат истината да бъде потулена. Коалицията „Грипен”, както иронично стана известна групата около държавния глава, тепърва ще трябва да търси механизми и аргументи, за да обясни на обществото защо почти две години работят против националния интерес и саботират модернизацията на родната авиация.", "date": "2019.07.26", "title": "От президентството притискали Министерство на отбраната да свалят от сайта си 19 неудобни отговора към Румен Радев"}
{"url": "https://www.faktor.bg/bg/articles/obshtestvo/reshenie-da-se-zabrani-svinskoto-v-detski-gradini-v-germaniya-porodi-valna-ot-vazmushtenie", "text": "Новината, че две детски градини в Лайпциг са решили да изключат свинското месо и продуктите, съдържащи желатин (напр. желирани мечета) от ежедневното меню на децата, предизвика многобройни критики в мрежата. За готвената промяна съобщи най-напред вестник \"Билд\", който написа, че това се правело заради две мюсюлмански деца. \"От уважение към променящия се свят, от 15 юли ще се сервират само ястия и закуски, които не съдържат свинско месо\", се казва в цитирано от \"Билд\" писмо до родителите. Заради разгорещените реакции обаче полицията в Лайпциг изпрати патрулни коли, които да охраняват двете градини - за да ги предпази от \"възможни опасности\", съобщава агенция ДПА. Вълната от възмущение принуди ръководството на двете градини да замразят плановете си, коментира \"Дойче веле\" Новината на вестник \"Билд\" се разпространи като горски пожар в социалните мрежи, а хаштагът #Schweinefleisch (свинско месо) е най-споделяният в Туитър през последните дни. Местната организация на Християндемократическия съюз в Саксония обяви, че това е равносилно на \"забрана на свинското месо\", което е неприемливо. Беатрикс фон Щорх, депутатка от крайнодясната \"Алтернатива за Германия\", смята тази идея за \"културен диктат\", опирайки се твърдението, че детските градини са взели това решение от уважение към мюсюлманските деца. \"Все едно заради германските деца в Рияд, които не искат да се отказват от наденичките, тамошното общество да промени хранителните си навици\", казва тя. Според социалдемократката Сосан Шебли, която е от палестински произход, мярката може и да е с добри намерения, но тя не допринася с нищо за приобщаването на мюсюлманите.", "date": "2019.07.26", "title": "Решение да се забрани свинското в детски градини в Германия породи вълна от възмущение"}
{"url": "https://www.faktor.bg/bg/articles/vizhte-poimenno-koy-ot-narodnite-predstaviteli-glasuva-za-i-protiv-f-16", "text": "Със 128 гласа депутатите отхвърлиха днес ветото на президента Румен Радев, наложено върху законите за закупуването на натовските самолети Ф-16. Faktor.bg разполага с пълна разпечатка ( ) от НС на гласуването, от която ясно може да се види кой каква позиция е заел по горещата тема  . Придобиването на натовските бойни самолети е историческо за България. То слага край на десетилетните руски зависимости в авиацията и ни превръща в равностойни членове на Алианса.  Обществото е длъжно да знае каква е персоналната позиция на всеки депутат за националната сигурност и бъдещето на страната, както и кой я продава за небългарски интереси.", "date": "2019.07.26", "title": "Вижте поименно – кой от народните представители гласува „за” и „против” Ф-16"}
{"url": "https://www.faktor.bg/bg/articles/retsidivist-ot-pazardzhik-obra-pari-ot-sveshti-i-skochi-s-nozh-na-svidetel", "text": "Криминално проявен от Пазарджик, с множество присъди, е задигнал парите от продадени свещи в местен храм и успял да избяга, след като заплашил с нож гражданин, опитал се да го спре на входа. Кражбата е станала посред бял ден по време на сутрешното богослужение в църквата \"Света Петка\" в областния град. Рецидивистът Г.К., на 35 г., отишъл в храма и застанал като смирен богомолец, но непрестанно следял жената, която продавала свещи. Когато тя излязла от помещението и отишла във вътрешността на храма, той решил да действа.   Проникнал вътре, за секунди успял да грабне сумата от 700 лева, събрани от продажбата на свещи и побягнал. На входа пред църквата  мъж се опитал да го спре, но грабителят извадил нож и го заплашил, като така успял да избяга. Местният свещеник веднага се обадил в полицията и за по-малко от денонощие служителите от участъка в пазарджишкия квартал \"Изток\" установили и задържали дръзкия извършител на грабежа от православния храм. Криминалисти и униформени били мобилизирани и \"по горещи следи\" и описание на мъжа, станал свидетел на кражбата, за по-малко от 24 часа стигнали до грабителя Г.К. е криминално проявен, многократно осъждан, включително и с наказания „лишаване от свобода“. Той е задържан за срок от 24 часа като днес Окръжната прокуратура в Пазарджик ще удължи срока на задържането му със 72 часа. Работата по случая продължава, води се полицейско производство.", "date": "2019.07.26", "title": "Рецидивист от Пазарджик обра пари от свещи и скочи с нож на свидетел"}
{"url": "https://www.faktor.bg/bg/articles/obshtestvo/zakon-i-red/sobstvenikat-na-tad-grup-e-pusnat-za-izdirvane-v-shengenskoto-prostranstvo", "text": "Собственикът на \"Тад груп\" е пуснат за издирване в шенгенското пространство, съобщи Нова телевизия. Иван Тодоров е с обвинение в подбудителство за източване на личните данни от НАП на милиони българи. В интервю за телевизията Тодоров заяви, че не може да каже със сигурност дали случващото се е плод на атака от страна на конкуренцията. \"Ние сме фирма за киберсигурност. Не сме кибертерористи. Не мога да коментирам дали е удар от конкуренция или не. Адвокатите бяха убедени, че всичко е нагласено, но нямам представа\", заяви Тодоров.  Той бе категоричен, че не се опитва да се скрие от властите. \"Не се страхувам от нищо. Моята идея е, когато се прибера - във вторник, да отида при органите, които искат някакво съдействие от мен\", заяви шефът на компанията, който в момента е в Канада.", "date": "2019.07.26", "title": "Собственикът на \"Тад груп\" е пуснат за издирване в шенгенското пространство"}
{"url": "https://www.faktor.bg/bg/articles/iranets-s-dve-smartni-prisadi-tarsi-ubezhishte-v-balgariya", "text": "Иранец с две смъртни присъди се изправи пред Административния съд в Хасково, за да обжалва отказа за бежански статут от Държавната агенция за бежанците, съобщи \"Хасково Нет\". Вчера 37-годишният мъж и адвокатът му Тодор Ташев се явиха в съдебната зала. Чужденецът има присъди в родината си за богохулство и вероотстъпничество. Ако бъде задържан в Иран, ще бъде обесен, защото според иранските власти е участвал в митинг против върховни водачи и затова, че се е отказал от исляма и е приел християнската религия.  37-годишният мъж е бил арестуван в Иран през януари 2017 г. и е лежал 17 месеца в затвора. След това е пуснат под парична гаранция. Веднага след това напуснал родината си заедно със съпругата си, но в началото на тази година двамата били арестувани на граничния пункт \"Капитан Андреево\". За двете смъртни присъди той научил в България. Към настоящия момент семейството пребивава в Бежанския лагер в Харманли. Съпрузите се страхуват да се върнат в родината си, защото мъжът ще бъде обесен. Пред магистратите, мъжът заяви още, че е бил изтезаван, докато е бил в тамошния арест. Преди 15 години по политически причини бил убит и баща му. Чужденецът обясни, че приел християнството, но протестирал не срещу висши водачи, а срещу икономическите решения в страната и писал лозунги. Семейството е било финансово обезпечено в страната си. Двамата съпрузи са висшисти. Мъжът има цех за производство на мебели, а жена му е мениджър. В съдебната зала адвокатът му Тодор Ташев настоя жалбата на клиента му да бъде уважена. На същата позиция беше и прокурорът по делото Петър Мидов. Юрисконсултът на Държавната агенция за бежанците пледира за отхвърляне на жалбата. Дали мъжът ще получи втори шанс да се яви отново на интервю в ДАБ, ще реши съдия Ива Байнова от Хасковския административен съд. Решението трябва да стане ясно в едномесечен срок.", "date": "2019.07.26", "title": "Иранец с две смъртни присъди търси убежище в България"}
{"url": "https://www.faktor.bg/bg/articles/chumata-po-svinete-se-razrastva-treta-ferma-zasegnata-ot-bolestta", "text": "Българската агенция по безопасност на храните (БАБХ) констатира ново огнище на Африканска чума по свинете в индустриална ферма в село Голямо Враново, община Сливо поле, област Русе, съобщиха от Агенцията. Положителните проби бяха лабораторно потвърдени от Националната референтна лаборатория в Националния диагностичен научноизследователски ветеринарномедицински институт в София. Засегнатият свинекомплекс е със затворен производствен цикъл, а в него се отглеждат около 30 000 животни. Това е третият случай на потвърдено огнище със заболяването в индустриална ферма в областта. Свинекомплексът в село Голямо Враново попада в надзорната зона около обявеното огнище в свинекомплекса в село Бръшлен. Предстои принудителното убиване по хуманен начин и обезвреждането на всички заразени и контактни свине в засегнатия обект, както и на свинете в рисковата зона с неясен здравен статус и произход, при спазване на изискванията на националното и европейско законодателство. Създадени са зони на рестрикция - 3 км предпазна и 10 км надзорна зони, в които са наложени мерки за контрол и ликвидиране на африканската чума. БАБХ напомня, че болеста е опасно и бързо разпространяващо се заболяване. Превенцията му изисква отговорност, стриктност в прилагане на правилата за биосигурност и последователност на мерките.", "date": "2019.07.26", "title": "Чумата по свинете се разраства, трета ферма засегната от болестта"}
{"url": "https://www.faktor.bg/bg/articles/arestuvaha-izverg-prebival-i-nasilval-15-godishnata-si-dashterya", "text": "54-годишен мъж е бил привлечен като обвиняем от Районната прокуратура в Разград за сексуално насилие над дъщеря си, извършено като продължавано престъпление, както и за причиняване на лека телесна повреда при условията на домашно насилие. Миналата нощ, след като употребил алкохол, 54-годишният Е. Г. нанесъл побой над 15-годишната си дъщеря. При разпита пострадалото дете разказало, че от декември миналата година до сега е било насилено от баща си четири пъти чрез сила и заплахи – продължавано престъпление по член 152, ал. 2, т. 1 и 2 от НК. Деянието се наказва с лишаване от свобода от 3 до 10 години. За причиняване на леката телесна повреда в условията на домашно насилие Районната прокуратура в Разград го обвинява и в престъпление по член 131, ал. 1, т. 5а от НК, което също се наказва с лишаване от свобода. Въпреки че Е.Г. не е осъждан, прокуратурата иска да му бъде взета мярка за неотклонение „Задържане под стража“, тъй като ако е на свобода, обвиняемият може да се укрие и да извърши престъпление. Събраните до момента доказателства по делото водят до обосновано предположение, че той е извършил престъпленията, за които е привлечен като обвиняем, съобщиха от пресцентъра на Прокуратуарата в Р България.", "date": "2019.07.26", "title": "Арестуваха изверг, пребивал и насилвал 15-годишната си дъщеря"}
{"url": "https://www.faktor.bg/bg/articles/promenyat-za-mesets-dvizhenieto-v-sofiya", "text": "От 1 август до 1 септември се забранява последователно влизането на пътни превозни средства по южното платно на бул. „Президент Линкълн“ в участъка от ул. „Промишлена“ до ул. „Монтевидео“ а след това по северното пътно платно на бул. „Президент Линкълн“. Това съобщиха от пресцентъра на Столична община. Движението ще се извършва двупосочно в отвореното пътно платно. За времето от 4.30 часа на 1 август до 24.00 часа на 1 септември се изместват спирките на автобусни линии номера 11,60,73 N на бул. „Президент Линкълн“ в участъка от ул. „Промишлена“ до бул. „Монтевидео“ . Забранява се и влизането на пътни превозни средства за максимум от 5 минути за заснемане на кадър, както следва: - От 00.30 до 04.30 часа на 29.07 и 30.07.2019 г. през кръстовището на  бул. „Александър Стамболийски“ и ул. „Опълченска“. - От 00.30 до 04.30 часа на 29.07 и 30.07.2019 г. през кръстовището на  бул. „Витоша“ и бул. „Пенчо Славейков“. - От 00.30 до 04.30 часа на 29.07.2019 г. през кръстовището на  бул. „Черни връх“, ул. „Хенрик Ибсен“ и ул. „Сребърна“. От 00.30 до 04.30 часа на 30.07.2019 г. се забранява влизането на пътни превозни средства през кръстовището на  бул. „Черни връх“, ул. „Хенрик Ибсен“ и ул. „Сребърна“.", "date": "2019.07.26", "title": "Променят за месец движението в София"}
{"url": "https://www.faktor.bg/bg/articles/politika/hlyab-i-pasti/moyata-bitka-s-techa-v-nap-a-ako-ya-podemat-3000", "text": "Личните ни данни, намиращи се в масивите на НАП „изтекоха“.  Вече няколко дни живеем със скандала и почти „му свикнахме“, но … „данъчните“ пуснаха приложение, в което можем  Макар да нямах съмнение, официалното потвърждение ме ядоса. Ядосах се не толкова, че някой някъде има личните ми данни или че знае колко данъци съм платил.  Вбесих се, че някой се мисли за особено важен и може да „размята“ профила ми (и на други хора), за да докаже собственото си могъщество. Има много дебати кой как и колко е виновен. Особено актуално е да се говори, че виновна е НАП – теза, която е меко казано несъстоятелна, но е и белег за социална незрялост и медийна (манипулационна) податливост. Какво имам предвид? Ако ви кача да ви возя в колата си и някой хвърли камък  и ви счупи носа, кой ще е виновен? Аз или този, който е хвърлил камъка? Е, ако съм ви возил в кола, която няма стъкла, може и да имам някаква вина, че не съм осигурил нужната защита, но все пак моята вина е пренебрежимо малка, в сравнение с този, дето е метнал камъка. Същото е и в случая. Колкото и да е виновна НАП, този, дето се е погаврил с личните ни данни е значително по-виновен. Виновният трябва да понесе своята отговорност. Правоохранителните органи реагираха „като ужилени“ и вече има обвиняеми. Кой е виновен и какво наказание ще получи, ще каже съдът.   Ситуацията обаче има и един друг аспект: Наказателен кодекс, чл. 319б. Който неправомерно добави, копира, използва, промени, пренесе, изтрие, повреди, влоши, скрие, унищожи компютърни данни в информационна система или спре достъпа до такива данни, в немаловажни случаи се наказва с лишаване от свобода до две години и глоба до три хиляди лева. Ако някой е пострадал от престъпление, той има право да си потърси обезщетение от съда,  като законът предоставя облекчена възможност, ако има присъда: Граждански процесуален кодекс, Чл. 300 Влязлата в сила присъда на наказателния съд е задължителна за гражданския съд, който разглежда гражданските последици от деянието, относно това, дали е извършено деянието, неговата противоправност и виновността на дееца. Аз лично съм пострадал от това престъпление. Част от вредите, които съм претърпял са негативните емоции, че някакъв тарикат, е решил, доказвайки колко е велик, да се погаври със закона и с моите собствени лични данни. След като присъдата за деянието влезе в сила, с което да претендирам обезщетение в размер на (примерно) един лев. Освен този лев, престъпникът ще се принуди да плати и адвокатският хонорар, който няма как да е под 300 лева. Ако 1 000 човека го осъдят (престъпника) за един лев, разноските, които ще му се натрупат, ще са 300 000 лева. А ако се окаже, че 3 400 човека го съдят за по един лев, разноските ще подминат 1 000 000 лева. Колкото повече хора  го осъдят, толкова по-жесток ще бъде финансовият шамар за този, който е решил, че законът няма стойност за него. По този начин обществото ще има възможност отделно от наказателното преследване да нанесе потресаващ финансов удар, който ще бъде значително по-болезнен от затвора. Допускам, че това ще го срине като социална единица и ще подейства превантивно по отношение на всички, които биха се изкушили, по финансови, политически причини или пък его да се гаврят със закона и обществото.", "date": "2019.07.26", "title": "Моята битка с „теча“ в НАП! А ако я подемат 3000?"}
{"url": "https://www.faktor.bg/bg/articles/bsp-otnovo-atakuva-vlastta-poiska-ostavkite-na-donchev-i-taneva-zaradi-chumata", "text": "БСП поиска оставките на вицепремиера Томислав Дончев и земеделския министър Десислава Танева заради кризата с африканска чума по свинете (АЧС), съобщи Дарик радио. Стоян Мирчев, депутат и член на партийното ръководство на левицата, настоя да бъде освободен и шефът на Българската агенция за безопасност на храните Дамян Илиев. „Управляващите са на път да създадат системна криза, икономическа и екологична катастрофа с африканската чума по свинете. Дончев, като ръководител на Националния епизоотичен съвет, не направи нищо и трябва да си подаде оставката. Директорът на БАБХ трябва да бъде освободен от премиера Борисов веднага. Тъй като министърът на земеделието говори неистини и бе опровергана от ЕК, оставката й вече трябваше да бъде депозирана“, заяви народният представител от ПГ на „БСП за България“ Стоян Мирчев.  Той обясни, че в отглеждането на свине и месообработването са инвестирани над 2 млрд. лв., които сега са под риск, а 20 000 човека може да останат без работа. По думите му само при избиването на 57 хил. глави става въпрос за 4 млн. кг. месо. Мирчев подчерта, че министър Танева все още говори за превенция от заболяването. „Преди повече от 2 години започнахме да следим как се приближава заразата към България и нееднократно сме алармирали и през парламентарен контрол, и в комисията. Тогава беше времето за превенция. Да кажете, че от 3 седмици оценявате рисковете, е абсурдно. Рисковете сме ги оценили преди 2 години“, заяви социалистът. \"Не правите никаква профилактика и превенция. Само замазвате очите на хората. Създадохте системна криза, защото разглобихте държавата. Трябва да се почерпи от положителните практики на Чехия, трябва държавата отговорно да има поведение за справяне с тази чума\", подчерта още Мирчев. Министър Десислава Танева обвини опозицията в некомпетентност и допълни, че всички нейни действия по кризата с чумата са съгласувани с поне три страни, а тя самата се е запознала детайлно с тях. Тя обеща, че темата ще бъде поставена пред Европейските власти, за да се потърси помощ и решение.", "date": "2019.07.26", "title": "БСП отново атакува властта - искат оставките на Дончев и Танева заради чумата"}
{"url": "https://www.faktor.bg/bg/articles/daritkova-nyama-preformatirane-v-upravlenieto", "text": "Разчитам, че всички са достатъчно отговорни да се придържат към коалиционното ни споразумение за управление, което е все още факт. Това каза пред журналисти в парламента председателят на ПГ на ГЕРБ Даниела Дариткова. Поводът за коментара е решението за изключването на \"Атака\" от коалиция \"Обединени патриоти\".    Даниела Дариткова бе категорична, че няма данни за преформатиране на управляващата коалиция. \"Ако има някакви проблеми, би следвало те да се решат от коалиционния съвет\", каза тя. Дариткова посочи, че в ГЕРБ имат един принцип и той е да не се месят във вътрешните работи на други партии. \"Би следвало всички спорове те да решат сами помежду си\", посочи председателят на ПГ на ГЕРБ.", "date": "2019.07.26", "title": "Даниела Дариткова: Няма преформатиране в управлението"}
{"url": "https://www.faktor.bg/bg/articles/borisov-se-sreshtna-sas-zdravko-dimitrov-i-ivan-totev-za-kandidaturata-v-plovdiv", "text": "Премиерът Бойко Борисов е разпитвал областния управител Здравко Димитров и кмета Иван Тотев за ключовите проекти. Това каза Здравко Димитров за днешната среща при министър-председателя, на която е била поканена и пловдивската депутатка, председател на парламентарната комисия и финанси и бюджет Менда Стоянова. Борисов се е интересувал как върви проектирането на разширението на Околовръстното шосе и на водоснабдяването от каскада \"Въча\". За докарването на чистата планинска вода до Пловдив и съседните села е избран изпълнител, който ще започне предпроектно проучване на терена. Иван Тотев е бил питан на финансовото състояние на Община Пловдив, реконструкцията на пл. \"Централен\" и Голямата базилика. Обсъждали са и проведените по районите събрания в ГЕРБ за избор на кандидати за кмет на Пловдив, кметове на шестте района и общински съветници.", "date": "2019.07.26", "title": "Борисов се срещна със Здравко Димитров и Иван Тотев за кметската кандидатура в Пловдив"}
{"url": "https://www.faktor.bg/bg/articles/novini/svyat/vav-velikobritaniya-globiha-finansiranata-ot-kremal-televiziya-russia-today", "text": "Британският медиен регулатор глоби руската телевизия Russia Today (RT) с 200 000 паунда ($248 740) за нарушаване на правилата за безпристрастност при отразяването на случая с бившия двоен агент Сергей Скрипал, ситуацията в Украйна и конфликта в Сирия, предаде Ройтерс. От телевизията изразиха несъгласие с мотивите за глобата. \"Погрешно е налагането на санкция. Продължаваме да оспорваме легитимността на това решение и смятаме, че обемът на глобата е непропорционален\", заяви говорителка на РТ.", "date": "2019.07.26", "title": "Във Великобритания глобиха с 200 хил. паунда финансираната от Кремъл телевизия Russia Today"}
{"url": "https://www.faktor.bg/bg/articles/erdogan-turtsiya-shte-se-obarne-drugade-ako-sasht-ne-y-prodadat-f-35", "text": "Турският президент Реджеп Тайип Ердоган заяви, че Турция ще се обърне другаде за бойни самолети, ако САЩ не й продадат Ф-35, предаде Ройтерс. Ердоган каза, че американското решение да изключат Анкара от програмата за производство на изтребителите заради покупката на руските зенитно-ракетни системи С-400 няма да спре страната да се снабди с необходимото оборудване.  Турският президент, който коментира обтегнатите отношения на Анкара с Вашингтон за първи път публично от 11 дни, изрази надежда, че американските представители ще бъдат \"разумни\" по въпроса за санкциите срещу Турция. Президентът на САЩ Доналд Тръмп още не е взел решение по въпроса за санкциите срещу Турция, които изглежда, че се изискват от американското законодателство, коментира Ройтерс.", "date": "2019.07.26", "title": "Ердоган обиден на щатите: Турция ще се обърне другаде, ако САЩ не ни продаде Ф-35"}
{"url": "https://www.faktor.bg/bg/articles/novini/svyat/iran-osvobozhdava-9-ot-chlenovete-na-ekipazha-na-tankera-zaloven-na-13-yuli", "text": "Индийското външно министерство заяви в петък, че девет индийски граждани, задържани на 13-ти юли на петролния танкер MT Riah под флага на Панама, са били пуснати от Иран. Все още остават задържани четирима членове на екипажа. По-рано този месец танкерът беше заловен от иранските сили за предполагаема контрабанда с горива. Междувременно агенция Ройтерс цитира иранския посланик във Великобритания да казва, че Иран е предоставил на Индия консулски достъп до 18 индийски членове на екипажа на задържания от Техеран британски петролен танкер \"Стена Имперо\" (Stena Impero). \"Индийското посолство в Техеран е получило консулски достъп, за да се срещне с 18-те индийски членове на екипажа на задържания британски кораб \"Стена Имперо\", заяви Хамид Байдинеджад. \"Подобен достъп е в ход и за други 5 членове на екипажа, които са от други националности. Индийското посолство съобщава, че екипажът е много спокоен, без чувство за паника\", допълни иранският посланик в Обединеното кралство. Вчера беше съобщено, че Техеран е започнал процедура за освобождаване на опериращия по британски флаг петролен танкер \"Стена Имперо\", който по-рано този месец беше задържана от Иранската революционна гвардия в Ормузкия проток.", "date": "2019.07.26", "title": "Иран освобождава 9 от членовете на екипажа на пленения танкер"}
{"url": "https://www.faktor.bg/bg/articles/karakachanov-shtom-nyama-veto-do-31-yuli-dogovorat-za-f-16-vliza-v-sila", "text": "\"Налагането на вето върху сделката за купуването на новите самолети Ф-16 беше излишно\". Това заяви пред журналисти във Велико Търново министърът на отбраната Красимир Каракачанов, предаде „Фокус“.  Според Каракачанов мотивът, че дебат по темата не е воден в обществото е неверен. „Напротив, за това се говори от поне две години. Както видяхте и днес при обсъждането на президентското вето нямаше никакви нови аргументи – нито от страна на опозицията, която е опозиция и трябва да е против, нито от страна на управляващите, които вече казаха каквото имаха. Но както и да е, това е конституционно право на президента и аз го уважавам“, коментира още министърът. Той добави, че ако няма вето върху актуализацията на бюджета, парите за летателните машини ще се преведат до края на юли. След това и договорът за изработката и доставката им влиза в сила. „Аз не съм русофил или американофил, мен ме интересува Българската армия да е добре въоръжена и то с ново и модерно оръжие. Като страна-членка на ЕС, при съществуващите санкции, да кажеш на хората, че ще купиш руски самолети, означава да ги лъжеш, че някога изобщо ще купиш самолети. Миг-29 не е лош самолет, аз полагам усилия да възстановим летателната способност на поне 10 такива, с които разполагаме до края на моя мандат. Сега летят само 4 от 15, но F-16 беше най-добрият вариант за момента“, каза още министърът. Той допълни, че новите апарати ще са изцяло оборудвани и след три години ще са вече в експлоатация.", "date": "2019.07.26", "title": "Каракачанов: Щом няма вето, до 31 юли договорът за Ф-16 трябва да влезе в сила"}
{"url": "https://www.faktor.bg/bg/articles/politolog-siderov-ne-e-sreshtu-boyko-borisov-a-sreshtu-koalitsionnite-mu-partnyori", "text": "Мисля, че изключването на „Атака“ от коалицията „Обединени патриоти“ ще доведе до политическа нестабилност и падане на правителството, защото кабинетът има резервни гуми в лицето на ДПС и „Воля“. Това каза пред БНР политологът доц. Петър Чолаков.  Според него ГЕРБ са в равновесна точка.  В предаването „Хоризонт за вас“ Чолаков допълни:  „Агонията продължава, драмата не е приключила. Очаква се да видим каква ще бъде развръзката. Волен Сидеров говори от дни, включително обсъжда възможността и за напускане на Народното събрание“.  Чолаков смята, че „интифадата на Сидеров не е срещу Бойко Борисов, а срещу коалиционните му партньори“:  „Неговата политическа цел е да върне доверието на своите избиратели към себе си“.  По думите на Петър Чолаков премиерът не трябва да се намесва в тази ситуация, „тъй като тези взаимоотношения са тип латиноамериканска драма, по-добре е да не се бута между шамарите“.", "date": "2019.07.26", "title": "Политолог: Сидеров не е срещу Бойко Борисов, а срещу коалиционните му партньори"}
{"url": "https://www.faktor.bg/bg/articles/koya-e-zhenata-do-britanskiya-premier-boris-dzhonsan", "text": "Досега 31-годишната приятелка на новия премиер на Великобритания - Борис Джонсън, умело избягваше светлините на прожекторите. Като партньорка на Джонсън, през последните 18 месеца Кари Саймъндс успяваше да се \"скрие\" фотографските обективи и да стои настрана от медийното внимание, но сега, когато половинката ѝ има ключова политическа роля, нещата стоят по различен начин. Днес вече ще ѝ бъде далеч по-трудно да запази личното си пространство. Когато тя се присъедини към екипа на Борис, по време на първата му реч като министър-председател, фотографите полудяха и не спряха да я снимат. Последните дни британските медии също сериозно усложниха задачата на Саймъндс да страни от вниманието, след като поставиха фокуса си върху нея. Сега цяла Англия се пита дали тя ще се нанесе на \"Даунинг стрийт\" 10, заедно със своя партньор, след като го остави да прекрачи прага сам. Това наруши традицията на острова - новият премиер да влезе за пръв път в резиденцията в компанията на съпругата (или съпруга) си. Ако все пак Кари реши да се премести при своя любим, тя ще се превърне в най-младата ѝ обитателка (партньор на първи министър) през последните 173 години. През септември м.г. 55-годиният Борис Джонсън и съпругата му - Марина Уилър, обявиха, че се разделят след 25 години брак. Двамата имат общо 4 деца. За първи път връзката на Джонсън и Саймъндс стана публично достояние по време на кампанията му, когато една вечер полицията бе извикана в дома им. Тогава изплашените съседи се обадили на служителите на реда, понеже чуват чупеното на предмети и виковете на Кари, която крещи на Борис да я остави на мира и да се махне оттам. Не след дълго пресата публикува снимка на двойката, показваща, че са преодолели неразбирателството, но кадъра се видя съмнителен на повечето хора, които изразиха мнение, че той е нагласен. Кари е дъщеря Матю Саймъндс - съоснователя на вестник \"Independent\" и Джоузефин МакФий. Посещава частно девическо училище, след което изучава Театрознание и История на изкуството в престижния университет Уоруик. След като се дипломира, през 2010 г. започва работа като прессекретар на Консервативната партия, като бързо се издига нагоре. На 29 г. става най-младият директор на комуникациите на партията. През 2012 г. тя е част от кампанията, която помогна на Джонсън да бъде избран за кмет на Лондон. Днес Кари работи като старши съветник на благотворителната организация \"Oceana\", чиято цел е опазването на околната среда. Тя е силна и уверена жена, зад която стои тежка история, защото на 19-годишна възраст става жертва на Джон Уорбойс - |Таксиметровия изнасилвач, който е нападнал поне 100 жени в Обединеното кралство преди да бъде заловен. Един ден, докато чака автобус на спирката, до нея спира такси. Шофьорът ѝ предлага да я закара до тях само за 5 паунда, при което тя се съгласява. Когато Кари се настанява на задната седалка, той ѝ предлага чаша шампанско, но тя отказва. По някое време мъжът отбива колата и се качва отзад при нея. Предизвиква я да изпие чаша водка срещу 50 паунда и напълно безплатен превоз. Без да знае, че в питието е разтворено сънотворно, тя приема. \"Направих го, което беше глупаво, но просто исках да се прибера у дома. От онзи момент не се сещам какво е станало и никога няма да разбера\", признава Саймъндс. Преживяното вече е зад гърба ѝ и тя сама е извървяла дългия път на признанието, борейки се честно за всеки един свой успех. Ако връзката на Борис и Кари премине на следващия етап и той повдигне въпроса за брак, Джонсън ще се превърне в първия премиер от 250 години, който ще се ожени по време на служба. (източник: dir.bg)", "date": "2019.07.26", "title": "Коя е жената до британския премиер Борис Джонсън?"}
{"url": "https://www.faktor.bg/bg/articles/parvan-simeonov-1-16", "text": "Изминаващият парламентарен сезон е един от най-важните в новата българска история. Често налаганото вето от президента е борба на политически разкази с управляващите и те ще продължат. Предстоящите местни избори ще бъдат трудни за всички политически сили и ще изискват находчиви решения. Това са само част от тезите на политолога Първан Симеонов, които формулира в интервю за Dir.bg. Според него намаляването на субсидиите ще повлияят положително за ГЕРБ. А що се отнася до машинното гласуване, не е много сигурен, че обществото ужасно много се интересува от тази тема. Засега не вижда и нещо свръх бурно като обществена реакция и на тема НАП, но подчерта да се има предвид, че тези неща се наслояват.  \"Борисов прекрасно знае, че голямата разлика на победата на европейските избори дойде за сметка на едни по-зависими вотове, да ги наречем така. Когато вотът беше политически, се видя, че на много места ГЕРБ се износва и това е нормално, когато си във властта. Такива имиджови пробойни, като например, опита на ГЕРБ да замете преференциите, не се получи. Или пък Апартамент гейт и т.н. Тези неща си се трупат, имат си отложения ефект и водят до умора. Не съм сигурен дали ГЕРБ го вижда, но Борисов го вижда. Знаем, че това са два различни образа донякъде. И Борисов неслучайно се мъчи да прави рестарт, ще се откаже от някои от кметовете.Той не е изгубил инстинкта си.\", прогнозира политологът. На въпрос как ще се отрази разпадът в Обединени патриоти върху управлението, Симеонов смята, че колкото по-нестабилна е малката коалиция, толкова по-стабилна става голямата. \"Борисов по-лесно може да менажира разделени патриоти, отколкото обединени. Той обича да разделя и да владее. Респективно това, което е казал Каракачанов (че всяка партия може поотделно да се договаря с ГЕРБ - бел.ред.), е в тази посока. Той е имал предвид, че по никакъв начин разпадът на малката коалиция не би трябвало да води до разпад на управленския микс въобще. Тук, разбира се, има един друг въпрос. Сидеров много пъти е успявал в последния момент, така да се каже, през последните години на мандати да се препозиционира и да започне да разказва своето поведение като остро опозиционно. Не бива да се подценява нюхът на Сидеров за такива препозиционирания и е възможно в даден момент той да заиграе и по-ярка солова роля. Защото в крайна сметка \"Атака\" е силна, когато е протестна, а не когато е част от статуквото. Това важи и за по-голяма част от по-малките партии в България. Но във всеки случай първо трябва да изчакаме местните избори.\" В отговор на питане как би коментирал активната позиция на президента да налага вето на приети в НС закони, Симеонов обясни: \"Голяма част от ветата не минават, но друга е тяхната цел. Президентът се мъчи с наличните му средства на институцията да бъде постоянно активен и да изпълни максимално възможностите на институцията. Даже на моменти му казват - \"Това е прекалено\". Вероятно ще продължи да е активен с всякакви вета. А ГЕРБ ще продължат да разказват, че ветото се обезценява. Това е борба на политически разкази, нормално. Когато става дума за политическия смисъл на ветата, нека не забравяме, че президентската институция няма много други опции.\"", "date": "2019.07.26", "title": "Първан Симеонов: Колкото по-нестабилни са ОП, толкова по-стабилна става голямата коалиция"}
{"url": "https://www.faktor.bg/bg/articles/novini/balgariya/kakvo-da-pravim-ako-lichnite-ni-danni-sa-iztekli-sled-hakerskata-ataka-sreshtu-nap", "text": "Не е необходимо да се предприемат извънредни действия, ако имате незаконно разпространени лични данни от НАП. Това се посочва в съобщение на сайта на Приходната агенция. От Агенцията уточняват, че не се налага да се сменят документите за самоличност, тъй като няма непосредствен риск някой да се разпореди с имуществото Ви или да поеме задължения от Ваше име, заради неправомерно разпространените данни. Това потвърдиха от Нотариалната камара, банките, дружествата за бързи кредити и лизинг и Агенцията по вписванията. „Съветваме Ви да бъдете предпазливи, когато някой контактува с Вас по телефон или имейл и да не давате на никого финансова информация. За допълнителна сигурност можете да смените паролата на електронната си поща и ПИК кода от НАП”, посочват в съобщението от НАП. Какви конкретни данни за мен са разпространени? Важно е да се знае, че неправомерно разпространените данни са частични и не позволяват някой да се ориентира в цялостното Ви имуществено състояние.     От НАП обявяват, че в момента съпоставят незаконно разпространената данъчно-осигурителна информация с тази в реалната им база данни, за да проверят дали няма дописване или манипулация на публикуваните данни. След края на проверката ще бъдат предоставена информация за конкретния тип данни, които са били разпространени. Дотогава е достатъчно да се запознаете с  във връзка с личните данни, уточняват от приходната агенция. Вече е достъпно приложението, чрез което всеки може да разбере дали негови лични данни са станали обект на неоторизиран достъп. Справка в приложението може да се направи  след въвеждане на ЕГН и номер на мобилен телефон. Резултат дали има неправомерно разпространени лични данни ще бъде изпратен на въведения от Вас мобилен номер.", "date": "2019.07.26", "title": "Какво да правим, ако личните ни данни са изтекли след хакерската атака срещу НАП?"}
{"url": "https://www.faktor.bg/bg/articles/valeri-simeonov-obsazhdaneto-na-vetoto-na-prezidenta-e-etyud-ot-porednata-stsenka-na-politicheskiya-teatar", "text": "\"Обсъждането на ветото на президента е етюд от поредната сценка на политическия театър\". Това каза лидерът на НФСБ Валери Симеонов по време на дебатите по президентското вето върху международните договори за F- 16.  По думите му мотивите са чисто политически и са лишени от същество. „Бих казал популистки. Според мен, представляват една намеса в работата на Народното събрание, което е в противоречие в принципа за разделението на властите. Той има право да наложи вето, но трябва да има аргументи и мотиви по същество, а не свързани с работата на Народното събрание, която в случая не търпи никакъв укор. Нещо повече, аз смятам, че г-н президентът е наложил това вето от чисто политически подбуди и бих казал неискрено и лицемерно. Ако г-н Радев искаше да възпрепятства тази сделка, защото е убеден, че тя не трябва да бъде реализирано, той спокойно можеше да наложи ветото на 31 юли. Тогава е крайният срок за заплащането, което трябва да извърши българската държава и тогава сделката нямаше да може да бъде реализирана“, заяви още Симеонов. По думите му след като той не го е направил, което означава, че действието му е проформа и с цел да спечели дивиденти.", "date": "2019.07.26", "title": "Валери Симеонов: Мотивите за ветото на Радев са чисто популистки и политически"}
{"url": "https://www.faktor.bg/bg/articles/novini/balgariya/emil-radev-popita-komisar-yurova-sledvashtiyat-monitoringov-doklad-shte-bade-li-posleden-za-balgariya", "text": "„Можем ли да очакваме следващият доклад за България по Механизма за  сътрудничество и проверка да бъде последен?”, попита българският евродепутат от ГЕРБ/ЕНП и зам.-председател на Комисията по граждански свободи, правосъдие и вътрешни работи Емил Радев. Въпросът му бе отправен към Вера Юрова, комисар за правосъдието, потребителите и равенството между половете, в рамките на размяна на мнения с членове на Европейския парламент. Емил Радев изтъкна, че в продължение на години България и Румъния са били залъгвани, че спорният и дискриминационен механизъм ще отпадне веднага щом държавите изпълнят необходимите критерии. „През годините бяха посочвани определен брой положителни доклади от страна на ЕК, реформи, които да бъдат предприети, наличие на политическа воля у държавите и т.н. Самият председател Жан-Клод Юнкер нееднократно също е обещавал, че този мониторинг ще отпадне до края на настоящия мандат на ЕК, който приключва в края на октомври. Предвид предложения миналата  седмица от Европейската комисия общоевропейски механизъм за върховенството на закона, приложим за всички държави-членки, мониторинговият механизъм за България и Румъния трябва да отпадне“, категорично настоя българският евродепутат. Според него механизмът е проява на двоен стандарт спрямо двете държави, какъвто се наблюдава и по отношение на качеството на храните в Източна Европа. „Аз мога само да повторя това, което каза председателят Юнкер, че механизмът трябва да отпадне в случай, че държавите-членки завършват реформите и следват препоръките. Това е много интензивен процес между комисията и държавите-членки”, заяви в отговор комисар Юрова, като допълни, че все още не е настъпил краят на октомври. Относно двойните стандарти при храните тя информира, че се прави всичко възможно, за да се противодейства на този проблем. По време на дискусията беше отчетено, че Европейската комисия е изготвила методология за тестване на храните, дала е 2 млн. евро на националните контролни органи за извършване на съответните анализи, както и е излязла с правно становище, според което порочните практики са незаконни и трябва да бъдат санкционирани. Еврокомисарят подчерта, че от януари 2020 г. ще бъде предложен и регламент, с който ще се подобри трансграничното сътрудничество между асоциациите на потребителите, така че те да могат са действат заедно срещу нарушения на европейското законодателство, свързани с двойни стандарти при храните.", "date": "2019.07.26", "title": "Емил Радев попита комисар Юрова: Следващият мониторингов доклад ще бъде ли последен за България?"}
{"url": "https://www.faktor.bg/bg/articles/othvarliha-vetoto-na-radev-prezidentat-ne-uspya-da-spane-sdelkata-za-f-16", "text": "Парламентът преодоля президентското вето върху международните договори за Ф-16 блок 70 . Дебатите по ветото продължиха малко над 2 часа. „За“ повторното приемане на ратификацията на международните договори гласуваха 128 народни представители, „против“ – 73 и „въздържали се“ - 3, с което ветото бе отхвърлено.  Съгласно Правилника за организацията и дейността на парламента Народното събрание приема повторно закона с мнозинство от повече от половината от всички народни представители, което означава, че ветото е преодоляно. Президентът върна за ново обсъждане международните договори. Сред мотивите на му са, че е липсвало обществено съгласие по темата, както и че ратификацията е трябвало да измине цялостния път по Конституция и да бъде разгледана и приета на две гласувания в отделни заседания на Народното събрание. Ратификацията бе приета на първо и второ четене на 19 юли.", "date": "2019.07.26", "title": "128 депутати отхвърлиха ветото на Радев, президентът не успя да спъне сделката за Ф-16"}
{"url": "https://www.faktor.bg/bg/articles/krasimir-tsipov-otgovori-na-korneliya-ninova-nyama-nuzhda-grazhdanite-da-si-podmenyat-dokumentite", "text": "\"Това, което е изтекло от масивите на НАП са лични данни, но това не означава, че българските граждани трябва да си подменят личните документи. Включително и тези, за които НАП съобщи, че има изтичане на лични данни\". Това заяви депутатът от ГЕРБ Красимир Ципов в парламента. По думите му, гражданите трябва да запазят спокойствие. \"Няма нужда от нагнетяване на напрежението и паника, но БСП са способни само на това. Корнелия Нинова трябва да е наясно, че няма да натрупа дивиденти\", каза още бившият зам.-министър на МВР. \"С данните от сървърите на НАП няма как да се извършат имотни сделки. Уважаеми български граждани, няма как да ви прехърлят имотите с тези изтекли данни\", каза още Ципов.", "date": "2019.07.26", "title": "Красимир Ципов: Нинова няма да спечели дивиденти, като иска смяна на документите"}
{"url": "https://www.faktor.bg/bg/articles/siderov-stana-nezavisim-deputat", "text": "Волен Сидеров, Павел Шопов и Десислав Чуколов са изключени от парламентарната група на “Обединени патриоти”. Това съобщи от трибуната на Народното събрание председателят Цвета Караянчева. Тримата са отстранени заради различни провинения. С тези промени Сидеров, Шопов и Чуколов стават независими депутати в 44-то Народно събрание. Лидерът на \"Атака\" беше критикуван от своите колеги най-често, че не ходи влиза в пленарната зала.  В четвъртък на пресконференция партньорите им от НФСБ и ВМРО обявиха, че ги изключват от групата. Мотивите са, че те системно не ходели на работа, бойкотирали заседанията на коалиционния съвет, като така спъвали работата на коалицията и освен това водели кампания срещу партньорите си, което се видяло и по време на европейските избори.", "date": "2019.07.26", "title": "Сидеров стана независим депутат"}
{"url": "https://www.faktor.bg/bg/articles/novini/svyat/zaradi-zhegite-pozhari-izpepelyavat-ogromni-ploshti-vav-frantsiya", "text": "Пожари опустошиха няколко хиляди хектара култури и растителност в редица френски региони, съобщава БТА.  Причините са горещините и сушата, настъпила още с предната гореща вълна през юни. В департамента Лоара са изгорели около 500 хектара култури и 100 хектара гори. Четири къщи също са били изпепелени. В борбата с огнената стихия бяха мобилизирани 250 пожарникари. В Йор, където на места температурите достигнаха 42 градуса по Целзий, изгоряха 1170 хектара. Там бяха мобилизирани близо 270 пожарникари. \"Жегите дори и да не са причина за пожара, усложняват ситуацията. Растителността се изсушава с огромна скорост и най-малката искра води до пожар\", разказват експерти.", "date": "2019.07.26", "title": "Заради жегите пожари изпепеляват огромни площи във Франция"}
{"url": "https://www.faktor.bg/bg/articles/sem-utvardi-noviya-upravitelen-savet-na-bnr", "text": "С четири гласа \"за\" и един \"въздържал се\" членовете на Съвета за електронни медии утвърдиха новия Управителен съвет на Българското национално радио по предложение на новоизбрания генерален директор на БНР Светослав Костов.  В новия Управителен съвет влизат юристите Галя Тренчева и Димитър Димитров и журналистите Стефан Ташев и Мария Маркова. В заседанието на Съвета за първи път участва и новоизбраният член на медийния регулатор от парламентарната квота Галина Георгиева.", "date": "2019.07.26", "title": "СЕМ утвърди новия Управителен съвет на БНР"}
{"url": "https://www.faktor.bg/bg/articles/novini/svyat/klubat-na-populistite-ne-spira-da-se-razshiryava", "text": "От Доналд Тръмп до Борис Джонсън, клубът на лидерите с антисистемен начин на говорене, осеян с популистки нотки, не спира да се разширява и обръща надолу с главата международната дипломация в ущърб на мултилатерализма и на международното сътрудничество, пише в свой анализ Франс прес. Според мнозина анализатори \"популистката вълна\", която връхлита демократичните страни, е спечелила първата си сериозна победа с положителния резултат на британския референдум за Brexit през юни 2016 г., още преди избирането на Доналд Тръмп за президент на САЩ през ноември същата година. Избирането във вторник на консерватора Борис Джонсън, привърженик на излизането от Европейския съюз, за премиер на Великобритания изглежда, че се вписва в тази тенденция, част от която са идването на власт на представители на крайната десница като Жаир Болсонаро в Бразилия и Матео Салвини в Италия. \"Лидерите на близо половината от държавите от Г-20\", сред които са най-богатите страни и тези, които се появяват на международната сцена като икономически фактори, \"като цяло вече са благоразположени към Тръмп\" и \"доста от тях дойдоха на власт след него\", казва Иън Бремър, директор на компанията \"Евразия Груп\". Сред тях той изрежда лидерите на Великобритания, Бразилия, Италия, премиера на Австралия Скот Морисън, но също така лидери, които са на власт от по-отдавна (индийския премиер Нарендра Моди, аржентинския президент Маурисио Макри, турския президент Реджеп Тайип Ердоган) и дори лидери на по-авторитарни страни като руския президент Владимир Путин и саудитския престолонаследник принц Мохамед бин Салман. Борис Джонсън въпреки това стои малко встрани и въпреки афишираното си сходство с Тръмп, рискува бързо да се почувства в неудобно положение в този \"нелиберален клуб\", предупреждава Томас Райт от мозъчния тръст \"Брукингс\" във Вашингтон. Той със сигурност е \"популистки и радикално настроен по въпроса с Brexit, но не и по други теми\", казва Райт. \"По въпроса с климатичните промени, Иран и мултилатерализма\" новият британски премиер е \"по-умерен\" и рискува бързо да влезе в разногласия с американския президент, смятан за негов основен съюзник. Но въпреки различния контекст и различните личностни характеристики сред всички тези лидери, общите черти са много. \"Общото между тях е популисткият стил. Те са част от един и същ по-голям феномен\", казва Луиджи Скациери от Центъра за европейска реформа в Лондон. \"Избирателите в САЩ, във Великобритания и Италия избират политици, характеризиращи се с антиимигрантски чувства, едно малко или повече открито националистическо говорене и отхвърляне на традиционните елити, чието въплъщение са технократите и експертите\", казва той. Корените на това явление се намират в засилването на неравенствата, в усещането за пропадане, което засяга не само работническата класа, но и средната класа. В комбинация с \"невероятно ефикасната\" употреба на социалните мрежи, на които \"Болсонаро, Салвини, Тръмп и Джонсън са истински творения\", тези фактори обясняват \"структурния възход на популизма\", добавя Иън Бремър, като отбелязва, че далеч не става дума за една хомогенна вълна. Появата на тези нови действащи лица със сигурност има \"сериозни последици за международните дела\", тъй като те \"очернят международните институции с обвинения, че подкопават националните интереси и суверенитет\", твърди Луиджи Скациери. Лозунгът на Доналд Тръмп \"Америка на първо място\" изглежда може да бъде имитиран във всяка страна, \"Бразилия на първо място\" и \"Италия на първо място\". Първата жертва на това е мултилатерализмът и неговите постижения след 1945 г., които са се превърнали в мишена за критиките на американския президент и на някои от колегите му. Като се тръгне от Парижкото споразумение за климата и се стигне до иранското ядрено споразумение, ООН и Европейския съюз, текстовете и институциите, които управляват международния ред са подложени на постоянни нападки. Трудно е обаче да говорим за \"коалиция\" на \"националистическите, популистки и антисистемни\" лидери - те несъмнено се открояват като отделна група, но тя не е нито хомогенна, нито единна. Доказателство за това е невъзможността за сформиране на обща парламентарна група след изборите за Европейски парламент през пролетта, тъй като икономическите въпроси и отношенията с Русия, например, създават разделения между крайнодесните партии. \"Всички те имат различни знамена и различни национални интереси\", отбелязва Иън Бремър. \"За тях е лесно да се противопоставят на глобализацията, на съществуващите международни структури и на свободната търговия, но това не ги обединява около нещо, а ги подтиква най-вече да подкрепят идеята за по-силни национални граници и за повече мита\". \"Една игра с нулев резултат\", която ще доведе в крайна сметка до намаляване на международното сътрудничество, обобщава Луиджи Скациери. (БТА)", "date": "2019.07.26", "title": "Клубът на популистите не спира да се разширява"}
{"url": "https://www.faktor.bg/bg/articles/novini/balgariya/donchev-sega-nay-vazhno-e-da-se-minimizirat-riskovete-ot-zloupotreba-s-izteklite-lichni-danni", "text": "Вицепремиерът Томислав Дончев потвърди, че от Националната агенция по приходите вече са се свързали със засегнати при кибератаката над 180 души. Според него най-важното в момента е да се вземат мерки срещу ново посегателство: \"В момента най-важно е да се минимизират рисковете с изтеклите данни да се извършват злоупотреби. Работата започна. Идентифициран е обемът лица – малко над 180, за които има изтекли критично количество данни. От Националната агенция по приходите са се свързали с тях, дават се съвети и се оказва какво е необходимо да се направи\", каза пред БНР вицепремиерът Томислав Дончев по повод кибератаката.  Според него най-важното в момента е да се вземат такива мерки, че да не се повтори инцидентът:  \"По принцип основните ни регистри са около 65, където е най-важната информация, но от тях най-важните са около 10 или 15 и там трябва да бъдат взети екстрени мерки. Пробивът, който е станал, той е много тежък киберинцидент, защото информацията е станала публична, но не е най-тежкият. Най-тежкият възможен инцидент е някой да влезе вътре и да променя данните. Това означава наистина катастрофа. Тежък инцидент е някой да унищожи данните, да ги няма. И този е от най-тежките, защото има изтекли данни. Ние трябва да ги защитим тези регистри. България дава много малко пари за киберсигурност. Разходите на година са около 5 милиона, което е нищо\".", "date": "2019.07.26", "title": "Дончев: Сега най-важно е да се минимизират рисковете от злоупотреба с изтеклите лични данни"}
{"url": "https://www.faktor.bg/bg/articles/parviyat-diplomat-na-atina-nikos-dendias-gartsiya-predlaga-na-turtsiya-maslinova-klonka", "text": "Според новия министър на външните работи на Гърция Никос Дендиас, страната му е предложила на Турция „маслинова клонка“, т.е. мир, предава държавната информационна агенция Anadolu Agency. Коментарите на Дендиас са във връзка с изявление на гръцкия премиер Кириакос Мицотакис от миналата седмица, в което той заяви: „Призовавам [турския президент Реджеп] Тайип Ердоган за взаимен подход, в който ще предприемем смели стъпки“. Дендиас заяви, че предложението на премиера показва уважение към международното право и споразумения „Министър-председателят [Кириакос Мицотакис] предложи маслинова клонка на Турция. Очевидно е, че това е в съответствие с международното право и споразумения”, подчерта първият дипломат на Атина пред гръцкия телевизионен канал SKAI. Припомняйки, че двете страни имат дълбоко вкоренени връзки, Дендиас заяви, че Атина ще се срещне с Анкара в настоящия „международен контекст\". Той отбеляза, че позицията на Гърция по кипърския въпрос е очевидна и вече е поставена на равнище Европейски съюз. Дендиас подчерта също, че няма планирана среща с турския му колега Мевлют Чавушоглу – „засега\". Турско-гръцките отношения са обтегнати, особено поради последните събития в Източното Средиземноморие.", "date": "2019.07.26", "title": "Първият дипломат на Атина Никос Дендиас: Гърция предлага на Турция „маслинова клонка\""}
{"url": "https://www.faktor.bg/bg/articles/tsveta-karayancheva-se-izvini-na-tasko-ermenkov-posheguva-se-s-ekspertizata-mu-po-aviatsiyata", "text": "Таско Ерменков на парламентарната трибуна, за да се опита да убеди колегите си да не гласуват за сделката с Ф-16. Председателят на Народното събрание Цвета Караянчева се пошегува със социалиста: \"Г-н Ерменков, и вие ли разбирате от самолети\".  Депутатът от БСП се обиди и поиска извинение от Караянчева. \"Да, извинявам се, не трябваше да казвам тази реплика\", заяви председателят на парламента. Ерменков продължи с изказването си, в което продължи да коментира ветото на Румен Радев и да го подкрепя. \"Президентът ни дава възможност да подкрепим, дали да подкрепим договора за Ф-16\", каза още Ерменков.", "date": "2019.07.26", "title": "Цвета Караянчева се извини на Таско Ерменков, пошегува се с експертизата му по авиацията"}
{"url": "https://www.faktor.bg/bg/articles/novini/svyat/kremalskata-genprokuratura-obyavi-atlanticheskiya-savet-za-nezhelan-na-teritoriyata-na-rusiya", "text": "Руската генерална прокуратура обяви Атлантическия съвет за \"нежелана организация\" на територията на Русия, съобщава kasparov.ru. \"Установено е, че дейността на тази организация представлява заплаха за конституционния строй и сигурността на Руската федерация\", се казва в съобщение, публикувано на сайта на прокуратурата. Не се уточнява за каква конкретна дейност на Атлантическия съвет става дума и какъв е конкретния повод, заради който организацията е обявена за \"нежелана\". Предстои Министерството на правосъдието на Русия да добави организацията съм списъка с международни неправителствени организации, чиято дейност в Русия е обявена за нежелана. Досега в списъка има 17 организации, включително опозиционната \"Открита Русия\" и фонд \"Отворено общество\".", "date": "2019.07.26", "title": "Кремълската генпрокуратура обяви Атлантическия съвет за \"нежелан\" на територията на Русия"}
{"url": "https://www.faktor.bg/bg/articles/toma-bikov-vetoto-na-radev-e-nay-glupavoto-nalagano-ot-prezidenta", "text": "“Аз от самолети не разбирам. Но това вето е най-глупавото вето, налагано от президента”, каза от парламентарната трибуна депутатът от ГЕРБ Тома Биков. “Аз ще ви попитам, г-н Таско Ерменков, когато служебното правителство на президента Румен Радев посочи “Грипен” имаше ли в тази зала някакъв дебат по темата? Румен Радев принуди премиера Герджиков, по негови признания, да подпише за “Грипен”, каза още депутатът.", "date": "2019.07.26", "title": "Тома Биков: Ветото на Радев е най-глупавото, налагано от президента"}
{"url": "https://www.faktor.bg/bg/articles/novini/svyat/podigraha-se-s-tramp-ostaviha-go-da-govori-chas-i-polovina-na-fona-na-ruskiya-gerb", "text": "В продължение на близо час и половина президентът Доналд Тръмп изнасял реч пред младежка конференция на фона на символ, пародиращ печата на президента на САЩ и освен това напомнящ на руския герб, съобщава Voice of America. Вместо белоглавия орел, символ на Съединените щати, на банера било проектирано изображение на двуглав орел, който присъства на герба и знамето на Русия. Вместо 13 стрели, символ на 13-те щата, които създават САЩ, фалшивият орел държал стикове за голф  – любимият спорт на Доналд Тръмп. В Белия дом не забелязали пародията, преди за коментар да ги потърсят от Washington Post.", "date": "2019.07.26", "title": "Подиграха се с Тръмп: Оставиха го да говори час и половина на фона на \"руския\" герб"}
{"url": "https://www.faktor.bg/bg/articles/novini/balgariya/sadat-varna-shofyorskata-knizhka-na-lyutvi-mestan-prokuraturata-mu-ya-otnela-nezakonosaobrazno", "text": "Окръжен съд – Кърджали, с Определение от 24 юли тази година обяви като „необосновано” и „незаконосъобразно” постановление на прокуратурата, с което на Лютви Местан бе отнето свидетелството за управление на МПС. Това научи Faktor.bg от свои източници в Темида. До санкцията се стигна, след като на 14 април лидерът на ДОСТ стана участник в тежка катастрофа на пътя за прохода Маказа, при която загина и бебе. Срещу политика от пролетта се води досъдебно производство заради тежкия инцидент. На 24 април с постановление на Окръжна прокуратура – Кърджали на Лютви Местан бе отнето свидетелството за управление на МПС с мотиви, че обвинението към него е за тежко престъпление, извършено по непредпазливост. Освен това лично говорителят на Главна прокуратура разпространи информация, че Местан е недисциплиниран водач, рецидивист на пътя и е извършил  множество тежки пътни нарушения. Според съда обаче „от събраните до момента доказателства не е установено разследваното деяние да се отличава с по-висока от типичната за този тип престъпления обществена опасност”. Освен това няма доказателства Местан да е личност с висока обществена опасност. Съдът е установил, че от 12-те броя електронни фишове, въз основа на които прокуратурата обяви лидера на ДОСТ за пътен хулиган, само един е издаден реално на негово име и действително лично той е управлявал автомобил. Това нарушение е констатирано през 2011 година, а останалите 11 са извършени от други политици от ДПС, но са издавани на името на Местан като материално отговорно лице на партията през този период. Съдът смята, че само за едно реално нарушение от 2011 година не може да се прави извод, че Местан е опасен и представлява висок риск за движението по пътя. Няма доказателства, че политикът е и системен нарушител за пътния закон и недисциплиниран водач, твърди още съдът. Преди време Лютви Местан обяви на пресконференция, че ще съди прокуратурата за квалифицирана клевета.", "date": "2019.07.26", "title": "Съдът върна шофьорската книжка на Лютви Местан, прокуратурата му я отнела \"незаконосъобразно\""}
{"url": "https://www.faktor.bg/bg/articles/novini/balgariya/valentin-radev-g-n-prezident-balgariya-ne-e-troyanski-kon-na-darzhava-koyato-e-na-iztok-ot-nato", "text": "Депутатът от ГЕРБ Валентин Радев излезе на парламентарната трибуна и коментира ветото срещу сделката за самолетите Ф-16. Бившият вътрешен министър попита защо държавният глава не се е противопоставил срещу американските изтребители, когато не е бил президент.  Той се пошегува, че е изгубил бас заради това, че не е предполагал, че Румен Радев ще наложи вето за сделката. Бившият министър допълни, че страната ни няма да се превръща в троянски кон на държава, която е на изток от НАТО. Валентин Радев попита и опозицията, дали държавният глава ѝ е обяснил каква цена ще платим, ако купим самолети \"Грипен\".", "date": "2019.07.26", "title": "Валентин Радев: Г-н президент, България не е троянски кон на държава, която е на изток от НАТО"}
{"url": "https://www.faktor.bg/bg/articles/novini/svyat/frantsiya-ruski-spatnik-e-shpioniral-izgoril-ili-oslepil-8-kosmicheski-komunikatsionni-spatnika", "text": "Министърът на отбраната на Франция Флоранс Парли заяви, цитирана от www.newsru.com, че руският спътник \"Луч-Олимп\" е оставил \"визитната си картичка\" на осем космически спътника. Те са били шпионирани, изгорени или \"ослепени\", съобщи министърът. През 2018 година тя заяви, че руският спътник се е опитал да прихване сигнал на френско-италианския спътник. Припомняме че, Флоранс Парли обяви, че руският спътник \"Луч-Олимп\" през 2017 година се е доближил твърде близо до комуникационния спътник  Athena-Fidus , който осигурява военните комуникации. Според Парли, това това е било не просто неприятелско поведение, а акт на шпионаж. \"Ние сме в опасност, нашите военни учения и ежедневните ни дейности се намират под заплаха\", подчерта Парли. Тя определи случващото се като \"малки междузвездни войни\".", "date": "2019.07.26", "title": "Франция: Руски спътник е шпионирал, изгорил или \"ослепил\" 8 космически комуникационни спътника"}
{"url": "https://www.faktor.bg/bg/articles/ninova-s-nova-ideya-iska-bezplatna-smyana-na-lichnite-danni", "text": "Предлагаме Народното събрание да задължи правителството да осигури безплатно смяна на личните документи на желаещите българи след атака срещу НАП. Това каза лидерът на БСП Корнелия Нинова пред журналисти.  Нинова обърна внимание, че от вчера НАП публикува приложение, от което всеки може да провери дали са му изтегли данните. „От вчера до днес десетки хиляди са проверили и има такива. Правителството действа абсолютно неадекватно. В тази ситуация ние поемаме следната инициатива. Смятаме, че трябва да се гарантира сигурността на хората, на сигурността им, държавата да си поеме отговорност, защото държава и правителството не можаха да опазят личните данни. Внасяме проект за решение, с което задължаваме правителството да осигури безплатно смяна на личните докуметни на онези българи, които поискат това и да създаде добра организация това да стане без напрежение, опашки и чакане. Предлагаме това да се свърши в тримесечен срок. От понеделник започваме срещи с Нотариалната камара, висшия адвокатски съвет, търсим тяхното професионално мнение, за да гарантираме да няма злоупотреби на личните данни на хората“, каза още лидерът на БСП.", "date": "2019.07.26", "title": "Нинова с нова идея, иска безплатна смяна на личните данни"}
{"url": "https://www.faktor.bg/bg/articles/novini/balgariya/sayuza-na-ofitserite-ot-rezerva-atlantik-radev-postavya-pod-vapros-strategicheskoto-partnyorstvo-na-balgariya-s-nato", "text": "Съюза на офицерите от резерва „Атлантик“ разпространиха своя позиция за наложеното от президента Румен Радев вето върху законите, свързани с покупката на бойните самолети Ф-16. Офицерите от резерва смятат, че държавният глава поставя под въпрос стратегическото партньорство на България с  НАТО, а тоа поставя пред тежки проблеми националната сигурност. Ето и пълния текст на позицията им:", "date": "2019.07.26", "title": "Съюза на офицерите от резерва „Атлантик“: Радев поставя под въпрос стратегическото партньорство на България с  НАТО"}
{"url": "https://www.faktor.bg/bg/articles/kim-chen-un-izstrelvaneto-na-dvete-raketi-e-preduprezhdenie-kam-yuzhna-koreya", "text": "Севернокорейският лидер Ким Чен-ун, който лично е инспектирал демонстрацията на \"нов тип тактическо управляемо оръжие\" вчера, е заявил, че новите ракетни опити, извършени от Северна Корея, са \"тържествено предупреждение\" към южнокорейските \"милитаристи\", за да спрат разполагането на нови оръжия и провеждането на съвместни военни учения - послание, насочено косвено и към САЩ, предаде Ройтерс. \"Нямаме друг изход, освен непрекъснато да разработваме свръхмощни оръжейни системи, за да отстраним потенциалните и директни заплахи за сигурността за нашата страна, съществуващи на юг\", е казал Ким, цитиран от официалната информационна агенция КЦТА. Макар че в съобщението САЩ не се споменават изрично, Ким критикува южнокорейските власти за организирането на съвместни военни учения, които президентът Доналд Тръмп беше обещал да прекрати след първата си среща с Ким през юни 2018 г. Пхенян обвини Вашингтон, че е нарушил това обещание, планирайки съвместни военни учения с Южна Корея следващия месец и предупреди, че е възможно да сложи край на замразяването на ядрените опити и опитите с балистични ракети. Севернокорейският в. \"Нодон Шинмун\" публикува снимки от изстрелването на ракетите, които показват Ким Чен-ун да наблюдава с бинокъл старта, да гледа екрани, проследяващи траекторията на ракетите и усмихнат да ръкопляска заедно с антуража си. Севернокорейският лидер е обвинил южнокорейците в \"двойна игра\", защото тъврядт, че подкрепят мира, а в същото време внасят нови оръжия и провеждат военни учения. Лидерът на Южна Корея трябва да спре тези \"самоубийствени действия\" и не бива да допуска грешката да пренебрегне това предупреждение, казал Ким. Южнокорейски представители заявиха вчера, че ракетите, изстреляни от Северна Корея, са нов тип балистични ракети с малък обсег, но мнозина експерти смятат, че оръжията вероятно са севернокорейска версия на руските \"Искандер\", които са в арсенала на Русия повече от десетилетия, отбелязва Асошиейтед прес.", "date": "2019.07.26", "title": "Ким Чен-ун: Изстрелването на двете ракети е предупреждение към Южна Корея"}
{"url": "https://www.faktor.bg/bg/articles/novini/balgariya/evrokomisaryat-po-zdraveopazvane-izbivaneto-na-zhivotnite-e-mnogo-bolezneno-za-horata-no-tova-e-edinstveniyat-nachin-za-da-bade-spryana-zarazata", "text": "\"Умъртвяването на заразените с африканска чума прасета е единственият начин за овладяване на ситуацията в България\", заяви пред БНТ еврокомисарят по здравеопазване и сигурност на храните Витянис Андкрюкайтис.  Той е в постоянен контакт с българските власти и е готов да се срещне с министъра на земеделието Десислава Танева. Комисар Витянис Андрюкайтис предупреди, че висурът е много опасен за прасетата и в момента няма ваксина срещу него. Той се разпространява и сред дивите прасета и най-вероятно е дошъл в България от Румъния, а там от - Украйна и Молдова. \"Знаете, че европейския ветеринарен екип на място в момента е на място в България. Те работят рамо до рамо с българските официални контролни власти и ветеринарните служби. Много е важно да се разбере по какъв начин инфекцията е преминала към една от най-големите свинеферми в страната ви. Еврокомисарят припомни, че преди две години в България отново е имало африканска чума, но само при диви прасета и тогава не се е стигнало до заразяването на домашните. Според него е много важно хората да разберат колко сериозен е сега проблемът\", заяви Андрюкайтис. \"Хората по места трябва да разберат, че ситуацията е много сложна. Трябва със сигурност да се спре разпространението на заразата чрез дивите прасета, нелегална търговия, чрез храната на прасетата, чрез транспорта и човешкия фактор. Много е важно да се разбере, че човешките дейности, специално нелегалната продажба на свинско месо е много опасна\", коментира той и призова местните власти за прилагането на строги мерки. \"Строгите мерки за биосигурност трябва да бъдат прилагани както в големите свинеферми, така и в дворовете на хората, където се отглеждат прасета. Хората трябва да разберат, че трябва да се предприемат извънредни мерки. Те трябва постоянно да са във връзки със съответните органи как да прилагат мерките за биосигурност. Най-важното сега е умъртвяването на заразените животни\", каза още еврокомисарят. Според еврокомисаря, избиването на животните е много болезнено за хората, но това е единственият начин, за да бъде спряна заразата. Трябва да бъдат умъртвени не само заразените прасета, но и тези, които са били в близост до тях. Андрюкайтис коментира, че не трябва да се търсят конспиративни теории, свързани с тези мерки.  \"Само така може да бъде спасен целия сектор и бъдат намалени икономическите щети. Още повече, че сега е много топло и вирусът продължава да се разпространява бързо. Мога да ви дам примери с много ефективни мерки в Чехия, където заразата беше спряна чрез умъртвяване на прасетата. А сега и в Белгия. В Белгия беше установена африканска чума само по дивите прасета, но въпреки това властите решиха да предприемат строги мерки и бяха умъртвени и домашните прасета, които да били в близост до тях. Разбира се, хората ще бъдат компенсирани за финансовите си загуби. Както в Белгия, и в България хората, които загубят животните си ще бъдат финансово компенсирани. Еврокомисията поема и 75% от разходите, свързани с умъртвяването и дезинфекцията на фермите\", обясни Андрюкайтис.", "date": "2019.07.26", "title": "Еврокомисарят по здравеопазване: Избиването на животните е много болезнено за хората, но е единственият начин да бъде спряна заразата"}
{"url": "https://www.faktor.bg/bg/articles/iskren-veselinov-nyama-promyana-na-upravlenskata-formula-upravlenieto-na-gerb-i-obedineni-patrioti-prodalzhava", "text": "\"Няма промяна на управленската формула, управлението на ГЕРБ и \"Обединени патриоти\" продължава\". Това каза съпредседателят на ПГ на \"Обединени патриоти\" и заместник-председател на ВМРО Искрен Веселинов пред журналисти в парламента. \"Коалиция \"Обединени патриоти\" съществува, тя продължава своя път. Тя държи на подписите, които е положила в коалиционното споразумение с ГЕРБ. Ангажиментите за управление на страната продължават да бъдат и наши. Г-н Сидеров не е част от тази коалиция, ако има необходимост той да договаря нещо отделно с ГЕРБ, нека си проведат двустранните контакти\", заяви още Веселинов. Попитан дали без депутатите на Волен Сидеров са малцинство, Веселинов посочи, че имало и такива правителства. Той посочи, че няма причина да се съгласуват с премиера Бойко Борисов вътрешнокоалиционните отношения. \"Една коалиция е общност на цели, идеи и добри отношения между хората. Тези неща не съществуват\", каза още Веселинов и допълни, че е лично решение на Волен Сидеров дали ще подкрепи коалицията. по думите му, няма причина тя да не продължи работата си и без лидера на \"Атака\".", "date": "2019.07.26", "title": "Искрен Веселинов: Няма промяна на формулата, управлението на ГЕРБ и \"Обединени патриоти\" продължава"}
{"url": "https://www.faktor.bg/bg/articles/novini/svyat/doklad-na-senata-rusiya-se-e-gotvila-za-namesa-v-amerikanskite-izbori-oshte-ot-2014-godina", "text": "Комисията по разузнаване на американския Сенат публикува първата част на отчета на своята дейност, в който се съдържат резултати от разследването за руска намеса в президентските избори през 2016 година. Според сенаторите, федералното правителство не е съумяло навреме да предупреди щатите за заплахата от Русия.  Още един извод от отчета, цитиран от Voice of America: избирателната система на САЩ както и преди е уязвима за евентуални атаки от страни противници. Сенаторите са изяснили, че Русия е започнала подготовката за намеса в американските избори още през 2014 година и тези опити са продължили чак до 2017 година. Публикуваният документ е само първа част от отчета за разследването, което се води повече от две години.", "date": "2019.07.26", "title": "Доклад на Сената: Русия се е готвила за намеса в американските избори още от 2014 година"}
{"url": "https://www.faktor.bg/bg/articles/novini/svyat/dnes-stavat-yasni-rezultatite-ot-stres-testovete-v-bankite-provedeni-ot-etsb", "text": "Резултатите от стрес тестовете в шест български банки, проведени от Европейската централна банка, ще бъдат оповестени късно вечерта. Оценките вече са известни на БНБ и оттам оповестиха, че те потвърждават устойчивостта на банковата система. Оценката на качеството на активите и стрес тестовете на банките се проведоха от Европейската централна банка във връзка с намерението страната ни да влезе в тясно сътрудничество с единния банков механизъм. Това е условие, поставено пред България, за да влезе във валутно-курсовия механизъм ERM II, известен като \"чакалнята за еврозоната\". Изборът на Франкфурт падна върху шест банки – най-големите и някои по-малки, но с българска собственост – Уникредит, ДСК, ОББ, Първа инвестиционна банка, Централна кооперативна банка и Инвестбанк. От БНБ оповестиха, че оценките на Франкфурт потвърждават устойчивостта на банковата система и в рамките на мандата си от Централната банка ще предприемат действия за по-нататъшното укрепване на капиталовата позиция. Резултатите ще бъдат обявени късно вечерта, след като затворят европейските пазари, както изискват правилата на ЕЦБ.", "date": "2019.07.26", "title": "Днес стават ясни резултатите от стрес тестовете в банките, проведени от ЕЦБ"}
{"url": "https://www.faktor.bg/bg/articles/novini/svyat/avstriya-obvini-v-shpionazh-ruski-grazhdanin", "text": "Австрийските власти обявиха за международно издирване руски гражданин, когото обвинява в шпионаж, предаде ВВС. Издадени са европейска и международна заповед за арест. Полицията в Залцбург уточнява, че 65-годишният Игор Егорович Зайцев е агент на руското Главно разузнавателно управление и че е направлявал дейността на заловен в края на миналата година за шпионаж в полза на Русия 70-годишен полковник от резерва на австрийската армия. Австрийското контраразузнаване смята, че Зайцев действа в ущърб на Виена още от 80-те години на миналия век. Полицията смята, че полковникът е спечелил стотици хиляди евро в замяна на информация, включително за подробни детайли за австрийските въоръжени сили и техните оръжейни системи. Миналата година австрийският военен министър Марио Кунасек заяви, че случаят е бил разкрит с помощта на друга европейска разузнавателна агенция. Австрийски медии съобщиха, че полковникът е бил изключителен професионалист и е работел в армейски контролен център в провинция Залцбург. Първоначално той сътрудничил на полицията, но отскоро отказал да говори за разкрития от разследването на случая, който предизвика дипломатическа криза между Москва и Виена миналата година.", "date": "2019.07.26", "title": "Австрия обвини в шпионаж руски гражданин"}
{"url": "https://www.faktor.bg/bg/articles/pompeo-prizova-turtsiya-da-ne-pravi-s-400-operativna", "text": "Държавният секретар на САЩ Майк Помпео призова Турция да не прави оперативна системата за противоракетна отбрана С-400, която закупи от Русия, след като американският президент реши да не налага изискуемите от закона санкции срещу Анкара. „Може да има санкции, но честно казано това, което наистина бихме искали, е С-400 да не започне да функционира\", подчерта Помпео в интервю за Bloomberg. САЩ отдавна твърдят, че сделката на Турция е несъвместима с ролята й както в НАТО, така и в програмата за производство на F-35, въпреки че Тръмп също сигнализира, че не желае да налага повече санкции на правителството на президента Реджеп Тайип Ердоган. Миналия месец САЩ изключиха Турция от програмата за съвместно развитие на изтребителите. Очакваше се Анкара да закупи повече от 100 от самолетите от следващо поколение. Всъщност САЩ се стремят да продадат на Анкара системите „Патриот\" – усилие, на което бе даден старт през 2013 г., но Ердоган отхвърли предложението, а наскоро обяви също, че Турция може сама да разработи и създаде свои ракети.", "date": "2019.07.26", "title": "Помпео призова Турция да не прави системата С-400 „оперативна“"}
{"url": "https://www.faktor.bg/bg/articles/novini/svyat/nad-100-migranti-sa-izcheznali-v-sredizemno-more-sled-obrashtane-na-lodkata-im", "text": "Над 100 мигранти са изчезнали в Средиземно море, след като лодката им е потънала край бреговете на Либия, съобщиха от Международната организация по миграцията, предаде АФП. Трагедията е станала до брега на град Хомс, на около 100 километра от Триполи. Либийските военноморски сили съобщават, че потъналата лодка е била дървена и в нея е имало около 250 души, сред които жени и деца.  Бреговата охрана е спасила 145 мигранти, а според оцелели изчезналите са около 150, каза говорителка на МОМ. Говорител на либийските ВМС заяви, че са спасени 134 души, извадени са и тела, като 115 мигранти се водят изчезнали. Организациите, спасяващи мигранти, които осъществят незаконно акостиране в италиански пристанища, да подлежат на глоба до 1 милион евро. Това предвижда одобрено от Долната камара на парламента на Италия решение, което е част от предложения преди повече от месец от министъра на вътрешните работи Матео Салвини \"Декрет за сигурност\".  През август предстои окончателно решение по документа, което трябва да се вземе от Сената. Италианските власти отчитат, че броят на пристигналите мигранти от началото на годината в страната е намалял с 81 процента в сравнение с 2018 година.", "date": "2019.07.26", "title": "Над 100 мигранти са изчезнали в Средиземно море след обръщане на лодката им"}
{"url": "https://www.faktor.bg/bg/articles/novini/balgariya/shefket-chapadzhiev-mnogo-ot-balgarite-se-prestruvat-che-sa-zabravili-rodniya-ezik-v-chuzhbina", "text": "Бизнесменът Шефкет Чападжиев, който е считан за най-богатия ни сънародник в САЩ, заяви, че се е вдъхновил от книгата на Алеко Константинов \"До Чикаго и назад\", за да замине зад океана. \"Беше ми като детска мечта. Знаех, че може да не остана жив на границата, но тръгнах за щатите\", разказа пред БТВ Чападжиев. \"През 1963 г. можех да взимам милиони. Работих в Гърция. В Ню Йорк пристигнах със 75 цента\", казва още бизнесменът.  \"Ако не обичах България, нямаше да съм тук. Много българи се преструват, че са забравили родния си език поради различни причини. Не може за 3-4 години това да се случи. Има и такива, които не могат да говорят\", каза още Чападжиев. Той обясни формулата на успеха си - всички пари, които е изкарвал, е инвестирал в машини за сгъване на хартия.", "date": "2019.07.26", "title": "Шефкет Чападжиев: Много от българите се преструват, че са забравили родния език в чужбина"}
{"url": "https://www.faktor.bg/bg/articles/novini/balgariya/m-manolova-v-momenta-prilicham-li-vi-na-rumen-radev", "text": "\"Управляващите правят всичко възможно да ме вбесят и амбицират с отношението към това, което правя и с пренебрежението към законпроектите, които внасям\", заяви пред Нова телевизия националният омбудсман Мая Манолова в отговор на въпрос дали ще се кандидатира за кмет на София. По думите и, по този начин така се опитват да я откажат да се кандидатира. \"Решението ще бъде изцяло мое, ясно е, че някой много се притеснява от моята кандидатура. \"Много пъти съм казала, че ако се кандидатирам само от граждански позиции, с подкрепата на гражданите. Нека само напомня, че имах над 200 номинации за президент от структурите на БСП\", припомни тя и попита иронично: \"В момента приличам ли ви на Румен Радев?\"", "date": "2019.07.26", "title": "М. Манолова: В момента приличам ли ви на Румен Радев?"}
{"url": "https://www.faktor.bg/bg/articles/novini/svyat/italianskiyat-parlament-glasuva-po-visoki-globi-za-npo-spasyavashti-migranti", "text": "Италианските депутати гласуваха вчера за повишаване на глобите за благотворителните организации, спасяващи мигранти, които осъществят незаконно акостиране в италиански пристанища, до 1 милион евро, предаде ДПА. С 322 срещу 90 гласа долната камара на парламента одобри по-твърда версия на т.нар. \"декрет за сигурност\", който сега предвижда глоби от 10 000 до 50 000 евро. Декретът, приет на 15 юни по инициатива на карйнодесния министър на вътрешните работи Матео Салвини, се нуждаеше от парламентарно одобрение. В хода на процеса членовете на управляващата популистка коалиция решиха да направят антиимигрантския пакет по-рестриктивен. Финалната версия сега трябва да бъде одобрена от Сената. Гласуването в горната камара се очаква на 13 август.  Министерството на Салвини обяви вчера, че броят на пристигналите мигранти от началото на годината е намалял с 81 процента в сравнение с 2018 г. до 3 418 души.", "date": "2019.07.26", "title": "Италианският парламент гласува по-високи глоби за НПО, спасяващи мигранти"}
{"url": "https://www.faktor.bg/bg/articles/novini/balgariya/deputatite-glasuvat-vetoto-na-radev-za-samoletite-f-16", "text": "Депутатите гласуват ветото на президента върху сделката за нови изтребители. Държавният глава върна ратификацията на четирите договора за F-16 с мотива, че са одобрени прибързано и без дебат. Сделката, която вече е договорена между България и Съединените щати е за 2, 1 млрд. лева за 8 бойни самолета. Те трябва да бъдат платени наведнъж до 4 септември. Депутатите от ГЕРБ, ДПС и ВМРО вече подкрепиха ратификацията на договорите. Ако сделката бъде окончателно одобрена от парламента, всички осем F-16 трябва да пристигнат в Българи до 2023 г.", "date": "2019.07.26", "title": "Депутатите гласуват ветото на Радев за самолетите Ф-16"}
{"url": "https://www.faktor.bg/bg/articles/sled-16-godishno-prekasvane-v-sasht-vazstanovyava-smartnoto-nakazanie", "text": "Администрацията на президента Доналд Тръмп, който е голям поддръжник на смъртното наказание, обяви, че след 16-годишно прекъсване възобновява екзекуциите на федерално равнище - новина, посрещната с остри критики от опозиционните демократи, предаде Франс прес. Министерството на правосъдието е одобрило нов протокол за изпълняване на присъди със смъртоносна инжекция и е планирало, по искане на министър Уилям Бар, пет екзекуции, които ще бъдат извършени във федерален затвор в град Тера Хоут, щата Индиана, пред декември тази години и януари 2020 г. Тогава ще бъдат изпълнени присъдите на петима мъже, осъдени от федерални съдебни заседатели за това, че са \"убили, а в някои случаи - изтезавали и изнасилили, най-уязвимите членове на обществото: деца или възрастни хора\", и са изчерпали всички правни възможности за обжалване, посочи в комюнике министерството. \"Министерството на правосъдието отстоява върховенството на закона и наш дълг към жертвите и техните семейства е да изпълним присъдата, наложена от съдебната ни система\", заяви в комюнике Уилям Бар, цитиран от Ройтерс. \"Смъртното наказание е неморално и не работи\", реагира сенатор Камала Харис, претендентка за номинацията на Демократическата партия за президентските избори догодина.", "date": "2019.07.26", "title": "В САЩ възстановяват смъртното наказание след 16-годишно прекъсване"}
{"url": "https://www.faktor.bg/bg/articles/novini/balgariya/slanchevo-i-goreshto-dnes-na-mesta-pak-shte-prevali-1", "text": "Преди обяд ще е слънчево. След обяд ще има временни увеличения на облачността, но само на изолирани места ще превали краткотрайно. След пладне в източната половина от страната ще духа до умерен югоизточен вятър, докато на запад ще е почти тихо. Максималните температури ще са предимно между 29 и 34 градуса. По Черноморието ще бъде слънчево. Максималните температури ще са между 27 и 29 градуса, малко по-високи от температурата на морската вода. Вълнението на морето ще бъде 2-3 бала. Максималната температура на височина 1200 метра ще е около 23 градуса, на 2000 метра - около 18 градуса.", "date": "2019.07.26", "title": "Слънчево и горещо днес, на места пак ще превали"}
