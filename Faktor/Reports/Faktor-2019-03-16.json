{"url": "https://www.faktor.bg/bg/articles/novini/balgariya/karadaya-iska-definirane-na-natsionalnite-prioriteti", "text": "Лидерът на ДПС Мустафа Карадайъ призовава системните партии да седнат на масата и да се обединят около национални приоритети и програма за развитие на страната. Коментарът му идва след като БСП напусна пленарната зала, депутатите от ДПС присъстват, но не се регистрират, а в последния ден от седмицата кворумът беше спасен с помощта на Воля.  Карадайъ поиска дефиниране на националните приоритети. Едва след това можел да се търси изход от „политическата и парламентарна криза”.  Карадайъ беше в Барутин, където се отбелязва  годишнина от Възродителния процес. „Тази политческа криза няма решение от модела \"стани да седна\". Днес, ако оценяваме политическата картина като \"парламентрана криза\", а от друга страна сме на ръба на политическа криза, ако 10 години държавата ни е в състояние на инерция, защото няма визия и приоритети за развитието на страната? Нашият призив е час по-скоро основните партии, ако има национални отговорни, да седнем на масата за дефиниране на националните приоритети”, заяви лидерът на ДПС.", "date": "2019.03.16", "title": "Карадайъ иска дефиниране на националните приоритети"}
{"url": "https://www.faktor.bg/bg/articles/novini/balgariya/gavra-v-kardzhali-s-pametnik-na-trakiyski-voyvoda-obshtinata-pusna-sergiya-za-pukanki-pred-statuyata-na-dimitar-madzharov", "text": "Кощунство с паметта на тракийски войвода в Кърджали! Пред статуята на войводата Димитър Маджаров  общината е разрешила да се постави сергия за пуканки, която закрива фронтално монумента. От няколко дни пред паметника на спасителя на тракийци по време на геноцида в Източна Тракия през 1913 г. се продават пуканки. От сергията  се носи и силна музика. И всичко това става на метри от Тракийския дом, където се помещава ръководството на просветно дружество „Тракия”.  Някой безхаберник е дал разрешително на собственика на сергията да я постави, точно там където обикновено признателните потомци на бежанците от Беломорска Тракия поставят венци и цветя в знак на признателност. Това безогледно отношение на община Кърджали не е единичен случай. Напоследък кметството получи доста критични бележки за отношението си към паметниците на видни наши възрожденци и герои. ДПС сигурно ще изригне от гневно недоволство, ако някой постави сергия за пуканки в подножието на Тюркян чешма, например – символ на жертвите във Възродителния процес.", "date": "2019.03.16", "title": "Гавра в Кърджали с паметник на тракийски войвода – общината пусна сергия за пуканки пред статуята на  Димитър Маджаров"}
{"url": "https://www.faktor.bg/bg/articles/novini/balgariya/d-gyaurov-nyakoya-paravoenna-organizatsiya-e-pomognala-na-terorista-ot-nova-zelandiya-da-se-zapoznae-s-balkanite", "text": "\"Не съм далеч от мисълта за провокация, но по-скоро терористът  от Нова Зеландия има някаква фиксация и върху Османската империя, и върху днешна Турция. Защото всичко оставено като съобщение, и срещу Ердоган, и срещу кмета на Лондон, показва, че е насочено срещу Турция. Любопитно е защо Европа, защо мъсти за Европа. Защо се намесва и Балканската война\", коментира пред Канал 3 бившият шеф на разузнаването Димо Гяуров. Дали обаче нарочно се намесват българските имена и събития? \"Не ми се вярва. Още повече от известните до момента факти става ясно, че той е посетил Турция, пребивававал е там 40-50 дни. Посетил е бивша Югославия. Вероятно не е случайно, че в България е посещавал места, свързани с Руско-турската война. Всичко това обаче задава повече въпроси. Защото службите, не само българските, а и европейските, трябва да проверят с кого е общувал. Защото едва ли тази музика, тази информация е събрана само от интернет\", каза още Гяуров. \"На мен ми се струва, че трябва да се насочим към паравоенни организации, някакви националистически структури, които най-малкото са предоставяли информация. Защото тези пътувания изглеждат организирани\", каза Гяуров. \"Тези надписи ми се струват страничен фактор. Фиксацията е върху Турция. Не е случайно това негово пребиваване и призив за убийство на турския президент. И на тази основа по-скоро е общувал с някого, който му е разяснил някакви проблеми, свързани и етнически, на Балканите”, каза още той.", "date": "2019.03.16", "title": "Д. Гяуров: Някоя паравоенна организация е помогнала на терориста от Нова Зеландия да се запознае с Балканите"}
{"url": "https://www.faktor.bg/bg/articles/novini/svyat/farazh-pak-se-namesi-shte-se-bori-sreshtu-otlaganeto-na-brekzit", "text": "Евроскептикът и член на Европейския парламент Найджъл Фараж започна поход срещу вота на британския парламент, при който беше решено да бъде искано отлагане на Брекзит.  В събота той стартира поход в Съндърланд, североизточна Англия. Изборът на мястото не е случаен. Градът е първото място, в което се обявяват за излизане на Великобритания от ЕС.  По време на събитието Фараж заяви, че с искането за отлагане Брекзит е в опасност. „Британското правителство се опитва да предаде волята на народа, като поиска да се удължи срокът за напускане. Мислят, че могат да ни игнорират, но ние ще стигнем до тях и ще се борим за Брекзит“, заяви Фарадж. Очаква се походът от над 430 км да завърши пред парламента в Лондон на датата, на която първоначално се предвиждаше Великобритания да напусне ЕС. Фараж е бивш лидер на евроскептичната партия за Независимост на Великобритания. Той изигра важна роля в кампанията за Брекзита. Сега той е твърдо против всякакво отлагане на напускането. Тази седмица британските депутати обаче гласуваха отсрочка до 30 юни, в случай че сделката на премиера Тереза Мей С Брюксел мине на трето гласуване в Камарата на общините. Това обаче е максималният период за удължаване на Брекзита, без да се налага Великобритания да участва в европейските избори през май.", "date": "2019.03.16", "title": "Фараж пак се намеси: Ще се бори срещу отлагането на Брекзит"}
{"url": "https://www.faktor.bg/bg/articles/novini/balgariya/m-manolova-za-2015-a-toplofikatsiya-e-zavela-21-hil-dela-koeto-pravi-9-mln-lv-za-toplofikatsiya", "text": "\"Сблъсках се с този парадокс още първите си дни, след като встъпих в длъжност като омбудсман. Тогава - предвид на многобройните жалби от граждани в началото на отоплителния сезон - 2015-2016-а се сблъсках със ситуация, при която граждани бяха съдени за минимални суми - за стотинки, за левчета, за 5-10-20 лева. Суми, които те биха си платили, стига да бяха уведомени затова, че ги дължат. И върху тези суми се начисляваха огромни разноски - съдебни такси, експертизи, такси на частни съдебни изпълнители. Но сред всички тези съдебни такси особено се откроява един вид такса - това е таксата юрисконсулт на \"Топлофикация\", която в различните случаи стигаше до 950 лева\", заяви пред Канал 3 националният омбудсман Мая Манолова по повод делата, които води срещу \"Топлофикация София\" и конкретно за юрисконслутските такси, чрез които дейността на дружеството започва да наподобява юридически бизнес. \"Например, имало е случаи, при които за дълг от 15,48 лева, който има лихва от 1,09 лева, юрисконсултите искат 300 лева по заповедното производство, а ако гражданинът възрази, искат още 300 лева в исковото и след това в изпълнителното още 350 лева. В крайна сметка сумата набъбва от 15 до 950 лева. Масовият случай е този, при който гражданите изобщо не разбират, че са съдени за тези 15 лева. Веднъж имат 300 лева и после още 350 при ЧСИ, плюс всички останали съдебни такси\", поясни Манолова. Тя коментира и дали тези суми всъщност се отразяват на останалите потребители. \"След като осъзнах, че \"Топлофикация\" води дела само за да прибере от тях юрисконсулстски възнаграждения за своите юристи, поисках съответните справки от Софийски районен съд. И се оказа наистина, че за 2015-а \"Топлофикация\" е завела 21 хиляди дела. Има 7000-8000 дела при частни съдебни изпълнители, т.е. 30 хиляди дела - минимално по 300 лева юрисконсулстско възнаграждение, което прави една сума от 9 милиона лева. Осъзнах, че всъщност делата се водят единствено и само клиентите да бъдат натоварени с допълнителни разноски, които да влязат в касата на \"Топлофикация\". И започнах, отначало с добро, с опити да убедя изпълнителния директор на \"Топлофикация\", след това Столичния общински съвет (СОС), неговия председател, шефовете на различните комисии в СОС, защото да припомня, Столична община е принципала на \"Топлофикация\", да ги убедя с добро, че не трябва да съдят граждани за стотинки, без да са ги уведомили и не трябва да им начисляват юрисконсултски възнаграждения върху сумите за парно.  С добро не стана, проведохме множество разговори, подадох жалба в Конституционния съд, писах във Върховния касационен съд да искам тълкувателно решение, накрая внесох законодателно предложение и убедих депутатите от правната комисия да намалят тези юрисконсултски възнаграждения и те ги намалиха шест пъти. Но проблемът остана - едно от средствата, които се опитах да използвам тогава бе по Закона за достъп до обществена информация да получа информация от дружеството колко лева са поискали във вид на юрисконсултски възнаграждения служителите на \"Топлофикация\" от столичани. И сагата със съдебното дело започна така\", разказа омбудсманът. \"Те отказаха да ми отговорят, три години ние се разкарвахме по съдилищата, спечелихме на две инстанции и в резултат на съдебните решения онзи ден шефът на \"Топлофикация\" ми предостави исканата информация. Която разкри още по-фрапантни факти. Първо в това, което се убедих от отговорите на изпълнителния директор е, че \"Топлофикация\" не знае точно колко дела е завела през 2015-, вероятно и през следващите години.  Колко юрисконсултски възнаграждения е поискала, колко са ѝ присъдени и колко са събрани. Казвам го, защото данните, които ми предостави изп. директор се разминават с други данни, които се намират в официални документи, издадени от самата \"Топлофикация\". Например размерът на присъдените юрисконсултски възнаграждения. Според отговора на изп. директор за 2015-а са присъдени в размер на 4 милиона 232 хиляди лева. Но според доклада на \"Топлофикация\" за 2015- и годишния счетоводен отчет за 2015-а, заверени от одитор, присъдените суми са 6 милиона 115 хиляди лева. Мисля, че тези 2 милиона не са някаква пренебрежимо малка цифра, която просто да бъде махната с ръка\", заяви Манолова. Откъде обаче идва разликата от 2 милиона лева - от некадърност или от присвояване. \"Не мога да правя подобни твърдения. Единственото, което твърдя е, че очевидно има разминаване в информацията в абсолютно официални документи и явно ръководството не знае или не иска да даде информация за присъдените и събраните суми от юрисконсултски възнаграждения. По мои сметки, тъй като през 2015-а са заведени близо 30 хиляди дела, присъдените възнаграждения са минимум 9 милиона лева. Но поне по единия от документите, изходящи от \"Топлофикация\" става въпрос за 6 милиона.  Още по-интересно е какво се случва през следващите години. През 2016-а присъдените суми от юрисконсултски възнаграждения са 10 милиона 224 хиляди, а през 2017-а са 10 милиона 844 хиляди\", заяви Манолова. \"Става дума за огромни суми, които се претендират от столичани, които не са за парно, не са за топла вода, не са даже за сградна инсталация. Това са паразитни разноски, които се начисляват върху сумите на столичани. Освен това не всички от тези хора са такива, които нямат възможност или нямат желание да си платят. Според Вас дали гражданинът, който е дължал 15,48 лева не би си платил тази сума, вместо да бъде натоварен после първо с 300 лева, после с още 350 лева и после евентуално с още 300, плюс евентуално и две експертизи и за по 150 лева и разходите за ЧСИ. И дългът от 15 лева реално може да нарасне до 1015 или 2015 лева. Дали гражданинът не би събрал 15 лева или би отишъл на съдебна процедура, която да го доведе до минус 2000 лева\", попита риторично обмбудсманът. \"На фона на тези огромни приходи от юрисконсултски възнаграждения и предвид факта, че в правна дирекция на \"Топлофикация\" през 2015-а са работили 67 души, на фона на това \"Топлофикация\" наема външни адвокатски кантори, на които плаща хонорари, за да ги представлява по делата. Те имат 67 души в правна дирекция, а наемат адвокатски кантори. Тези адвокатски кантори, видно е от отговора, са получили 2 милиона 250 хиляди лева през 2015 г., забележете, за явяването по 7 дела\", обяви Манолова.  \"А заплатите на тези служители в правна дирекция са в размер на близо 800 хиляди лева, тази информация я черпя не от отговора на изпълнителния директор, а от една проверка, одитен доклад на Държавна финансова инспекция, в който става ясно, че имат 67 души. Иначе от отговора на изпълнителния директор се разбира, че те имат само 19 юрисконсулти\", поясни омбудсманът, като показа и за какво точно се вземат по 300 лева, а именно попълването на заявление от 2 страници, което може да се попълва и от не юрист.", "date": "2019.03.16", "title": "М. Манолова: За 2015-а \"Топлофикация\" е завела 21 хил. дела, което прави 9 млн. лв за \"Топлофикация\""}
{"url": "https://www.faktor.bg/bg/articles/novini/svyat/guaydo-prizova-otnovo-za-protesti-vav-venetsuela", "text": "Самообявилият се за президент на Венецуела Хуан Гуайдо призова за нови антиправителствени протести. Това е поредната демонстрация срещу президента Николас Мадуро, който отказва да предаде властта. Протестите идват след кризата, причинена от голямата електрическа авария, засегнала почти цялата страна. Гуайдо обвини режима на Мадуро, който е възпрепятствал инвестиции в инфраструктурата. Социалистът от своя страна заяви, че САЩ стоят зад аварията. Той обвини Вашингтон в кибератака срещу автоматизираната система на най-голямата водноелектрическа централа във Венецуела. По-рано тази седмица електричеството беше напълно възстановено и ситуацията в страната започна да се нормализира. Повечето от жителите на Венецуела се завърнаха на работа, а училищата и магазините отвориха отново.", "date": "2019.03.16", "title": "Гуайдо призова отново за протести във Венецуела"}
{"url": "https://www.faktor.bg/bg/articles/novini/svyat/-zhalti-zhiletki-se-biha-paliha-pozhari-i-razgrabiha-magazini", "text": "Демонстранти запалиха пожар в банка и обраха магазини в Париж при поредната събота на протести на \"жълтите жилетки\" във Франция срещу президента Еманюел Макрон и неговите либерални икономически реформи, съобщи Ройтерс. Полицията използва сълзотворен газ и водни оръдия, за да овладее насилието, което избухна след две седмици на относително затишие и намаляване на броя на участниците. Клон на банка \"Тарно\" и два репа за вестници бяха подпалени на централния бул. \"Шан-з-Елизе, което наложи намесата на пожарната. Майка и дете бяха спасени от огнеборците, тъй като имаше опасност пожарът да обхване горния етаж на сградата, където те живеят. Единайсет души, включително двама полицаи, са пострадали леко при пожара, уточниха представители на пожарната, цитирани от Франс прес. Край Триумфалната арка демонстранти хвърляха павета по полицаи за борба с безредиците, които отвърнаха със сълзотворен газ. Полицията е арестувала до момента над 80 души, предаде Асошиейтед прес. Демонстранти изпотрошиха и разграбиха магазини, както и луксозния ресторант \"Фуке\", на емблематичния парижки булевард. Френският министър на вътрешните работи Кристоф Кастанер съобщи, че броят на демонстрантите в столицата е 8000. \"Сред тези 8000 човека обаче има над 1500 буйстващи хора, които са там само за да трошат, да се бият и да нападат\", каза Кастанер. Той добави, че са мобилизирани 1400 полицаи. В социалните мрежи \"жълтите жилетки\" обявиха за своя цел \"обсаждането на Елисейския дворец\" - официалната резиденция на френския президент в Париж, отбелязва Франс прес. Самият Макрон обаче не е в столицата - този уикенд той е на ски в Пиренеите, за да \"презареди\", съобщиха от неговата канцелария. (БТА)", "date": "2019.03.16", "title": "\"Жълти жилетки\" се биха, палиха пожари и разграбиха магазини"}
{"url": "https://www.faktor.bg/bg/articles/novini/svyat/sarbiya-balgariya-bosna-harvatiya-teroristat-ot-nova-zelandiya-obikolil-tselite-balkani", "text": "Полека се размотава кълбото след Брентън Тарънт, терористът от Нова Зеландия, който уби 50 души в джамия в Нова Зеландия. 28-годишният убиец бил впечатлен от Балканите и от православната култура и преди няколко години направил голямо \"балканско пътуване\", пише македонският pressingtv.mk.  Той посетил Сърбия, Черна гора, България, Хърватия, Босна и Херцеговина и Румъния, няколко пъти преди това е бил в Турция. Засега само българските власти потвърдиха официално, че Тарънт е бил в страната, но нямат информация дали е имал контакти с радикални структури.", "date": "2019.03.16", "title": "Сърбия, България, Босна, Хърватия: терористът от Нова Зеландия обиколил целите Балкани"}
{"url": "https://www.faktor.bg/bg/articles/novini/balgariya/mladen-shishkov-gerb-seriozen-politicheski-neobosnovan-natisk-ni-nakara-da-promenim-pozitsiyata-za-veroizpovedaniyata", "text": "\"Основната причина е, че получихме э. Създаде се усещане, че има някаква сделка, което не е вярно. От друга страна видяхме и реакцията на обществото, което е водещото. Целта обаче е ясна – държавата да подпомага вероизповеданията, а за да бъде реализирана, не трябва да има задължения. И това е начинът, което беше предложено от експертите и подкрепено от политиците. Очевидно е, че не беше направен анализ на реакцията и не очаквахме такава реакция от обществото”. Това заяви депутатът от ГЕРБ Младен Шишков пред Канал 3 по повод Закона за вероизповеданията и промените в закона, които се направиха от парламента – първо бе решено да се опростят дълговете на вероизповеданията и в частност над 8 милиона лева на мюфтийството, а след това се стигна само до разсрочване на дълговете. \"Настоящата коалиция е изключително стабилна, работи много добре и резултатите вече се виждат\", категоричен бе Младен Шишков, като така коментира и изказването от днес на лидера на ДПС Мустафа Карадайъ, че държавата се движи по инерция. Относно решения в парламента, при които ГЕРБ не е подкрепян от част от своите коалиционни партньори, а в същото време пък получава по едно рамо от други партии депутатът коментира: \"Парламентарната логика не е нещо изключително просто. Съвсем естествено е, че има решения, които могат да бъдат вземани с различно мнозинство. Мога да дам примери и когато БСП е подкрепяла някои решения на ГЕРБ. Но когато говорим за важни теми, национално значими теми, съвсем естествено е да има консенсус\". По отношение на кворума той обясни, че освен БСП, ДПС също не се регистрира. Относно завоя на \"Воля\", които първо обявиха, че също излизат от парламента, а след това решиха, че понякога ще влизат в пленарната зала Шишков каза: \"Колегите от \"Воля\" очевидно искат да си говорим по теми по-национално значими, а не за листата на БСП или за някакви задължения\". \"В момента дисциплината е много висока. Без командировки, без отпуски, без болнични. Няма проблеми с кворума\", категоричен бе депутатът от ГЕРБ. \"Имам усещането, че тези хора не влизат в избирателни секции. По време на избори в секция има поне 20 души – от партии, различни организации, включително и външни. Да се говори за манипулации, при положение, че техният президент също бе избран по тази система, та да се говори за манипулации, е несериозно\", заяви Шишков по отношение на претенциите на БСП срещу някои от промените в Изборния кодекс. Шишков не пожела да коментира кой би водил листата на БСП – Сергей Станишев или Елена Йончева. \"Нас не ни интересува кой ще води листата им. Нашите конкуренти са БСП. Разликите са на концептуално ниво – ние сме десни, те са леви\", заяви народният представител от ГЕРБ. Младен Шишков обаче не пожела да коментира и кой би трябвало да води евролистата на ГЕРБ, като бе категоричен, че в партията има много достойни хора.", "date": "2019.03.16", "title": "Младен Шишков, ГЕРБ: Сериозен политически необоснован натиск ни накара да променим позицията за вероизповеданията"}
{"url": "https://www.faktor.bg/bg/articles/novini/balgariya/d-r-kunchev-sluchaite-na-morbili-v-stranata-veche-sa-124", "text": "Случаите на морбили в страната вече са 124, съобщи главният държавен здравен инспектор Ангел Кунчев по време на дискусия \"Ваксинопрофилактика и хроничниз аболявания\", организирана от Федерация \"Български пациентски форум\" в Пампорово, предаде БНР. 112 са вече глобените родители, тъй като не са имунизирали децата си по време на задължителната кампания миналата година, съобщи д-р Кунчев. По думите му влияние за взрива от епидемия от морбили имат и антиваксинарните движения. \"Засега инфекцията не излиза от Благоевградско и София - Ихтиман, само двама са в Бургас и Варна. Но вирусът е много мобилен и очакваме да мигрира и на още места.\" \"В момента в България тече \"тест\" за това, кой е лъгал и кой не по въпросите за имунизациите. Решителни по думите му ще са тази и следващата години. В Украйна от 56 000 заразени деца, 700 са починали. В Румъния при 5 000 заразени - починалите са 60. В Сърбия заразените с морбили са 3 500, а в Гърция - 2 500. За момента Македония е с 450 заразени деца и 4 починали от коварната болест. Има и глобени джипита за ненавременно или некачествено поставени ваксини\", каза още главният държавен здравен инспектор.", "date": "2019.03.16", "title": "Д-р Кунчев: Случаите на морбили в страната вече са 124"}
{"url": "https://www.faktor.bg/bg/articles/obshtestvo/zakon-i-red/mvr-teroristat-ot-nova-zelandiya-e-prebivaval-sam-u-nas", "text": "\"Българските служби продължават работата по установяването на маршрута и контактите на терориста от Крайстчърч у нас. Той е бил в България миналата година като е посетил исторически обекти свързани с Освобождението. Върху оръжието му бяха установени надписи на кирилица и имена на български места, където са се водели решителни битки по време на Руско-турската война като Шипка и Булаир. За сега данните сочат, че той е пребивавал сам у нас\", каза пред БНТ главният секретар на МВР Ивайло Иванов. \"Установен е контакт с партньорските служби, установен е целият маршрут на движение на територията на страната и сега се проверяват конкретни данни и връзки. Но искам да успокоя към този момент, че категорично няма данни за някаква дейност, свързана с тероризъм на територията на България. Сега се проверяват местата, където той е преспивал, имаме информация. Тепърва продължава работата на колегите да се установи, все пак е бил една седмица, за да можем да проверим дали се е срещал с български или чужди граждани, ако е имало на територията на страната\", добави той. Мъжът, който днес уби 49 души в две джамии в Крайстчърч, Нова Зеландия е бил в България в края на миналата година.", "date": "2019.03.16", "title": "МВР: Терористът от Нова Зеландия е пребивавал сам у нас"}
{"url": "https://www.faktor.bg/bg/articles/ikonomika/targovskata-voyna-na-tramp-e-struvala-blizo-8-mlrd-dolara-na-ikonomikata-na-sasht-za-2018-a", "text": "Търговската война, започната от президента на САЩ Доналд Тръмп е струвала 7,8 млрд. долара на икономиката на страната за 2018-а. Това показва последно проучване, цитирано от Ройтерс. Изследването е направено от екип от водещи икономисти от най-добрите университети в САЩ. Заключенията са направено само върху краткосрочните последици от решенията на Тръмп по отношение на търговията на страната. Какъв ще бъде техният ефект в дългосрочен план, учените не са посочили. Вносът от страните, на които президентът обяви търговска война, е спаднал с 31%. Износът на американски стоки също е намалял с 11 на сто. Още по време на кандидат президентската си кампания Доналд Тръмп обяви, че ще наложи протекционистка политика и ще предоговори нечестни международни споразумения. Търговските отношения на Вашингтон се изостриха дори с дългогодишни партньори като ЕС, който Тръмп заплаши с мита на вносните стоки като автомобилите например.", "date": "2019.03.16", "title": "Търговската война на Тръмп е струвала близо 8 млрд. долара на икономиката на САЩ за 2018-а"}
{"url": "https://www.faktor.bg/bg/articles/kultura/semeystvo-soprano-se-zavrashta", "text": "„Семейство Сопрано“ се завръща на екран. Филмът, предхождащ хронологично събитията в хитовия телевизионен сериал \"Семейство Сопрано\", ще излезе на екран през септември 2020 година с различно заглавие, съобщи Контактмюзик. В образа на младия Тони Сопрано - знаковия персонаж в сериала, изигран от покойния актьор Джеймс Гандолфини, зрителите ще видят сина му Майкъл Гандолфини. Филмът \"Нюарк\" описва социалните и расови безредици през 60-те години на миналия век в Нюарк, Ню Джърси, и е фокусиран върху напрежението между местните етнически италианци и афроамериканци. Създателят на сериала \"Семейство Сопрано\" Дейвид Чейс е сценарист и продуцент на филма. Зад камера ще се изяви Алън Тейлър, режисирал девет епизода от хитовата телевизионна поредица и отличен с награда \"Еми\" за един от тях. Освен Майкъл Гандолфини актьорският състав на \"Нюарк\" включва още Алесандро Нивола, Вера Фармига, Джон Бърнтол, Били Магнусен, Кори Стол.", "date": "2019.03.16", "title": "Семейство \"Сопрано\" се завръща"}
{"url": "https://www.faktor.bg/bg/articles/sport/petar-stoychev-otnovo-nay-dobar-v-ledeni-vodi", "text": "Носителят на 11 титли по плувен маратон - Петър Стойчев, стана световен шампион по ледено плуване. Той успя да защити титлата си в кралската дистанция 1000 м от 2017 г., която спечели навръх Богоявление в Бургхаузен, Германия. Българинът бе най-добър в ледените води на Семьоновское езеро в северния руски град Мурманск, предаде bTV.", "date": "2019.03.16", "title": "Петър Стойчев отново най-добър в ледени води"}
{"url": "https://www.faktor.bg/bg/articles/kultura/balgarskiyat-film-praseto-specheli-tri-ot-nagradite-na-23-iya-sofiya-film-fest", "text": "Българският филм \"Прасето\" на Драгомир Шолев спечели три от наградите на 23-ия София филм фест. Наградата на публиката отиде при \"Снимка с Юки\" на Лъчезар Аврамов, а румънският филм \"Чудовища\" на Мариус Олтеану си тръгна с Голямата награда \"София - град на киното\".   Отличията бяха връчени на церемония в зала 1 на НДК преди официалното закриване на фестивала с филма на Агнешка Холанд \"Мистър Джоунс\". Между отделните награди квартет \"Славей\" припяваше химна на фестивала \"Нека бъде светлина\", което предизвика много усмивки сред присъстващите.   На сцената на 23-ия София филм фест рок музикантът Кирил Маричков беше удостоен с Наградата на София за цялостен принос към музиката и киното.   Голямата награда \"София - град на киното\" беше връчена от председателя на журито Ник Пауъл, който описа филма \"Чудовища\" като високохудожествен и много човечен. Наградата за победителя - режисьорът Мариус Олтеану, е осигурена от Столичната община и представлява диплом и парична премия от 7000 евро за режисьора и продуцента на филма.   Специалната награда на журито за филм от международния конкурс беше присъдена на \"Прасето\" на Драгомир Шолев, а наградата за режисура - на Нора Фингшайд за филма \"Извън системата\". За най-добър български филм беше отличен \"Прасето\", който грабна и наградата на ФИПРЕССИ.   Наградата \"Домейн Бойар\" за най-добър балкански филм отиде при \"Нейната работа\" на режисьора Николас Лабот. Отличието е диплом, парична премия от 1000 евро и кашон вино. Специална награда получи и филмът \"Товарът\" на Огньен Главонич. Наградата на критиката за най-добър балкански филм беше присъдена на \"Пеперуди\" на турския режисьор Толга Карачелик.   Наградата на младежкото жури за филм от международния конкурс отиде при \"Техеран: Град на любовта\" на Али Джаберансари.   Наградата Jameson за най-добър български късометражен филм - диплом и парична премия от 6000 евро, получи \"Рози в нощта\" на Пенчо Кунчев. Специален диплом беше връчен на късометражния филм \"Пипнах те!\" на режисьора и сценарист Стефани Дойчинова.   Отличието за най-добър документален филм беше присъдено на \"Тайният живот на Вера\" на режисьора Тонислав Христов. Наградата е диплом и парична премия от 1000 евро. Почетен диплом беше връчен и на филма \"За бащите и синовете\" на Талал Дерки. Сред официалните гости на 23-ия София филм фест бяха Кшищоф Зануси, Биле Аугуст, Павел Павликовски, Димитър Маринов и Агнешка Холанд.   След официалното закриване, кинофестивалът ще продължи до края на март с прожекции в столицата и с традиционни издания в Бургас, Пловдив и Варна.", "date": "2019.03.16", "title": "Българският филм „Прасето“ спечели три от наградите на 23-ия София филм фест"}
{"url": "https://www.faktor.bg/bg/articles/ikonomika/turizam/idva-li-krayat-na-bezkontrolno-postavenite-sergii-i-pavilioni-po-chernomorieto", "text": "Край на безразборното поставяне на бараки, сергии и павилиони по родното Черноморие. С приемането на последните промени в Закона за устройство на територията, влизат по-строги мерки и правила за преместваемите обекти. Въпреки че през последните години периодично бяха събаряни незаконни постройки, броят им в курорта Слънчев бряг още е голям. Точният им брой обаче не знаят дори в Община Несебър, която до сега отговаряше за премахването им. За незаконно поставени обекти вече ще следи Дирекцията за строителен контрол, не само в държавните имоти, каквито са плажовете, но и в частните. Това предизвика недоволството на част от бизнеса, които се заканиха да оспорят промените в съда.   Огромните навеси, превзели тротоарите край морето, до няколко дни трябва да бъдат премахнати.  Собствениците не разкриват откъде е дошъл ултиматумът. Павилионите, които са в концесията на плажа обаче остават. По сега действащата наредба на Община Несебър – преместваемите обекти трябва да са до 15 квадратни метра.  „От една страна няма контрол, от друга страна всеки си прави каквото си иска, т.е. един слага 20 квадрата, друг 30-50-100. Бизнес не се прави в павилионче, това беше 90-те години”, коментира. За да има контрол, правилата за поставяне на преместваеми обекти ще обхванат общинските, държавните и частните територии. Как да изглеждат постройките – ще решават главните архитекти на общините, а срокът за премахването им е съкратен. Част от бизнеса намира мерките за прекалено строги.   „Имам право да разполагам някъде около 700 кв/м. Ако трябва да ги разделя на по 15 квадрата, сами разбирате, че ще станат някъде около 46 модула. Вместо да стане нещо по-красиво, то ще стане един битак”, каза Николай Димитров, концесионер на плаж „Крайморие”. Преди няколко години собственици на павилиони обжалваха наредбата за преместваемите обекти на Община Бургас.  „Съдът казва, че в частен имот не може да бъде прилагано такова ограничение, защото това е дискриминационно”, допълни Димитров. За новите промени ще искат да бъде сезиран Конституционният съд. Новите правила ще влязат в сила до една година за градовете и до три години за националните курорти.", "date": "2019.03.16", "title": "Идва ли краят на безконтролно поставените сергии и павилиони по Черноморието"}
{"url": "https://www.faktor.bg/bg/articles/ikonomika/biznes/cherno-na-byalo-koy-igrae-za-kremal-v-es", "text": "Понеже непрекъснато се правят волни спекулации за това кой играе за Кремъл  в ЕС, нека да видим фактите, защото както се казва в Светото писание по делата им ще ги познаете.  Ето една таблица, която направих, за това кой как е гласувал  за спирането на Северен поток 2, което е индикативно в тази посока: Видно е, че близо 90% от представителите на десните, дясноцентристките и центристки групи/консерваторите-ECR, християндемократите -  PPE и либералите - ALDE/ в ЕП са гласували за спирането на Северен поток 2.  Левите и крайно левите/социалистите - S&D, неонационалсоциалистите от EFDD; ENF и от NI плюс  двамата гръцки комунисти са гласували против спирането му.  Единствените леви при които има превес  - над 90% в полза на спирането на Северен поток 2 са зелените - GUE/NGL, но другата зелена група Verts/ALE, също като евроскептиците и хората на Льо Пен, са гласували почти единодушно, против спирането на проекта.  Интересно е да се отбележи и още едно обстоятелство, което не съответства на наложените стереотипи за зависимости от Москва. Ако анализираме вота ПРОТИВ и ВЪЗДЪРЖАЛ СЕ  за спирането на руския проект от евродепутатите на Европейската народна партия ще видим, че от тези общо 27 души в подкрепа на кремълския проект,  са гласували само представители от Франция, Германия и Италия, като изключение правят двама въздържали се - един от Хърватия и един от България, но нито един депутат на ЕНП от държава член на Вишеградската група.", "date": "2019.03.16", "title": "Черно на бяло - кой играе за Кремъл  в ЕС"}
{"url": "https://www.faktor.bg/bg/articles/obshtestvo/zakon-i-red/srabski-politsai-spryaha-nad-1-ton-marihuana-predi-da-vleze-v-balgariya", "text": "На изхода на ГКПП Градина към България снощи бе предотвратен опит за контрабанда на рекордно количество марихуана - около 1,1 тона, съобщи Танюг, като се позова на сръбското Управление митници. Това количество дрога е най-голямото, залавяно наведнъж досега на граничните пунктове на Сърбия, информира БТА. Акцията е извършена успешно благодарение на сътрудничеството между Управление митници, министерството на вътрешните работи и разузнавателната служба БИА. Марихуаната е открита при детайлна проверка на два камиона с полуремаркета със сръбски регистрационни номера, извършена на около 100 метра от граничния пункт Градина, на паркинга на мотел \"Кинг\". В първия камион с номер от Нови Сад били открити 804,85 кг марихуана, а във втория, също с новосадски номер, около 300 кг марихуана. Министърът на вътрешните работи на Сърбия Небойша Стефанович заяви днес за държавната телевизия РТС, че заловеното количество дрога е найа-голямото залавяно досега на сръбска територия за последните десетина, а може би дори 20 години. По думите му дрогата идва от Косово и е била предназначена за турския пазар. Арестуваните петима души, сръбски граждани, имат \"очертанията на организирана престъпна група\". Министърът подчерта, че борбата против търговията с наркотици трябва да бъде най-сериозното нещо в Сърбия.", "date": "2019.03.16", "title": "Сръбски полицаи спряха над 1 тон марихуана преди да влезе в България"}
{"url": "https://www.faktor.bg/bg/articles/obshtestvo/zakon-i-red/plovdivski-sad-reshi-dzhendar-e-obida", "text": "Съдът в Пловдив с парадоксално решение - думата \"джендър\" е обида. Окръжният съд под тепетата наложи глоба на мъж, написал във Facebook, че глобилият го полицай е \"джендър\". На 19 ноември миналата година в Пловдивско мъж е глобен от полицаи и излива гнева си в пост в социалната мрежа. Впоследствие полицаят разбира, че е наречен \"джендър\" и търси защита от Пловдивския районен съд. И там, за първи път в света, е осъден човек, нарекъл друг \"джендър\". Парадоксално е, че и Районният, и Окръжният съд в Пловдив определят думата \"джендър\" за обидна. Според юристите, за да може пост в социална мрежа да бъде доказателство, трябва да бъде потърсена експертиза от централата им. Засега е неясно защо магистратите в Пловдив определят \"джендър\" за обида. Не е ясно и как превеждат думата.", "date": "2019.03.16", "title": "Пловдивски съд реши: \"Джендър\" е обида"}
{"url": "https://www.faktor.bg/bg/articles/petak-13/a-dali-teroristat-ot-nova-zelandiya-ne-e-podkovan-ideyno-v-balgariya-ot-paravoenna-rusofilska-organizatsiya", "text": "Задавам сега този въпрос, защото в най-близко време терористът ще си каже и майчиното мляко и тогава ще стане ясно, че омразата му към мюсюлманите му е внушена в Сърбия или в България. Възможно е антитурските и антимюсюлмански възгледи да са му внушени от екскурзоводи и надписи по исторически паметници. Остава въпросът кои музеи в София и Плевен той е посетил. Да кажат видеокамерите. С кои лица е общувал терористът у нас? Няма съмнение, че той е бил насочван умело в своите антимюсюлмански \"интереси\". Това показва събрания доказателствен материал. Лесно е да се установи, кои са лицата, които у нас  Обръщам внимание, че този терорист е така надъхан в България, че се изживява като борец срещу османци и турци и това е документирал върху пълнителите на своето оръжие. Подобни типове има и у нас, и би трябвало МВР да ги знае още повече, че някои от тях са бивши служители на армията и милицията, а тези, които им дърпат конците са свързани с бившата ДС. Много е лесно да се установи връзката. Някои от тях отправят от години заплахи срещу български граждани изживявайки се като русофили. Начинът на говорене на терориста за заплахата от мюсюлманско нашествие към Европа е сходен с начина по който у нас говорят, както политици така и членове на паравоенни формирования. Тезата, че този убиец сам се е разхождал  е теза за наивници. Тревожното в случая е, че в своята омраза срещу мюсюлманите престъпникът е стигнал дотам да не забележи най-очевидното, а именно, че тези, които убива са ХОРА! Така и нацистите не виждаха, че евреите са хора. Така и болшевиките мразеха хората. Проблемът е много голям и не може да се замете с твърдението, че расистът-убиец е бил в България сам. Защото у нас има организации, които изповядват расизъм и крайни националистически и ксенофобски възгледи. Те заплашват гражданския мир и демокрацията. Необходимо е органите на МВР и Прокуратурата  да се вземат в ръце, да защитят гражданите на България и ценностите на демокрацията. Към това ги призовавам не само аз, но и Конституцията.", "date": "2019.03.16", "title": "А дали терористът от Нова Зеландия не е подкован идейно в България от паравоенна русофилска организация?"}
{"url": "https://www.faktor.bg/bg/articles/politika/hlyab-i-pasti/chernomorskite-horizonti-na-nato-ili-zashto-kremal-iska-da-dominira-v-tova-more", "text": "Черноморският регион заема ключово място в борбата за Европа между НАТО и Русия  Докато НАТО се стреми да осигури постоянна сигурност на своите членове и да помогне други държави да защитят независимостта си, за Москва Черно море е стартова площадка за доминация над бившите си сателити и трамплин за нейните военни амбиции към Централна Европа, Балканите и Източното Средиземноморие. От общо  2,538 мили черноморско крайбрежие  (с изключение на Азовско море) дялът на Русия е само 248 мили или по-малко от 10%. Трите държави членки на НАТО (Турция, България и Румъния) имат 1439 мили (почти 57% от акваторията), а Украйна и Грузия - 851 мили. Въпреки географското предимство, което има НАТО, Москва предприе много активно военно присъствие /разполагането на голям военен арсенал/, за  Тя се стреми да контролира основните морски пътища, морските икономически зони и енергийни ресурси, с цел да ограничи морското присъствие на НАТО и да подчини крайбрежните държави, които поставят под въпрос целите на Алианса.  Стратегията на Москва към крайбрежните държави се реализира в шест направления: дестабилизиране на Украйна; парализиране на Молдова; неутрализиране на България; изолиране на Румъния; подчиняване на Грузия; и възпиране на Турция. След като Москва завзе Крим и части от Донбас, перспективата за по-нататъшно навлизане в украинската територия, както по сушата, така и по море, е постоянна заплаха за Киев. Развитието на Крим в Черно море е концентрирано в Калининград, чрез който може да бъде проектирана руската военна мощ по цялото северно крайбрежие. Целта е   чрез прекъсване на пристанищата й в Азовско море, лишавайки я от достъп до Черно море, възобновяването на конфликти в други региони, като Одеса и делтата на Дунав и представянето на Украйна като провалена държава.  В Молдова Москва насърчава политическата корупция, клиентелизма и изборните манипулации, за да парализират правителството и да държат Молдова далеч от западните институции. Ако подобна подривна дейност не успее, Кремъл може бързо да активизира приднестровския и гагаузския сепаратизъм, за да дестабилизира страната.  особено сред социалистите и националистите. Сервилничи с  политиците, инжектира промосковски и антинатовски истории в медиите и поддържа енергийната зависимост на България. В резултат на това София се колебае дали да подкрепи силното присъствие на НАТО в Черно море, включително и разполагането на по-ефективен флот на НАТО. Румъния е основната държава на НАТО в региона, където пробивът на Москва е малък както в политиката, така и в структурите за сигурност. Въпреки това, тя използва етнически, финансови и социални фактори, за да дестабилизира управлението. Путин може да играе и с молдовските, с украинските и с унгарските карти срещу Букурещ, за да вкара Румъния в конфликт с трите си северни съседки, независимо дали става дума за унгарските малцинствени права или за териториалната цялост на Молдова и Украйна. Москва възнамерява да възстанови своето господство в Южен Кавказ, като подчини Грузия. Тя анексира части от територията на Грузия (Абхазия и Южна Осетия), продължава да изнася политическа корупция, ангажира се с медии и води културна война,  заплашва да раздели и изолира страната, като създаде военен коридор към своите бази в Армения и ограничен достъп на Грузия до морето. Това би прекъснало и енергийните връзки на Европа с Каспийския басейн. Последната част от пъзела на Москва в Черно море е Турция, историческият имперски съперник на Русия. Макар че е малко вероятно отношенията да се превърнат в съюз, Русия се старае да извлече полза от скептицизма на Запада към Турция, опитвайки се да откаже Анкара от политики, които застрашават стремежите на Русия в северните, източните и западните крайбрежия. Москва насърчава тесните връзки с Турция чрез енергийна зависимост, търговия и продажби на оръжия, с което подкопават единството и сплотеността в НАТО.  ще се нуждае от формула, която може да предложи ефективна сигурност на Румъния и България, но без да се нарушава Конвенцията от Монтро от 1936 г., която ограничава преминаването на флот на нечерноморски държави през Босфора. Трябва да се прилагат креативни методи при разработването на стратегия за ефективна черноморска флотилия, базирана на местните флотилии. За да се предотвратят бъдещи войни, НАТО трябва също да подпомогне Украйна и Грузия в укрепването на тяхната защита по море и на военноморските им пристанища, както и да предостави едновременно по-ясна перспектива за влизането им в Алианса. По време на срещата на върха на НАТО през 2008 г. в Букурещ бе заявено, че Грузия и Украйна ще станат членки на Алианса, но не бе уточнен график за тяхното приемане. В последвалото десетилетие Грузия постигна значителен напредък в подготовката си за присъединяване, както е видно от гражданско-военните реформи, мрежата от съвместни военни програми със силите на НАТО, огромната обществена подкрепа за присъединяването и впечатляващия принос на Грузия към военните мисии на НАТО. Напредъкът на Украйна за бъдещо членство в  НАТО бе ускорен след атаката на Русия през 2014 година. Украинската армия бе възстановена в условия на война и се представи отлично в защитата срещу руските сили и техните съюзници. Мнозинството от украинското общество подкрепя членството в НАТО и бяха направени промени в конституцията, заявявайки, че присъединяването към Алианса е стратегическа цел. Въпреки това все още трябва да се направи много, за да се изкорени корупцията и да се осигури оборудването, което е необходимо за фронтовите сили. Важно е да се има предвид дали Москва би нахлула в Грузия и Украйна, ако двете страни вече бяха членки на НАТО. Опитът на трите балтийски държави показва, че военната атака става по-малко вероятна, когато една страна се присъедини към Алианса, въпреки факта, че Москва има апетити към балтийските пристанища - например Рига, и както в Украйна може да използва като претекст защита на рускоезичните малцинства. А   особено когато са подкрепени със значителен капацитет на Съюза в оспорваните региони.", "date": "2019.03.16", "title": "Черноморските хоризонти на НАТО или защо Кремъл иска да доминира в това море"}
{"url": "https://www.faktor.bg/bg/articles/novini/balgariya/tsveta-karayancheva-balgarskite-myusyulmani-tryabva-da-badat-podkrepeni", "text": "\"Не мога да давам оценка на службите, защото не съм навътре в дейността им и се надявам, че си вършат добре работата\", коментира председателят на НС Цвета Караянчева пред Дарик във връзка с терористичната атака в Нова Зеландия. По повод опрощаването, а после решението за отлагане до 10 години на плащанията на дълговете и лихвите на мюсюлманското вероизповедание, председателят на НС заяви, че то е в тежко финансово състояние и заради това се е пристъпило към подобно решение - защото духовните лица не са взимали заплати с месеци. Караянчева посочи, че специалисти са изказали мнение, че българските мюсюлмани трябва да бъдат подкрепени, защото са възможна защита от проникването на ислямски фундаменталистки идеи. \"Лихвите по натрупаните дългове ще се разглеждат по общо основание\", обясни шефът на Народното събрание.  \"Няма ортаклък с ДПС\", категорична бе Караянчева, отговоряйки на онези, които внушават, че има съглашателство между ГЕРБ и ДПС. \"Никола Чанев ще е кандидат на ГЕРБ за кмет на Кърджали\", обяви Караянчева, коментирайки ситуацията в този регион на страната, откъдето тя е и депутат.", "date": "2019.03.16", "title": "Цвета Караянчева: Българските мюсюлмани трябва да бъдат подкрепени"}
{"url": "https://www.faktor.bg/bg/articles/novini/balgariya/prognoza-elena-yoncheva-e-nay-veroyatniyat-vodach-na-listata-na-bsp-za-evrovota", "text": "\"Елена Йончева е най-вероятният водач на листата на БСП за евроизборите през май\", прогнозира пред телевизия \"Европа\" политологът доц. Петър Чолаков.  \"Лидерът на ПЕС Сергей Станишев със сигурност ще е част от кандидатите за новия европейски парламент, от една страна заради многото номинации от партийни структури, а от друга – защото левицата е част от ПЕС. Решението за Елена Йончева ще бъде взето и заради партийната дисциплина, но може да се очакват трусове в ляво, ако резултатът на социалистите не е по-добър от този на предишните европейски избори\", прогнозира той.", "date": "2019.03.16", "title": "Прогноза: Елена Йончева е най-вероятният водач на листата на БСП за евровота"}
{"url": "https://www.faktor.bg/bg/articles/novini/balgariya/protest-v-sofiya-stop-na-putinskata-agresiya-v-ukrayna", "text": "Група граждани – българи и украинци се събраха днес пред храма «Св. Неделя» в столицата , за да покажат своята съпричастност с украинския народ, по повод 5 година от  незаконната окупация на Крим. Организатор на протестната акция е Сдружението на украинските граждани в България «Мати Украйна». Лидерът на сдружението Олена Касева обяви, че символично са избрали точно това място в София, където руският посланик Макаров, постави новогодишната елха – подарък на софиянци от Москва. Съмнявайте се в руските подаръци, Кремъл не носи мир – категорична е Косева. Малка група русофили направи опит за провокация на протеста, но незабавно бяха профилактирани и разпръснати от органите на реда. Преди пет години целият свят стана  свидетел на военната агресия на Русия срещу Украйна в Донецка и Луганска област - нагъл опит за прекрояване на държавни граници. Войната срещу Украйна продължава и днес. Статистиката сочи, че в нея са загинали над 10 хил. украинци, а ранените са над 20 хил. души.", "date": "2019.03.16", "title": "Протест в София: Стоп на путинската агресия в Украйна"}
{"url": "https://www.faktor.bg/bg/articles/novini/balgariya/v-radev-nie-sme-nay-stabilnata-darzhava-na-balkanite", "text": "\"Службите в България работят добре. Ние сме най-стабилната държава на Балканите\", заяви пред БНТ депутатът от ГЕРБ Валентин Радев. \"Няма по-добра защита срещу страховете на хората от казването на истината, без да пречи на разследването\", добави Радев.  По думите му, добрите отношения между България и Турция трябва да продължават. Радев призна, че потенциалната опасност от бежанска вълна остава.  \"Европа не може да говори, че кризата с миграцията е свършила. Близо 90% е намалял натискът, но това не означава, че Европа е станала по-притегателно място. Кризата не е приключила. Пикът е преминал. Европа работи малко бавно, но взехме правилните решения. Трябва да направим това, което премиерът постоянно говори – там, където се случват нещата, да дадем пари и инвестиции, да опазим границите\", коментира той.", "date": "2019.03.16", "title": "В. Радев: Ние сме най-стабилната държава на Балканите"}
{"url": "https://www.faktor.bg/bg/articles/novini/svyat/nad-100-dushi-sa-obyaveni-za-izcheznali-sled-tsiklon-v-zimbabve", "text": "Най-малко 100 души са обявени за изчезнали, след като източната част на Зимбабве беше ударена от мощен циклон, който буквално опустоши Мозамбик, съобщава БГНЕС. Жертвите на лошото време са най-малко 15. Хиляди домакинства са без електричество, основни мостове в провинция Маникаланд, която граничи с Мозамбик, са под вода. Местните власти съобщават, че придошлите води са отнесли най-малко 25 къщи. Десетки други са залети от водата и са напълно неизползваеми. Тропическият циклон Идай удари в петък централната част на Мозамбик. Бурята взе 19 жертви и напълно откъсна от света Бейра – град с население от над половин милион души и едно от най-големите населени места в страната. Местните власти съобщиха, че в началото на седмицата проливните дъждове вече са взели 66 жертви и са оставили близо 20 000 души без подслон. Обилните валежи взеха и 56 жертви в съседно Малави, където близо 1 милион души останаха без подслон.", "date": "2019.03.16", "title": "Над 100 души са обявени за изчезнали след циклон в Зимбабве"}
{"url": "https://www.faktor.bg/bg/articles/novini/svyat/razsledvat-poslanika-na-vatikana-vav-frantsiya-za-seksualno-nasilie", "text": "Парижката прокуратура поиска снемане на дипломатическия имунитет на апостолическия нунций Луиджи Вентура, посланик на Ватикана във Франция, който е разследван за \"сексуално насилие\", предаде БТА. Срещу него са подадени четири жалби, а трима от жалбоподателите вече са били изслушани от следователи, съобщи източник, запознат с разследването. Поне трима от жалбоподателите упрекват 74-годишния Вентура, че ги е опипвал. Скандалът избухна в пресата миналия месец, когато беше съобщено, че на 24 февруари парижката прокуратура е започнала разследване. Кметството на Париж сигнализира на прокуратурата, че млад общински служител се е оплакал, че многократно бил докосван от апостолическия нунций по време на церемония на 17 януари. Зам.-кметът по международната дейност Патрик Клугман съобщи, че е имало инцидент и след това бързо е било взето решение да бъде уведомена прокуратурата. След това са се появили и други двама жалбоподатели, които разказали за подобни преживявания през 2018 г. Дипломат от кариерата във Ватикана, монсеньор Вентура заема поста нунций в Париж от 2009 г. Той отговаря за отношенията на Светия престол с френските власти от една страна, и с френските епископи, от друга, и участва в процеса по номинирането им. С оглед на дейността си, той се ползва с дипломатически имунитет и не може да бъде принуден да се яви на разпит пред следователите. Жалбоподателите и адвокатите им писаха до министерството на външните работи, за да настояват Франция да изиска от Ватикана да свали дипломатическия имунитет на нунция. Когато това разследване беше оповестено на фона на многобройни сексуални скандали в католическата църква, в. \"Кроа\" събра и други свидетелства на млади мъже, мнозина от които близки до църквата, които \"казват, че са били подложени на същото посегателство\" от монсеньор Вентура. В Канада също има подадена жалба срещу Вентура във връзка с подобни обстоятелства през 2008 г. Той е бил апостолически нунций там от 2001 до 2009 година.", "date": "2019.03.16", "title": "Разследват посланика на Ватикана във Франция за сексуално насилие"}
{"url": "https://www.faktor.bg/bg/articles/novini/svyat/sblasatsi-i-nasilie-na-protesta-na-zhaltite-zhiletki-v-parizh", "text": "Полицията и „жълтите жилетки“ влязоха в нови сблъсъци по време на днешните протести в Париж, съобщи АФП. Провокатори, облечени в черно, с качулки на главите и маски на лицата, хвърляха камъни по полицията, която отвърна със сълзотворен газ. Стълкновенията станаха в района на булевард „Шанз Елизе“, където бяха изпочупени витрините на множество магазини. Полицията използва водно оръдие срещу „жълтите жилетки“ в опит да ги разпръсне. Малко след началото на 18-я пореден съботен протест демонстранти се опитаха да преобърнат полицейски микробус, изпратен за охрана на маршовете във френската столица, посочва и БГНЕС. Протестиращите блокираха движението по централния парижки булевард „Шанз Елизе“. Полицията вече постави метални заграждения и допълнителна охрана около правителствените сгради в района. Протестите във френската столица се провеждат при засилени мерки за сигурност. Маршовете на „жълтите жилетки“ тръгнаха от няколко ключови места в Париж и ще се съберат край президентската резиденция – „Елисейския дворец“. Демонстрацията съвпадна с последния ден от инициирания от президента Еманюел Макрон „Голям национален дебат“ за преодоляването на кризата, възникнала през ноември миналата година заради планираното поскъпване на горивата в страната.", "date": "2019.03.16", "title": "Сблъсъци и насилие на протеста на \"жълтите жилетки\" в Париж"}
{"url": "https://www.faktor.bg/bg/articles/novini/svyat/svidetelka-sreshtu-berluskoni-pochina-sled-otravyane-s-radioaktivno-veshtestvo", "text": "34-годишната бивша манекенка Имане Фадил, ключова свидетелка във втория процес срещу Силвио Берлускони , почина след дълга агония в болницата на Роцано. Според италианските медии версията е, че е отровена с микс от радиоактивни вещества, който е погълнала с храна или коктейл. Вестник \"Република\" говори за отравяне с кобалт.  Младата жена от марокански произход беше една от основните свидетелки за оргиите в имението на бившия премиер, където участваше и непълнолетната тогава Карима ел Махруг, известна като Руби. Прокуратурата на Милано откри дело за умишлено убийство и разпореди аутопсия на трупа.  Фадил е била приета в болница на 29 януари и е починала на 1 март след едномесечна агония, но за нейната смърт беше съобщено едва сега. Жената се почувствала зле в дома на свой приятел. Започнал да я боли коремът и почувствала слабост. Лекарите били затруднени да разберат какво точно й има, тъй като отравянето й било от особен тип, свързано с радиоактивни вещества, водещи до прогресивно влошаване на вътрешните органи.  \"Страхувам се, че ще умра, отровиха ме\", споделила Имане с брат си и с адвоката си.  Според прокурора на Милано Франческо Греко в клиничната документация на Имане имало серия от аномалии. От токсикологичното изследване, разпоредено на 26 февруари от лекарите, ставало ясно, че в тялото на момичето имало смес от радиоактивни вещества.", "date": "2019.03.16", "title": "Свидетелка срещу Берлускони почина след отравяне с радиоактивно вещество"}
{"url": "https://www.faktor.bg/bg/articles/novini/svyat/protesti-v-albaniya-atakuvat-parlamenta", "text": "Протестиращи албанци от цялата страна опитват да щурмуват парламента на страната. В столицата на Албания Тирана се провежда многохиляден антиправителствен протест. Недоволството започна мирно, но впоследствие се стигна и до сблъсъци с органите на реда, съобщават световни медии. До стълкновенията се е стигнало, след като група демонстранти опитали да нахлуят в сградата на парламента. Това наложило по-остри мерки от страна на органите на реда - те използвали сълзотворен газ и водни оръдия. Голяма част от протестиращите обаче са се подготвили с противогази и са категорични в намереняита си да превземат сградата на парламента, пише Вalkaninsight. Протестиращите си започнали да отговарят на полицаите и започнали да ги замерят с камъни. Има данни за пострадали полицаи. Този протест е опозиционен - насочен срещу премиера Еди Рама. Събралите се настояват Рама да подаде оставка и управлението на държавата да бъде поето от преходен кабинет. Лидерът на опозиционната Демократическа партия (ДП) Лулзим Баша също се включи в протеста. Той беше приветстван от хората, когато се появи в тълпата. Ситуацията продължава да е напрегната. Демонстрантите продължават да правят опити да преминат през полицейския кордон и железните ограждения, които бяха поставени рано днес от органите на реда. Според опозицията днешното недоволство е най-масовото в историята на Албания.  На плакати протестиращите развяват образа на Рама редом с този на Николас Мадуро. ЕС и САЩ призоваха опозиционните партии в Албания - Демократическа партия (ДП) и Социалистическото движение за интеграция (LSI), да не насърчават насилието, а да преговарят мирно с управляващите. Държавният глава на страната Илир Мета също призова да не се стига до прояви на насилие.", "date": "2019.03.16", "title": "Протести в Албания, атакуват парламента"}
{"url": "https://www.faktor.bg/bg/articles/novini/balgariya/komandosite-ot-armiyata-da-uchastvat-v-aktsii-na-mvr-iska-voennoto-ministerstvo", "text": "Специалните сили на армията да получат нови задачи в подпомагане на МВР в антитерористични операции и тежки криминални престъпления, предвижда поправка в Закона за отбраната и въоръжените сили. Предложението за промяната в Закона за отбраната и въоръжените сили, което трансформира 68-ма бригада в Пловдив в Командване на силите за специални операции и дава нови задачи на командосите, е качено за обществено обсъждане на сайта на Министерство на отбраната. То гласи: „С приемане на законодателните промени ще се регламентират функциите на СКСО по подбор, подготовка на личен състав и формирования, планиране, координиране, осигуряване на взаимодействието и централизираното провеждане, командване и управление на пълния спектър от специални операции, самостоятелно, в състава на съвместни сили, така и във взаимодействие с други държавни структури от архитектурата за националната сигурност”. Навръх 76-тата година от създаването на парашутната дружина, специалните сили се очаква да се разраснат от бригада до Командване, като задачите ще бъдат свързани и с помощ на МВР, в случаи когато е нужна специалната им подготовка по разузнаване, издирване и залавяне на особено опасни лица. Поправките са наложени от случаите, в които командосите от парашутната бригада бяха ползвани в операцията по издирване на убиеца в Пещера и в Нови Искър. Военният министър и силов вицепремиер Красимир Каракачанов очаква от Комисията по отбрана в Народното събрание да се произнесе по предложението, което ще позволи на специалните сили да подпомагат МВР със специфичните си умения при възникнала необходимост. Той се мотивира със ситуации, които вече са възникнали около издирването на шесторния убиец в Нови Искър и убиеца от Пещера, когато бяха ползвани военни полицаи и командоси от специалните сили в Пловдив. „Аз предлагам чисто законово да го регламентираме при тежки престъпления или масови убийства. Не става дума да вадим армията, самолети и танкове, а специализираната част от армията – специалните сили, които имат способности да извършват разузнаване, преследване и за засади”, обяви Каракачанов. Според него необходимостта, наложена от практиката, трябва да бъде предвидена в закона. „Това, което сме предложили, е само след решение и по искане на министър-председателя. Няма как някой произволно да реши нещо, да хвърли специалните сили в чисто полицейски функции”. Министърът на отбраната се мотивира и с терористичните атаки в Европа, които наложиха военни формирования да бъдат включени в анитерористични дейности. Командирът на 68-ма бригада Специални сили в Пловдив бригаден генерал Явор Матеев подкрепя предлаганите промени, защото те регламентират включването на командосите в помощ на МВР при необходимост. „Промените, които се предлагат, трябва да се четат във вече съществуващ член в Закона за отбраната, в който наред с използването на армията за противодействие на различни терористични заплахи, се допълва разширяването на специални операции и не само за неутрализирането на терористични заплахи, а подпомагане на други структури от архитектурата за национална сигурност и най-вече на МВР за противодействие на тежки криминални престъпления с изключителна обществена опасност. Престъпления, които водят до напрежение в големи групи хора и границата между масовата психоза и тероризма е много малка.” Генерал Матеев отново даде пример с Пещера: „В Пещера се извършва тежко убийство със заплаха към останала част от семейството и група хора от този град, създава се психоза и след като не е неутрализиран този човек, не мисля, че има нещо по-нормално да са ползват специалните сили чрез нашите способности за разузнаване, анализиране на обстановката и директни акции да подпомагаме МВР. Промените в закона в този член касаят само силите за специални операции, не цялата армия. Ние нямаме тежко въоръжение и някакви оръдия и танкове.” Според командира на специалните сили „Жандармерията” има други функции, Специализираният отряд за борба с тероризма на МВР (СОБТ) е малко формирование и за да се реагира на едновременно възникнали ситуации в няколко града ще трябва да се разчита на командването на силите за специални операции, което също ще се създаде с поправките в закона. Новото командване ще има щаб в Пловдив и в пъти по-голям бюджет за капиталови разходи, модернизация и превъоръжаване: „Ако досега сме разполагали с хиляди левове за модернизация, превъоръжаване и капиталови разходи, сега ще разполагаме с милиони. Тези промени се готвят от 2001 г. Надявам се съвсем скоро те да бъдат реалност” , обясни генерал Матеев. До средата на годината той очаква да няма вакантни места за войници в парашутната бригада в Пловдив. При приемането на промяната в закона и преобразуването на бригадата в Командване на силите за специални операции, съществуващите батальони ще бъдат преобразувани в групи за специални операции с 50% увеличение на числеността.  „Архитектурата на командването ще се състои от щаб в Пловдив, ще има групи за специални операции, които ще имат възможност сами да конструират  в тактически групи за специални операции, ще има самостоятелни щабни формирования, за логистична поддръжка и бойна поддръжка и център за подготовката на силите за специални операции. В структурата ще има и елемент за взаимодействие и координиране на стратегическо и оперативно ниво с други основни елементи от архитектурата на националната сигурност. Той ще бъде в София. Планира се след 2020 г. да започне изграждане на нова група за специални операции в района на град София”, обясни още командирът на специалните сили. Новата структура вероятно ще включи и тактическата група, която изпълнява задачи за военноморските сили, стана ясно от думите на генерал Матеев. Според него новото командване, както и досега, трябва да бъде на пряко подчинение на началника на отбраната. Предстои след съгласуване проектозаконът да бъде разгледан от Министерски съвет и обсъден в Комисията по отбрана преди текстовете да бъдат окончателно приети от Народното събрание.", "date": "2019.03.16", "title": "Командосите от армията да участват в акции на МВР, иска военното министерство"}
{"url": "https://www.faktor.bg/bg/articles/novini/svyat/es-brekzit-nay-kasno-na-30-yuni", "text": "Brexit не може да бъде отложен след 1 юли, ако Великобритания не вземе участие в изборите за Европейски парламент в края на май. Това гласи правното становище на ЕС, което беше представено на посланиците на страните-членки на Европейския съюз в петък. Документът, изготвен от правните експерти на ЕС, разяснява юридически въпроси, които ще бъдат повдигнати от Великобритания при искане за удължаване на срока по член 50.  В текста се посочва, че въпреки желанието за напускане на Съюза, Великобритания все още ще е правно обвързана да организира избори за Европейски парламент между 23 и 26 май.  Ако не го направи и новият парламент проведе първата си сесия на 2 юли с тази страна, която все още е в блока, институциите на ЕС \"престават да действат в сигурен правен контекст\". \"От това следва, че не трябва да се предоставя удължаване след 1 юли, освен ако изборите за Европейски парламент не се проведат на задължителната дата\", се казва в документа.", "date": "2019.03.16", "title": "ЕС: Брекзит най-късно на 30 юни"}
{"url": "https://www.faktor.bg/bg/articles/novini/svyat/s-250-000-evro-rusnatsi-kitaytsi-i-turtsi-si-kupuvat-zlatna-viza-za-gartsiya-i-svobodata-da-zhiveyat-v-es", "text": "С 250 000 евро, инвестирани в недвижим имот, руснаци, китайци и турци си купуват \"златна виза\" за Гърция и свободата да живеят в Европейския съюз. За пет години гръцкият бюджет набъбна с близо милиард. Мнозина обаче смятат тази практика за съмнителна. Мечтаете за нов живот в Гърция или в ЕС? Рекламата за неевропейски граждани е разположена на видно място пред парламента в Атина. Много китайци, руснаци и турци се възползват от нея. ЕС е в нозете на всеки, който инвестира в Гърция поне 250 000 евро в недвижим имот. Никъде другаде европейският паспорт не е толкова евтин, колкото в южната ни съседка.  Шефът на \"Enterprise Greece\", който рекламира т.нар. \"златна виза\", твърди обаче, че нещата не са толкова лесни. „Има строг контрол от страна на посолствата и банките, които проверяват произхода на парите и биографиите на хората. Има случаи, в които проверките траят по две години. Бих се изненадал, ако има дори един случай на нарушаване на закона, при който въпреки това да е издадена „златна виза”, обясни Стеригулис. Бизнесът със „златните визи” обаче бележи бум и търсенето расте постоянно. Всъщност китайците имат право да изнасят от страната само по 50 000 евро на човек. Брокерите не крият, че винаги има начини за заобикаляне на правилата. Нито китайското консулство, нито гръцката служба, която разследва прането на пари, пожелаха да отговорят на въпросите ни. Срещаме се с икономическия консултант Йенс Бастиян в богатия квартал на Атина „Колонaки”. Там китайците инвестират с удоволствие, но жилищата често стоят празни. През последните пет години са издадени почти 10 000 гръцки паспорта и в гръцката хазна са се влели около 1 милиард евро. „Гърция отново получава инвестиции по програмата \"златна виза\" и то не само от китайци, а и от руснаци, и турци. Но произходът на тези пари и репутацията на онези, които купуват недвижими имоти, трябва да бъдат по-сериозно проверявани. А често това не се случва”, коментира Йенс Бастиан. Корупция, пране на пари, отлив на капитали, укриване на данъци - така звучат обвиненията във връзка с продажбата на паспорти. Въпреки това бизнесът с гражданството се превърна в сериозен източник на приходи в много страни-членки на ЕС.", "date": "2019.03.16", "title": "С 250 000 евро руснаци, китайци и турци си купуват \"златна виза\" за Гърция и свободата да живеят в ЕС"}
{"url": "https://www.faktor.bg/bg/articles/novini/svyat/-zhiletkite-otnovo-na-protest-vav-frantsiya", "text": "Изтече срокът, даден от френския президент Еманюел Макрон за провеждането на национален дебат. Идеята за разговори между управляващи и граждани дойде след началото на мащабните протести на така наречените жълти жилетки. И за днес обаче е насрочено шествие на жилетките, като по нищо не личи недоволството от политиките на Макрон да намалява. Това е 18-и пореден протест на жълтите жилетки, като по традиция най-много хора се очакват в столицата Париж. През януари президентът призова французите към национални дебати с оглед на усложнената ситуация в страната. Макрон написа отворено писмо към съотечествениците си, публикувано на сайта на Елисейския дворец. Сред темите на масата за преговори бяха данъчната политика, екологията и имиграцията. Какво обаче се постигна до момента не е ясно, но протестите продължават. Медиите във Франция обаче подчертават, че мащабът им е далеч по-малък. Мобилизацията за днешните шествия е по-сериозни от предишните съботи именно заради края на обявения от Макрон национален дебат.", "date": "2019.03.16", "title": "\"Жилетките\" отново на протест във Франция"}
{"url": "https://www.faktor.bg/bg/articles/novini/svyat/sasht-i-holandiya-shte-izpolzvat-ostrov-kyurasao-kato-tsentar-za-humanitarna-pomosht-za-venetsuela", "text": "Холандия и САЩ постигнаха споразумение да използват инфраструктурата на холандския карибски остров Кюрасао за евентуално препращане на хуманитарна помощ към близката Венецуела, предаде Ройтерс, позовавайки се на премиера на Кюрасао. Островът ще бъде използван единствено за цивилни операции за доставка на помощи като храни и лекарства за Венецуела, ако венецуелското правителство изрично разреши това, заяви холандското външно министерство миналия месец. Венецуелският президент Николас Мадуро многократно е отказвал да допусне чуждестранна помощ за Венецуела въпреки дълбоката икономическа криза, довела до недостиг на храни и лекарства и до хиперинфлация. По-рано лидерът на венецуелската опозиция Хуан Гуайдо заяви, че вече контролира петролната корпорация Ситго (Citgo), основен акционер в която е венецуелската държавна петролна компания \"Петролеос де Венесуела\" (PDVSA), съобщи ТАСС. Властите \"искаха да откраднат всичко, но ние вече получихме контрол над Ситго и лиценз за продължаване на работата на компанията, като така спасихме важен национален актив\", написа Гуайдо в Туитър. На 28 януари САЩ въведоха санкции срещу PDVSA. В резултат доставките на петрол от Венецуела за САЩ спаднаха рязко. На Ситго, американския филиал на PDVSA, обаче беше позволено да продължи да работи в САЩ, стига да не превежда получените средства по сметките на компанията-майка.", "date": "2019.03.16", "title": "САЩ и Холандия ще използват остров Кюрасао като център за хуманитарна помощ за Венецуела"}
{"url": "https://www.faktor.bg/bg/articles/novini/svyat/v-chukov-streletsat-ot-nova-zelandiya-ima-fiksatsiya-kam-balkanite-i-istoriyata-na-osmanskata-imperiya", "text": "„Това е човек, който е расист, човек, който живее в миналото и се опитва да възпроизведе събития от миналото в настоящето – няма значение къде е мястото, няма значение, че той не е европеец, защото той се обръща към Европа и счита европейците за висшата раса”, заяви пред бТВ арабистът Владимир Чуков. Според него, службите трябва да проверят дали стрелецът е имал връзка с паравоенни формирования. Той допълни, че обиколката на Тарант на Балканския полуостров, включително и Турция, показва, че всичко това, за което говори и пише, той го е видял с очите си. „Той се е запознавал с историческите места, за които е чел. Интересна личност е този австралиец, живеещ в Нова Зеландия. Той сякаш е искал да попие историята на Балканския полуостров, искал е да попие събитията, които са се случили от XII в. до XIX в., включително и нашето Освобождение. В неговото съзнание излизат тези съдбоносни битки, които Османската империя губи. В неговото съзнание се проиграват някакви събития, които постфактум определят неговото поведение като терорист”, посочи Чуков. Според арабиста, един неевропеец говори като европеец и балканец. Чуков допълни, че терористът е бил последовател на Радован Караджич (б.р бивш президент на Република Сръбска, осъден като военнопрестъпник), както и, че събитията и личностите върху оръжията му не са случайни – всички те са пример за надмощие над Османската империя(Битката при Шипченския проход, имената на Константин Асен и Фружин, Иван Страцимир и Иван Шишман). „Събитията, свързани с историята на България, са част от една поредица. Там се появява името на Милош Обилич – сръбският Крали Марко, който се счита, че е убил султан Мурад I. Той казва, че турците трябва да живеят само на изток от Босфора, джамията „Света София” трябва да се превърне отново в черква и да бъдат разрушени всички минарета”, допълни Чуков.", "date": "2019.03.16", "title": "В. Чуков: Стрелецът от Нова Зеландия има фиксация към Балканите и историята на Османската империя"}
{"url": "https://www.faktor.bg/bg/articles/novini/balgariya/tsvetanov-pozdravi-imennitsite-s-todorov-den", "text": "Лидерът на парламентарната група на ГЕРБ Цветан Цветанов поздрави празнуващите на днешния празник - Тодоров ден с публикация в профила си във фейсбук. \"Тодоровден е! На първата събота от Великия пост почитаме паметта на Св. Теодор Тирон. На този празник обикновено се организират надбягвания с коне - кушии. Честит имен ден на всички празнуващи. Желая на вас и вашите семейства здраве и късмет!\", написа Цветанов във фейсбук.", "date": "2019.03.16", "title": "Цветанов поздрави именниците с Тодоров ден"}
{"url": "https://www.faktor.bg/bg/articles/novini/balgariya/y-bozhilov-antimyusyulmanskite-radikalni-proyavi-sa-sashto-tolkova-opasni-kolkoto-i-radikalniyat-islyam", "text": "„На територията на Балканските страни върви радикализация. Това е установено, има и случаи на терористични дейности, на завръщащи се чуждестранни бойци от Сирия. Обикновено говорим за радикален ислям. В случая говорим за антимюсюлманска радикална проява, която е също толкова опасна, колкото и радикалният ислям”, коментира пред Нова телевизия експертът Йордан Божилов от Софийския форум за сигурност връзката на атентатора от Нова Зеландия с България. Тарант е крайнодесен австралийски екстремист. Преди атаката в Крайстчърч, той обявява, че с действията си иска да отмъсти на мюсюлманите за редица атентати и исторически събития от миналото. Сред посочените от него зверства на мюсюлманите са боевете при Шипка през 1877 година и битката при Булаир през 1913 г. „Трябва да се провери какво е правил тук и какви са били мотивите, ясно е вече къде е ходил, не е ясно с кого се е срещал и каква е била целта на посещението. Добре, че той е задържан и може да се получи информация от него”, коментира още Божилов. „Ние сме притеснени отдавна. В главите на представителите на радикалния ислям светът се дели на две – мястото, където е разположен мюсюлманският свят, и земята на войната. Досега „земята на войната” не реагираше по никакъв начин, тя беше виктимизирана. Отдавна в разузнавателните служби се заговори за въставащите идентичности. И нашите служби работят по тези прогнози”, коментира и Тихомир Стойчев. „На пълнителите има освен български надписи, има и на грузински, арменски. Както Грузия декларативно обяви, че пълноценно ще се включи в разследването, ние да искаме по официален път да научим повече за профила на тези извършители. Ние засега се фиксираме върху един”, заяви Стойчев.", "date": "2019.03.16", "title": "Й. Божилов: Антимюсюлманските радикални прояви са също толкова опасни, колкото и радикалният ислям"}
{"url": "https://www.faktor.bg/bg/articles/novini/balgariya/evrostat-za-balgariya-pod-100-hil-sa-chuzhdentsite-ot-strani-izvan-es", "text": "Към 1 януари 2018 г. у нас са пребивавали около 71 000 граждани на страни извън ЕС, което е около 1 процент от българското население, наброяващо 7 050 000 жители към въпросната дата. Това показват данни от анализ на Евростат за миграционните процеси в страните на общността към 1 януари 2018 г.  В същото време в страната ни са пребивавали и около 13 хиляди граждани на страни от ЕС-28, което съставлява едва 0,2 процента от българското население. Регистрирани са и 1 870 чужденци, които са пребивавали без поданство у нас, показва европейската статистика. Според анализа в Топ 5 на страните, които са имали най-много жители пребиваващи у нас - най-многочислена е била групата у нас с произход Русия - около 22 000 души. Следващите по численост групи са представители на Турция и Сирия - по около 12 800 души, на Украйна - около 6 000 души и на други страни. В същото време страната ни е била сред държавите в общността със сравнително нисък миграционен натиск през последните една-две години - през 2018 г. общо 2 536 лица са потърсили закрила у нас, като само на 317 е бил предоставен статут на бежанец, а отказ са получили 1 362 лица. За първия месец на тази година у нас са потърсили закрила само 147 души, като на 26 от тях е бил предоставен статут на бежанец. Общо 4,4 милиона души са емигрирали в една от държавите-членки на ЕС-28 през 2017 г. показват данните на Евростат. Сред тези 4,4 милиона мигранти през 2017 г. е имало приблизително 2,1 милиона граждани на страни извън ЕС. Други 2,3 милиона души с гражданство от държава-членка на ЕС са предприели вътрешна миграция към някоя от страните на общността. Германия отчита най-голям брой емигранти през 2017 г. - 560 хиляди, следвана от Испания - 369 хиляди, Великобритания - 359 хиляди и Франция - 312 хиляди. В абсолютно изражение най-голям брой чужденци, живеещи в някоя от държавите-членки на ЕС на 1 януари 2018 г., са установени в Германия - 9,7 милиона души, Обединеното кралство - 6,3 милиона, Италия - 5,1 милиона, Франция - 4,7 милиона и Испания - 4,6 милиона. Броят на лицата, придобили гражданство в държава-членка на ЕС през 2017 г., е бил приблизително 825 хиляди, което със 17 процента намаление спрямо 2016 г. Италия е имала най-голям брой лица, придобили гражданство през 2017 г. - близо 147 хиляди или 18 процента от Общо за ЕС-28. Следващите най-високи нива на придобиване на гражданство са регистрирани в Обединеното кралство - 123 хиляди, Германия - 115 хиляди, Франция - 114 хиляди и Швеция - 69 хиляди. В относително изражение, държавата-членка на ЕС с най-висок дял на чужди граждани е бил Люксембург, тъй като чужденците там представляват около 48 на сто от общото население. На другия полюс са няколко страни, в които чужденците представляват около един или повече процента от населението в тях - Полша и Румъния - 0,6 на сто в двете страни, в Литва - 0,9 на сто, в България - около 1,2 процента. Свободното движение на хора в ЕС потенциално увеличава социалните и културните взаимодействия в рамките на общността и по-тесните връзки между гражданите на ЕС. Освен това се създават взаимни икономически ползи за предприятията и потребителите, а възможност на бежанците да достигнат до Европа чрез легални и безопасни пътища гарантира, че отговорността за преместването е справедливо споделена между държавите-членки, отчита Евростат.", "date": "2019.03.16", "title": "Евростат за България: Под 100 хил. са чужденците от страни извън ЕС"}
{"url": "https://www.faktor.bg/bg/articles/novini/balgariya/s-stanishev-prizna-glasuvah-protiv-rezolyutsiya-na-ep-sreshtu-deystviyata-na-rusiya-drugite-ot-bsp-sashto", "text": "\"Вече повече от месец организациите на БСП в страната номинират хора за листите за евроизборите. По моя информация аз имам над 85% от номинациите\", заяви пред Нова телевизия лидерът на ПЕС Сергей Станишев. \"Не държа на всяка цена да съм водач на листата на БСП, но за мен е важно да се явим с ясни каузи на тези избори, за да опровергаем някои твърдения. Смятам, че трябва да имаме в ЕП хора, които могат да защитят българския интерес, а аз съм доказал това. Трябва да покажем и, че БСП може да е алтернатива на ГЕРБ и затова кампанията трябва да бъде използвана, за да покажем \"червен картон\" на ГЕРБ. Залогът е дали ще има предсрочни избори и как ще се отиде към местните избори\", каза още той. \"За мен е важно да разсея една вредна за БСП тенденция, която я отделя от европейските социалисти. Има хора, които се опитват да изкопаят такива окопи\", коментира Станишев и добави, че много хора от БСП са се ангажирали да го подкрепят. \"Твърде дълго продължава този порцес на номинации, това не интересува хората, интересува ги какво можем да направим за тях. Време е да стартираме реална кампания\", каза Станишев по повод интригата кой ще води листата на БСП за евроизборите. \"Когато левицата се опитва да бъде по-патриотарска от националистите, тя не печели, а само ги легитимира\", категоричен беше Станишев. Той не отговори на въпроса дали би приел да бъде на друга позиция в листата, а не водач. Станишев призна, че той лично и останалите евродепутати от БСП са гласували \"против\" резолюция на ЕП осъждаща действията на Русия, като се оправда, че не искал да живее пак в \"студена война\".", "date": "2019.03.16", "title": "С. Станишев призна: Гласувах \"против\" резолюция на ЕП срещу действията на Русия, другите от БСП - също"}
{"url": "https://www.faktor.bg/bg/articles/novini/svyat/prezidentski-izbori-se-provezhdat-v-slovakiya", "text": "В Словакия днес се провеждат президентски избори.  Година след убийството на разследващия журналист Ян Куциак и последвалите масови протести в Словакия, днес гражданите на страната избират нов президент. Водеща тема в предизборната кампания беше борбата с корупцията.  Сред водещите претенденти в централноевропейската държава с население от 5,4 милиона е екоактивистката Зузана Чапутова, която се обявява за защита на правата на гей общността и се противопоставя на забрана на абортите. Кандидат е и Марош Шефчович - номер две в Европейската комисия. Настоящият президент Андрей Киска не се кандидатира за втори мандат. Общо 13 кандидати участват в петата поредна надпревара за президентския пост откакто през 1993 г. Словакия се отдели от Чехословакия. Ако никой от тях не получи днес мнозинство, на 30 март ще има балотаж.", "date": "2019.03.16", "title": "Президентски избори се провеждат в Словакия"}
{"url": "https://www.faktor.bg/bg/articles/novini/balgariya/analizatori-masoviyat-ubiets-ot-nova-zelandiya-e-sboren-obraz-na-srabski-chetnik-atakist-vazrazhdanets-lukovmarshovets-i-vmrovets", "text": "Масовият убиец Брентън Тарант от Нова Зеландия не е самотен бяп супремасист, той е част от организирана мрежа с участието на зли сили. Нито е посещавал Западните Балкани с туристическа цел, просто като самотник, който е тръгнал да изучава непознат свят. Финансирал е пътуванията с \"печалбите\", които прави с криптовалутата Битконект в работата си във фитнес център в малък австралийски град.  Критовалутите и мрежите около тях са изключително удобна платформа за работа на само и толкова на официалните служби, колкото на частни структури, които под наем реализират техните цели и операции зад кадър. Маршрутите му са грижливо подбрани и е трудно да повярвам, че е нямал съветник или придружител. Плевен, Шипка - не са случайност.  Посетил е България и Румъния сам, но някой му е избрал целите точно на Балканите и този някой не е задължително да е бил българин, може да го е водил отвън. Той е имал съучастници, бил е подготвен и с голяма вероятност използван за разгръщането и ескалация на напрежение между религиите, за дестабилизация не само на Нова Зеландия - трагедия от такъв мащаб не може да не стресира тази страна за дълго време, но и Балканите, защото целият свят сега се е вторачил в нашия регион, защото той винаги може да се превърне в центъра за глобален и европейски дистрес. Достатъчно е да се изброи историческият списък - това са незавехнали рани, които винаги могат да провокират нови конфликти. Някой зъл гений много е смятал тази операция. Наративът със самотният вълк е за наивници. Масовият убиец от Крайстчърч, избил десетки невинни хора в новозеландска джамия, се е радикализрал в името на… Европа. Той е документирал и комплекса си за малоценност, и екстремистката си мания много добре – в дълго видео и манифест, които ни дават да разберем как създадохме свят, в който някои млади мъже пламват от желание да убиват невинни и стават терористи. За този човек няма разлика между невинните хора, избити от него, и напълно несвързани с тях престъпници на другия край на света. Расата е всичко. Произходът, дори да е недоразбран, се наказва със смърт. Австралиец  е, но в колата му звучи сръбска музика, възхваляваща Радован Караджич. Оръжието му е издраскано с имената на сръбски средновековни герои, сражавали се срещу Османската империя. …Този човек е масов убиец, който си мисли, че е герой. Влуден е от извратеното разбиране на историята, в което белите християни винаги трябва да побеждават, защото останалите човеци на планетата са представени като по-низши и зли по природа. Трудно е човек да си представи по-христоматийно планирано и проведено руско (ФСБ, СВР, но най-вероятно ГРУ) активно мероприятие от масовото убийство, извършено в Нова Зеландия от един де факто сборен образ на сръбски четник, атакист, \"Възражданец\", луковмаршовец и  вмровец.", "date": "2019.03.16", "title": "Анализатори: Масовият убиец от Нова Зеландия е сборен образ на сръбски четник, атакист, \"Възражданец\", луковмаршовец и  вмровец"}
{"url": "https://www.faktor.bg/bg/articles/novini/balgariya/grazhdani-na-protest-svoboda-za-krim", "text": "Днес, 16 март пред църквата „Св. Неделя” в София ще се проведе граждански протест, под надслов „Свобода за Крим”. Той е организиран от украинската общност в България, която символично е избрала мястото, на което руският посланик  Макаров беше поставил новогодишната елха, която Москва подари на София, преди няколко месеца. Протестът е посветен на петата година откакто Руската федерация нахлу, а след това и анексира украинския Крим, позовавайки се на «волята на народа» , изразена чрез проведеният от тях под дулата на автоматите т.н. «референдум». С този акт целият свят стана свидетел на военна агресия ра Русия срещу Украйна в Донецка и Луганска област и нагъл опит за прекрояване на държавни граници. Тази война срещу Украйна продължава и днес. Статистиката сочи, че в нея са загинали над 10 хил. украинци, а ранените са над 20 хил. души.", "date": "2019.03.16", "title": "Граждани на протест  -  „Свобода за Крим”"}
{"url": "https://www.faktor.bg/bg/articles/novini/balgariya/temperaturite-pak-tragvat-nagore", "text": "Минималните температури ще са от 0 до 5 градуса. Oблачността ще е променлива, след обяд по-често значителна, но вероятността за валежи е малка. Около и след обяд вятърът ще се ориентира от северозапад, ще се усили и ще е умерен, временно и силен. Ще се затопли чувствително и максималните температури ще са между 16 и 21 градуса.", "date": "2019.03.16", "title": "Температурите пак тръгват нагоре"}
{"url": "https://www.faktor.bg/bg/articles/novini/svyat/ima-i-detsa-sred-zhertvite-na-teroristichnite-napadeniya-v-nova-zelandiya", "text": "Има деца сред жертвите и ранените от терористичните нападения, извършени в две джамии в новозеландския град Крайстчърч вчера, каза министър-председателката на страната Джасинда Ардърн, предаде ДПА. \"Ранените са от малки деца до възрастни хора. Те включват мъже, жени и деца и те са както сред убитите, така и сред ранените\", съобщи премиерът на Нова Зеландия. Тя похвали смелостта на двамата полицаи, задържали нападателя, който, както съобщи Ардърн, е имал намерение да продължи атаката. Джасинда Ардърн пристигна в Крайстчърч, където се срещна с оцелели и със семейства на жертвите. \"Нова Зеландия е единна в скръбта\", каза тя. Според новозеландското радио 28-годишният заподозрян, на когото беше повдигнато обвинение в убийство, е бил спокоен в съдебната зала и е направил пред медиите жеста за \"окей\". Той ще остане в ареста до април, когато делото ще бъде внесено във Висшия съд на Крайстчърч. От четиримата арестувани в петък един е бил гражданин, който се е опитвал да помогне на полицията с огнестрелно оръжие. Полицията се опитва да установи каква е връзката на останалите двама с нападението.  \"Никой от задържаните няма предишно криминално досие нито тук, нито в Австралия. Те не са били в никой списък на подозрителни лица тук или в Австралия\", каза Джасинда Ардърн. Новозеландската полиция съобщи, че според данните от следствието отговорност и за двете нападения носи един човек - задържаният по решение на съда Брентън Тарант.", "date": "2019.03.16", "title": "Има и деца сред жертвите на терористичните нападения в Нова Зеландия"}
{"url": "https://www.faktor.bg/bg/articles/novini/svyat/venetsuelskata-politsiya-e-prebila-tezhko-polski-zhurnalist", "text": "Венецуелската полиция е нанесла побой над полски журналист в столицата Каракас, съобщaва „Ройтерс”. Това твърди синдикатът на медиите във Варшава, като споделят снимки на Томаш Сурдел след инцидента. Сурдел работи във вестник „Газета Виборча”. В четвъртък вечерта той е бил спрян от полицейски екип за документна проверка. По думите му, венецуелските служители на реда са покрили лицето му, ударили са го в главата и са го заплашили с оръжие. Министерството на информацията в Каракас не потвърди за инцидента. Президентът Николас Мадуро обвинява чуждестранните медии, че преувеличават проблемите на страната, за да го очернят. И други журналисти попаднаха под прицела на Венецуелкото правителство. Радиожурналистът Луис Карлос Диас беше арестуван с обвинение в съучастие за срива на електрозахранването в страната на 7 март. По-късно Диас беше освободен със съдебна заповед да не прави публични изявления. Миналата седмица агенти на военното разузнаване арестуваха американския журналист на свободна практика Коди Уедъл и по-късно го депортираха, след като са го разпитвали за кореспонденциите му за дезертиране на военнослужещи. Американският телевизионен журналист Хорхе Рамос също беше задържан по време на интервю с Мадуро и по-късно депортиран заедно с екипа си.", "date": "2019.03.16", "title": "Венецуелската полиция е пребила тежко полски журналист"}
{"url": "https://www.faktor.bg/bg/articles/novini/balgariya/leko-zemetresenie-kray-devin-tazi-sutrin", "text": "Слабо земетресение е било регистрирано тази сутрин край Девин. То е било с магнитуд 2,5 по Рихтер, съобщава \"Фокус\". Трусът е бил в 5:26 часа. Епицентърът му е на около 1 км южно от град Девин, на 29 км северозападно от Смолян и на 139 км югоизточно от София.  Няма данни за щети.", "date": "2019.03.16", "title": "Леко земетресение край Девин тази сутрин"}
