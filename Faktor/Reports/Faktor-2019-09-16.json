{"url": "https://faktor.bg/bg/articles/novini-svyat-mnozinstvoto-britantsi-shotlandiya-i-severna-irlandiya-imat-pravo-na-referendum-za-nezavisimost-sled-brekzit", "text": "Почти половината жители на Великобритания смятат, че Шотландия и Северна Ирландия имат правото да проведат референдум за независимост след излизането на страната от ЕС, съобщава  The Independent като се позовава на социологическо проучване. 45% твърдят, че правителството е длъжно да разреши на Шотландия провеждането на референдум за независимост след Брекзит, против са едва 30%.  52% смятат, че същото би трябвало да направи и Северна Ирландия, против са едва 19%.  В същото време 46% от жителите на Северна Ирландия са за присъединяване към Република Ирландия, а 45% искат да останат в състава на Великобритания.", "date": "2019.09.16", "title": "Мнозинството британци: Шотландия и Северна Ирландия имат право на референдум за независимост след Брекзит"}
{"url": "https://faktor.bg/bg/articles/novini-svyat-le-huffington-post-rusiya-shte-opita-da-se-namesi-v-kanadskite-parlamentarni-izbori", "text": "\"Изследване на Университета в Калгари прогнозира, че Русия, преследвайки интересите си в Арктика, ще опита да се намеси в канадските парламентарни избори\", пише пишет Le Huffington Post. \"В документа се посочва, че потенциалът за влияние на Москва е относително умерен, доколкото канадското общество не е толкова разделено, колкото в други страни, както например САЩ по време на президентските избори през 2016 година и Великобритания по време на референдума за Брекзит\", отбелязва изданието. \"Кремъл демонстрира нарастващо желание за доминиране в Арктика. Това означава, че  Канада трябва да очаква усилване на кибератаките, дезинформация, засилване на пропагандата, както и опити за намеса в парламентарните избори през октомври\", се казва в статията. По информация на изданието, данните от доклада съвпадат с факти, с които разполага и канадското разузнаване.", "date": "2019.09.16", "title": "Le Huffington Post: Русия ще опита да се намеси в канадските парламентарни избори"}
{"url": "https://faktor.bg/bg/articles/novini-balgariya-i-kostov", "text": "\"Това, което се вижда е, че нито Малофеев, нито Решетников заемат някакви сериозни позиции, нито са близки до Кремъл, така че за тях никой няма да пролее сълза в Русия. Ние сме следили действията му, Малофеев навсякъде на Балканите се провали, с Луврие се опитаха да поставят под контрол БТК и други важни фирми. БТК отиде във Внешторгбанк. \", заяви пред бТВ бившият премиер Иван Костов по повод шпионския скандал с членове на движение \"Русофили\" и аналогия с изгонването по негово време на руските граждани Майкъл Чорни и Денис Ершов, както и на двама руски дипломати заради заплаха за националната сигурност. \"Това, което се случи го описахме и предадохме на службите през 2015 година, но не последва нищо. Ние предупреждавахме за опасността големи български активи да отидат към Русия. Но там нещата приключиха, тези активи в голямата си част отидоха в руски ръце, но не в групата на Решетников и Малофеев. КТБ, активите на КТБ, вече е собственост на Външнотърговската банка на Русия\", каза още той. \"За националната сигурност има значение в каква степен Русия има симпатиите на партии, които са в парламента или са част от управляващите коалиции, както беше в Италия, тук \"Атака\" и т.н. Влиянието на партиите е много по-голямо, рискът да прокарат небългарски интереси е много по-голям от някакви НПО-та\", коментира Костов. \"Чорни си беше въобразил, че може да диктува икономическия живот през \"Мобилтел\", да се намесва навсякъде. Тогава бяхме доста по-уязвими за този риск. Решетников сило се самолансира като важен човек в България без да има такава тежест, той е пенсионер и е много встрани от вземането на решение. Не мисля, че той има каквато и да било тежест или дори, че има и силни позиции в България, известен е конфликта му с Корнелия Нинова, която е основният глас за сваляне на санкциите срещу Кремъл. От 30 години се занимавам с национална сигурност и твърдя, че Решетников не е важен за Москва, както и тези срещу, които е следствието\", категоричен беше той.  \"Руското влияние в България е много силно и България е много уязвима. Нашето общество е по-уязвимо за руската хибридна агресия, защото на българския народ му е внушено, че той е получил даром свободата си и не може нищо да постигне сам. Създаден му е комплекс за малоценност и комплекс за признателност, това е дълбокият корен на тази уязвимост. Но страхът е много голям, особено у политиците\", каза още Костов и припомни открито русофилските позиции на \"Атака\", Марешки, както и, че турски медии многократно са обявявали Ахмед Доган за агент на влияние на Русия.", "date": "2019.09.16", "title": "И. Костов: Активите на КТБ, вече са в руски ръце, те са собственост на Външнотърговската банка на Русия"}
{"url": "https://faktor.bg/bg/articles/formiraneto-na-konstitutsionniya-komitet-na-siriya-e-zavarsheno", "text": "Работата по формирането на конституционния комитет на Сирия като цяло е завършена, неговите участници трябва да действат независимо и без натиск отвън. Това обяви в понеделник руският президент Владимир Путин на среща с турския президент Реджеп Тайип Ердоган, цитиран от TACC и \"Фокус\".  \"Можем да кажем, че тази работа (съгласуването на списъка на членовете на конституционния комитет - ТАСС) е завършена като цяло. Единственото, което трябва да направим, е да гарантираме съгласуваността на работната процедура на тази комисия и на първо място членовете този комитет да действат достатъчно независимо и да не са подложени на никакъв външен натиск \", каза руският лидер.  Путин отбеляза \"значителната лидерска роля\" на Турция и нейния президент при съгласуване на списък на кандидатите за конституционния комитет.  Путин отбеляза, че на срещата с Ердоган, сирийската криза и начините за нейното разрешаване са били обсъдени достатъчно подробно. По-специално, според президента на Руската федерация, са били засегнати и „острите моменти“, свързани със ситуацията в зоната на Идлиб и на Източния бряг на Ефрат. Според президента държавните ръководители са отбелязали необходимостта от по-координирана работа по някои въпроси и са се съгласили да дадат допълнителен тласък в тази област на своите министерства на отбраната и на външни работи, както и на специалните служби.  По-рано вестникът Al Watan съобщи, че сирийските власти и делегацията на руското външно министерство са постигнали пълно съгласие относно списък с имена на членове на конституционния комитет на Сирия. Според изданието, по време на преговорите между сирийския президент Башар Асад и руската делегация, в която са включени специалният представител на президента на Руската федерация за сирийското урегулиране Александър Лаврентьев и заместник-министърът на външните работи на Русия Сергей Вершинин, \"са били напълно съгласувани имената на членовете на конституционния комитет и пропорциите на страните влизащи в него.\"  Изданието отбеляза, че „въпросът за механизма на работа на този комитет все още се обсъжда, следователно не е постигнато съгласие по този въпрос“.   На 9 септември Михаил Богданов, специален представител на президента на Руската федерация за страните от Близкия Изток и Африка и заместник-министър на външните работи, заяви, че формирането на сирийския конституционен комитет трябва да приключи през септември. Специалният пратеник на генералния секретар на ООН Гейр Педерсен говори за същите условия.", "date": "2019.09.16", "title": "Формирането на конституционния комитет на Сирия е завършено"}
{"url": "https://faktor.bg/bg/articles/karakachanov-voyskite-ni-sa-v-gotovnost-da-pazyat-granitsata-pri-migrantska-valna", "text": "Специалните сили и сухопътните войски на армията ни са в готовност да пазят границата след заплахата от страна на турския президент Реджеп Ердоган, че ще пусне към Европа намиращите се в страната мигранти, ако не получи още средства. Това обяви във Варна министърът на отбраната Красимир Каракачанов. Той допълни, че веднага могат да бъдат изпратени на границата модули, които достигат 2000 войници. По думите на Каракачанов, в момента ситуацията на границата е спокойна. Именно за това с негова заповед в началото на юни е изтеглил оттам специалните сили, като сега за охраната се грижи основно \"Гранична полиция\". Министърът обаче беше категоричен, че не е изключено Турция да използва като инструмент милионите бежанци на нейна територия, както го е правила няколко пъти досега. За това са взети мерки след новината от последните дни: \"Като видях тази новина, съм разпоредил да има готовност модулите, които са до 2000 човека, могат да бъдат изпратени веднага на границата, с допълнителни съоръжения, не само техника, а и такива, които бяха изработени за Кулата, преносими телени заграждения, могат да се монтират веднага\". ВМРО е готов със закона за доброволната военна служба и военното обучение в училищата, обяви Каракачанов. Той беше категоричен, че тя е залегнала в програмата за управление на страната по негово настояване. Законът е внесен в Министерски съвет за междуведомствено съгласуване с отделните министерства. Някои от министерствата, между които и Министерството на финансите, са дали отрицателно становище, защото според тях в министерството на отбраната имало по-приоритетни разходи. В края на краищата обаче това е част от нашата програма за управление. Имам усещането, че има някаква ревност, особено след евроизборите и представянето на ВМРО и се започва да се \"тупа топката\". Ако така ще я караме, няма как да стане, коментира Красимир Каракачанов, цитиран от БТВ. Министърът на отбраната допълни, че е привърженик също на връщането на задължителната наборна военна служба в срок от 6 до 9 месеца, но към момента няма политическа воля за това. Това е една идея, която рано или късно ще се реализира, допълни все пак Каракачанов.", "date": "2019.09.16", "title": "Каракачанов за заплахите на Ердоган: Към границата веднага могат да бъдат изпратени модули, които достигат 2000 войници"}
{"url": "https://faktor.bg/bg/articles/tomislav-donchev-svika-eksperti-za-administrativnata-reforma", "text": "Съветът за административната реформа проведе днес заседание под председателството на вицепремиера Томислав Дончев. На заседанието бяха одобрени важни документи, допринасящи за повишаването на ефективността и качеството на работата на администрацията. Това съобщиха от пресцентъра на Министерския съвет. Приета бе Методология за провеждане на наблюдение по метода „таен клиент“, която може да се използва от всички централни и териториални администрации, предоставящи административни услуги. Одобрени бяха Стандарти за провеждане на обществени консултации, което е следваща стъпка в усилията за подобряване на практиката в администрацията за осигуряване участието на гражданите в процесите по вземане на решения и издаване на актове. По правило стандартите са предназначени за администрацията, която организира провеждането на различните видове консултации, но те могат да бъдат полезни и на гражданите, които ще намерят в тях основните начини за участие в консултациите. Приети бяха и Правила, процедури и критерии за определяне на представители на гражданските организации в консултативни органи. Те имат за цел да поставят стабилна основа и унифициран подход в практиките на администрацията за привличане на гражданска експертиза в консултативните органи на администрацията. Правилата съдържат примерни процедури и критерии, по които да се извършва привличането на експерти от обществото.", "date": "2019.09.16", "title": "Томислав Дончев свика експерти за административната реформа"}
{"url": "https://faktor.bg/bg/articles/ursula-fon-der-layen-chuzhdestranni-sili-otvan-i-domashni-populisti-otvatre-opitvat-da-ni-destabilizirat", "text": "\"Видяхме, че чуждестранни сили се намесват в нашите избори отвън. И видяхме домашни популисти с евтини националистически лозунги да се опитват да ни дестабилизират отвътре. Не трябва да допускаме тези сили да похитят определението за европейския начин на живот. Те искат то да означава обратното на това, което е\", написа Фон дер Лайен в публикувана в множество европейски вестници позиция. Тези изказвания идват след множество критики на името на портфейла на Маргаритис Схинас. Много от критиците го осъдиха като  „игра по свирката“ на десни екстремисти. Френската крайнодясна лидерка Марин льо Пен нарече новото наименование \"идеологическа победа\". Председателят на следващата Еврокомисия заяви, че трябва да има такъв  дебат: \"Разбира се, думите имат значение. Признавам това. За някои европейският начин на живот е натоварен и термин с политически заряд. Но ние не можем и не трябва да позволяваме на други да ни отнемат езика от нас: това също е част от това, което сме\", написа тя. Тя също допълва, че трябва да се гордеем с нашия европейски начин на живот във всичките му форми и измерения и трябва постоянно да го съхраняваме, защитаваме и подхранваме. \"Ето защо това беше един от шестте водещи принципа в моите политически насоки, които получиха подкрепата на Европейския парламент през юли\", допълва Фон дер Лайен.", "date": "2019.09.16", "title": "Фон дер Лайен: Чуждестранни сили отвън и домашни популисти отвътре опитват да ни дестабилизират"}
{"url": "https://faktor.bg/bg/articles/novini-balgariya-g-svilenski-manolova-beshe-chast-ot-nashata-partiya-tya-znae-instinktite-i-deystviyata-na-bsp-nyama-nuzhda-da-bade-preduprezhdavana", "text": "\"Общинските съветници в София ще изпълняват програмата на БСП, а програмата на Мая Манолова по нищо не би трябвало да се различава от нашата\", заяви пред БНТ Георги Свиленски, член на ИБ на БСП. \"Нашата подкрепа не е безусловна, има няколко неща, на които ще настояваме категорично. Ръководството на градската организация беше натоварено да проведе разговори с Манолова и да стиковат платформите\", съобщи той. \"Да не забравяме, че Манолова е била част от нашата партия, тя много добре знае инстинктите и действията на БСП, така че няма нужда да бъде предупреждавана\", отговори той на въпрос дали и Манолова е предупредена, че няма да и бъде простено нито едно действие встрани или срещу БСП. \"Член на БСП няма как да бъде избран в София\", призна Свиленски и добави, че амбицията е БСП да има най-голям брой общински съветници.", "date": "2019.09.16", "title": "Г. Свиленски: Манолова беше част от нашата партия, тя знае инстинктите и действията на БСП, няма нужда да бъде предупреждавана"}
{"url": "https://faktor.bg/bg/articles/novini-svyat-igor-eydman-rusiya-otdavna-veche-e-v-protses-na-razpad", "text": "\"Путинските медии обичат да плашат населението с разпада на Русия. А страната отдавна вече е в процес на разпад\", написа в профила си във Фейсбук опозиционерът Игор Ейдман.  \"От обикновените империи Русия се отличава с това, че е разделена не само на метрополия и колонии, но и на мнозинство вътрешни колонизатори и мнозинство на формално имперска нация, подложено на фактически колониална експлоатация. Страната е разделена социално, териториално, съсловно и национално. Привилегированото малцинство са висшата бюрокрация, включително силовиците и свързаните с нея оригарси (3 % свръхбогати притежават 90% от финансовите ресурси на страната). Метрополията е Москва и фактическите колонии - останалата Русия, включително привилегированите анклави  (Петербург, Чечня, Сочи). На силовите структури и абсолютно безправното пред властите население. На имперски център и националните покрайнини, които във все по-голяма степен са подлагани на насилствена русификация. Разколът се усилва по всички тези разделителни линии и зрее открит конфликт.", "date": "2019.09.16", "title": "Игор Ейдман: Русия отдавна вече е в процес на разпад"}
{"url": "https://faktor.bg/bg/articles/zhan-klod-yunker-i-boris-dzhonsan-obsadiha-tehnicheskite-pregovori-po-brekzit", "text": "Председателят на Европейската комисия Жан-Клод Юнкер проведе в Люксембург работен обяд с британския премиер Борис Джонсън. Двамата са обсъдили техническите преговори по Брекзит, които се водят в момента между Лондон и Брюксел. Великобритания настоява за промени в споразумението за оттегляне, които касаят предпазната мярка за ирландската граница. Брюксел очаква от Лондон конкретни предложения, които да са съвместими със споразумението за напускане. Обединеното кралство трябва да напусне ЕС на 31 октомври.", "date": "2019.09.16", "title": "Жан-Клод Юнкер и Борис Джонсън обсъдиха техническите преговори по Брекзит"}
{"url": "https://faktor.bg/bg/articles/politika-hlyab-i-pasti-ne-20-000-rusofili-a-samo-nyakolkostotin-na-koprinka-saborat-e-komunisticheski-a-ne-rusofilski", "text": "Според кореспондента на ТАСС и руските средства за масова информация на събора на русофилите край Копринка били 20 000 души. Родните медии безкритично приеха това число. В словото пред събора на разследвания за шпионаж Николай Малинов „по данни на щаба са се събрали между 15 000 и 16 000 човека” – с 5 000 надолу. Най-официално обаче от организаторите беше заявено, че русофилите били докарани от 132 автобуса и 1000 леки автомобила. Това вече са 8 хиляди човека – 2.5 пъти по-малко от съобщеното в новините – наши и руски. На единствената снимка от паркинг преброих 67 автомобила. Автобуси не бяха снимани. Но 132 бр. е фантастично – няма място къде да се паркират освен по цялото протежение на язовира (дълъг е 20 км) и по съвсем черни и изровени и кални пътища. На пътя трудно може – тесен е и от една страна др. коли трудно ще минават, а хората ще трябва да се провират. В действителност става дума за около 400-500 души – заклети сталинисти и комунисти, от които огромното мнозинство са с побелели коси и носталгия по младостта им. Давам картинки на събитието( ) и едно видео, взето от руската социална мрежа „В контакте”. Всеки може да си направи преценката( ). Видеото го показвам, защото в него има и обзорни планове на камерата, каквито нашите телевизии и сателитни канали кой знае защо не показаха. Виждат се около триста-четиристотин човека. На речите на ръководните русофили и гостите на събора присъстват дори по-малко. Забавната част, вкл. и песните на Христо Кидиков, също не можаха да съберат повече. . Ще отбележа, че надали споменатите 1000 автомобила са „русофилски” возила. По бреговете на почти целия язовир се виждат каравани, палатки и т.н. и паркирали в непосредствена близост до водата коли. Освен това през почивните дни маса хора от съседните села и Казанлък отиват на язовира. Градът по шосето е на разстояние само 7 км. То и затова на язовир \"Копринка\" си има десетина почивни бази и хотели, които през лятото са си пълни догоре. Освен това си има си и стационарно базирани заведения и кръчми, а не монтирани специално за събора. Явно ТАСС и медиите у нас са броили и тези почиващи, а после са умножили полученото число пъти и пъти. Поставям въпроса за бройката, защото десетилетия наред все ми се налага да опровергавам с карти, скици, снимки, видезаписи разните политически сили – от БСП-та до СДС-та и многолюдността на техните сборища. Още в зората на демокрацията по градоустройствените планове изчислих площта на двата площада – този пред църквата „Александър Невски” и централния „Александър Батемберг”, изчислявах и площта на поляната под Бузлуджа, и тази на „Цариградско шосе” от „Орлов мост до алея „Яворов”. Затова това четиво не е русофобско. Недолюбвам наглата пропаганда, под каквото и да е знаме да се развява - западно или източно. Не ме изненада присъствието на депутата Красимир Велчев, който е организационен гуру на партията, член на ръководството й и един от шефовете на парламентарната й група, както и съпартиеца му Емил Христов – зам.-председател на парламента. Не ме изненада, защото си знам така наречения ни \"политически елит\" и постните му възможности. Велчев е съветски възпитаник, Христов – бивш военен от ракетните войски. Но са и политически, а не само частни лица и е добре е да си мерят проявите. Някаква шизофрения е държавата ти, която представляваш да повдига обвинение в шпионаж на ръководители на русофилската организация у нас и същевременно ти да отиваш да почиташ мероприятието им. . Като контрапункт ще отбележа, че от ръководството на БСП практически нямаше никой. Червените се представяха от редовите политици Петър Кънев, Александър Симов и Валентин Ламбрев. „Атака” беше в пълния си блясък начело с Волен Сидеров, а пропутиновската „Воля” на Марешки и НФСБ на Валери Симеонов никакви ги нямаше. И отново като контрапункт на висшите политици от ГЕРБ много, много бегло беше руското присъствие. Изброявам го Николай Земцов, руски депутат и лъжливо представен от Николай Малинов като създател на „Безсмъртния полк”, съветника по културните въпроси в посолството Алексей Новосьолов, Александър Фоменко – един от 177-те секретари ( не се шегувам!) на Съюза на руските писатели, редовият служител Олга Широкова - представител на държавната „Россотрудничество”, Сергей Бабурин – президент на някаква академия (пристигна на следващия ден и за др. неща), минал през редица партии, а последно през Комунистическата партия на Русия, която го предложи неуспешно за депутат. Освен тази симпатия Бабурин е шеф на маргиналната партия „Руски общонароден съюз”. Потретите и значките на Сталин не бяха просто кич. Защото избухна грозен скандал. Група русофили понесоха към трибуната осветени незнайно от кого църковни хоругви. По личното разпореждане на Николай Малинов полицаи отстраниха носачите на хоругви. Оказа се, че християнството няма място на трибуната до знамето на Русия и това на България. В резултат лидерът на сдружението „Приятели на Русия и православния свят“ Атанас Стефанов остро се разграничи от организаторите на събора. Въобще стана някаква домашна свада с по-дълбоки корени от видимите с хоругвите. Нито един журналист от медиите не посмя да зададе този въпрос. Но може да се досетиш и без да получиш отговор от организаторите. Като официален гост присъстваше Михаил Якушев, първи зам-председател в бизнесконгломерата \"Група Сайга”на поставения под санкции руски олигарх Константин Малофеев. Якушев е и вицепрезидент на фонд „Свети Велики Василий\" на олигарха. Отвратен съм от спекулациите около русофилството у нас. У нас живеят близо 120 000 руснаци, от които вече над две-трети имат родно гражданство, има 80 000 смесени брака, но тези хора и техните близки въобще не се ангажират с организацията на Николай Малинов. Може би защото се отвращават от руските секретни служби и олигарси, които стоят зад гърба на така нар. русофилско движение у нас. Срам е, че благодарността на българите към обикновените руски воини за спасяването им от Османската империя в медиите масово се обвързва със знак за равенство с преклонението пред режимите в Кремъл. Защото на пряк въпрос в социологическо проучване „кой е вашият избор между дилемата Европа или Русия” повсеместният, масовият отговор ще бъде еднозначен. И въобще няма да е в в източна посока.", "date": "2019.09.16", "title": "Не 20 000 русофили, а само няколкостотин на „Копринка”, съборът е комунистически, а не русофилски"}
{"url": "https://faktor.bg/bg/articles/sled-techa-na-danni-150-grazhdani-zavezhdat-iskove-sreshtu-nap", "text": "Заради хакерската атака срещу НАП, данните на близо 5 милиона граждани станаха публично достояние. Това провокира 150 от тях да заведат иск срещу Агенцията, информира \"България он Еър\".  \"Те предявяват претенция за парично обезщетение за 1000 лева на човек, която днес ще депозираме в съда\", посочи адвокат Ивайло Юруков в ефира на \"България сутрин\". Той допълни, че се надява съдът да бъде обективен и да присъди обезщетение на гражданите, които са потърпевши.  \"Личните данни са една специална тема за българските граждани. И най-вече за хората с професии в областта на правото, медицината и други регулирани от държавата такива\", каза адвокат Георги Гочев пред медията.  \"С оглед на това, изтичането на данни може да доведе до проблеми на тези лица и по този начин да се засегнат неблагоприятно техните права\", допълни той.  От думите на адвокат Ивайло Юруков стана ясно още, че с изтеклите данни могат да бъдат направени опити за изтегляне на кредити.", "date": "2019.09.16", "title": "След теча на лични данни 150 граждани завеждат искове срещу НАП"}
{"url": "https://faktor.bg/bg/articles/shte-ima-li-dublyor-na-generalniya-direktor-na-bnr", "text": "Въпросът с предавателите е въпрос за заплаха на държавността. Това заяви пред БНР доц. Жана Попова, преподавател във Факултета по журналистика и масови комуникации на Софийския университет. „Очаквам от генералния директор, все още който е, да се яви пред обществото, защото това е много важно в такава ситуация. Въпросите са два – за предавателите и за журналистиката и какво й беше направено, а може би предстои да се направи с нея в БНР. Това, което научаваме, е, че ще има дублиращи водещи, дублиращи репортери в определени ресори – нещо напълно недопустимо и нещо, което веднъж вече е играно като сценарий през последните години, това е излишно. Да има две гледни точки, да има двама репортери, да има двама водещи – означава да има и двама директори. Надявам се тогава пък да изберем и дубльор на генералните директори“, коментира доц. Попова. „За мен беше плашещо как СЕМ беше отмахнат от разговора за медиите. Това стана през изявлението на премиера Борисов, който погрешно съобщи, че е шеф на парламентарната група на ГЕРБ и като такъв ще отиде в парламента и ще вземе оставката му. Може да я вземе СЕМ. Това е проблем за мен – че в един момент председателят на Комисията по медии и култура Вежди Рашидов си позволява да отмахне функцията на СЕМ“, отбеляза преподавателят от СУ. По думите й проблемът е как се обажда някой по телефона (това е звъненето, кънтенето в слушалките на директорите) и как се гарантира независимостта. Директорът е онзи, който не позволява да стига до вашето студио това позвъняване, обясни тя. „Държавата обича този ресурс, не знам само защо не си припознае директора, който е избрала. Никой не иска да се припознае в този директор“, подчерта още доц. Жана Попова.  Според нея при евентуална ситуация на взимане на оставка на директора, СЕМ трябва да посочи и.д. директор. Този и.д. директор много често е онзи, който прави някакви неща и те след това остават неизяснени, посочи тя и добави: „За съжаление, може да допринесе за това да бъде нетърсена отговорност на онзи, който трябва да дава отговори“. В позиция Асоциацията на европейските журналисти в България призовава преди днешното изслушване на генералния директор на БНР Светослав Костов пред СЕМ за повече публичност по този казус и по-сериозна и активна роля при разрешаването му.", "date": "2019.09.16", "title": "Университетски преподавател: Не знам защо държавата не припознава шефа на БНР, който е избрала?"}
{"url": "https://faktor.bg/bg/articles/petak-13-skandalno-izvestnata-darzhavna-agentsiya-za-balgarite-v-chuzhbina-prodalzhava-da-se-podigrava-s-balgarshtinata-v-makedoniya", "text": "Докато големите учЕни се дърлят за личността на Гоце Делчев и неговата идентичност, ми попаднаха два документа, които ме фрапираха. Става въпрос за случай, при който човек от български етнически произход кандидатства за българско гражданство. Основанието е, че произхожда от село в Македония, в което винаги са живели само българи. Изцяло българският характер на населението на село Рожден е потвърдено преди повече от  100 години от фундаменталните изследвания на Васил Къчнов (\"Македония. Етнография и статистика\") и Димитър Мишев (\"La Macédoine et sa Population Chrétienne\"). Добре, де, ама ... актуалният шеф на Държавната агенция за българите в чужбина Димитър Владимиров решил, че това няма значение и затова се подписал, че заявителят за българско гражданство Снежана Тефова е предоставила доказателства, които са „... недостатъчни по отношение на посочената 1877 година и не доказват категорично българския произход на заявителя”. Т.е. решил, че няма достатъчно доказателства, че хората, произхождащи от това село са българи и  в Македония. Не допускам, че човек на висока държавна позиция, която се занимава точно с българите в чужбина, не познава именно ситуацията в Македония (държавата), в която от векове живеят преимуществено българи. И че тези българи след 1913 и особено след 1944 година са подложени на брутални репресии, довели до трудно обратими или направо необратими изменения за доста хора. А в рамките на репресиите са унищожени тонове български документи. Наказанията за намиране на български документи са били толкова жестоки, че повечето хора тогава са предпочели да ги пратят в огъня, за да не пострадат те и децата им. А има и случаи, в които документите (за да не бъдат изгорени) са поставяни в ковчезите на покойниците... Във всеки случай ясни са две неща: - че мнозинството от населението в Македония има български етнически произход; - че личните документи са рядкост. Твърдо вярвам, че всеки човек, който е от български произход, заслужава да получи българско гражданство, ако желае такова. Ходил съм десетки пъти в Македония и познавам много истински българи от там. Хора, които милеят за България повече от тези, дето са имали привилегията да се родят тук. А някои от тези българи в Македония дори нямат български паспорти. Което не им пречи да отдават почит на героите и истрията ни там. Но да се върнем на ДАБЧ и коментирания случай (който съм убеден, че не е изолиран). \"Другарят началник\" е решил, че няма достатъчно доказателства за българския произход, а фундаменталните трудове на Кънчов и Мишев, на които са основани стотици хиляди страници научна литература не са му достатъчни... За негово съжаление, това не е единственият аргумент. Знаете ли тази книга? Това е списък на опълченците. На хора, които никой не чиновник ги е мобилизирал, а те сами са тръгнали   А много от тях са оставили костите си по бойните полета.  Както можете да си представите, много от тези доброволци са дошли от Македония, която по това време не е била част от българската държава. И са отишли, защото са чувствали България като своя Родина, защото са говорили нейния език и са искали нейното обединение.  Конкретното селото, за което председателят на ДАБЧ не намирал достатъчно доказателства, реалностите са такива:  А именно: това не твърде голямо село е дало на България четири войника.  Дали чиновникът го знае, или не го знае е отделен въпрос. Факт е, че този човек с това решение се изгаври не просто с човека, който е кандидатствал за български паспорт, не само с паметта на четиримата човека, които зарязаха професия, семейство и спокойствие, а се отправиха към трикольора, за да се бият под знамената му. Този човек се подигра с остатъка от българщината в Македония. От много десетилетия сърбоманите, които управляват Македония упорито твърдят, че там няма и не е имало българи. Че населението там не е българско, ами даже винаги е мразило България. С изявлението, че че въпреки че произхожда от чисто българско село, човекът не е успял да докаже, има български произход, директорът на ДАБЧ всъщност   А неговият отказ - официален документ, издаден от държавата България - е потвърждение на тяхната теза, че хората в Македония не са били българи. Има една група хора, които се борим за Каузата, инвестираме време, средства, емоция, усилия. Правим го не заради държавната заплатка, а защото така го чувстваме правилно. И докато се борим да съберем прашника по прашинка основите, идват едни заплатаджии (дето ние, даннъкоплатците им плащаме заплатите) и със замах срутват всичко. Господа заплатаджии, срам ме е от вас! Не ви знам вие как живеете със собствената си персона, като знаете какви ги вършите... Показателен обаче е фактът, че докато се отказва българско гражданство на обикновени хора от Северна Македонияния, защото се чувстват българи, същата тая Държавна агенция е раздала през последните години българско гражданство на приближени до българомразкото правителство на Никола Груевски, които ползваха привилегията да са граждани на Европа, но открито работеха срещу България.", "date": "2019.09.16", "title": "Скандално известната Държавна агенция за българите в чужбина продължава да се подиграва с българщината в Македония"}
{"url": "https://faktor.bg/bg/articles/grigor-dimitrov-zapazi-25-oto-si-myasto-v-svetovnata-ranglista", "text": "Григор Димитров запази 25-ото си място в световната ранглиста на тенисистите, която беше публикувана днес. Той е с актив от 1432 точки. И тази седмица българинът няма да участва в турнири, а през следващата ще играе в китайския град Ченду. Първата ни ракета за Купа „Дейвис“ Димитър Кузманов е №343, а националите Александър Лазаров и Александър Донски са съответно №526 и №793. Новак Джокович (Сърбия) продължава да води с 9865 точки, следван от испанеца Рафаел Надал с 9225 точки и от швейцареца Роджър Федерер със 7130 точки. При жените Виктория Томова изкачи три позиции до 181-ото място. Софиянката е вече на осминафинал на турнира в Осака, където ще срещне японката Наоми Осака. Елица Костова прогресира с 13 места до №2017. Изабелла Шиникова е 210-а, а Александрина Найденова е на 218-ото място.", "date": "2019.09.16", "title": "Григор Димитров запази 25-ото си място в световната ранглиста"}
{"url": "https://faktor.bg/bg/articles/vss-edinodushno-prie-doklada-na-geshev-za-glaven-prokuror", "text": "Две комисии на прокурорската колегия на ВСС обсъждат професионалните и етични качества на Иван Гешев за главен прокурор в два поредни дни, съобщава БНР. Той бе издигнат от цялата Прокурорска колегия за наследник на Сотир Цацаров и подкрепен от професионалните организации на прокурорите и следователите. Двете комисии на Прокурорската колегия ще излязат с доклади след заседанията си, които ще бъдат обсъдени от целия ВСС на 9 октомври. Самият Гешев ще бъде изслушан от ВСС на 24 октомври. Днес заседава първата комисия на Прокурорската колегия на ВСС - по атестирането и конкурсите. Кандидатът Иван Гешев се появи лично, за да изслуша заседанието на комисията. Утре е заседанието на етичната комисия. Според прокурорската колегия кандидатурата на Гешев отговаря на изискванията за длъжността. \"Високият му професионализъм и стриктното изпълнението на служебните му задължения, отличните умения за работа в екип, пълно покриване на изискуемите качества на ръководни административни умения, признания от редица международни институции и широка подкрепа от колегите му, както и от органи и институции, с които е работил. Въз основата на документите, комисията по атестиране и конкурсите на прокурорската колегия счита, че същият отговаря в пълнота на законовите изисквания\", заявява комисията в своя доклад, прочетен от председателя ѝ Даниела Машева. Докладът разкри, че начело на Специализираната прокуратура за две години Гешев се е произнесъл по 1793 административни преписки, 729 писма на граждани, и е направил 62 предложения за законодателни промени до главния прокурор. Също така е издал и 44 113 заповеди от административен характер. Справката за работата му сочи още, че 233 души са били осъдени по негови актове, докато е работил в Софийската районна и Софийската градска прокуратура и е написал 4218 постановления по досъдебни производства, 2969 акта по преписки, както и 230 обвинителни акта. Докладът бе приет единодушно от присъстващите с явно гласуване и ще бъде публикуван официално на страницата на ВСС в унисон с изискванията за отворена и прозрачна процедура по избора на главен прокурор. След заседанието Иван Гешев заяви, че е казал всичко, което е имало да се коментира по процедурата, на живо пред цялото общество в излъчването на ВСС. \"В процедура съм и няма какво да коментирам по темата пред медиите. Всичко се излъчва онлайн и е достъпно\", напомни той. \"Винаги съм бил коректен и съм давал подробни изявления, когато е има акция или е необходимо. Сега няма какво да коментирам и не искам да ме преследвате, защото трябва да отида на работа\", обърна се към журналистите Гешев. \"Не е коректно да коментирам процедурата, защото това е работа на ВСС. Сега ви моля да ме пуснете да отида и да си свърша работата\", призова Гешев. На въпрос кога ще приключи проверката за спирането на излъчването на БНР, той обясни, че има срок за нея и след изтичането му ще бъде изнесена цялата информация по казуса. \"Виждате колко открито и прозрачно работи прокуратурата, публикуваме всички подробности по разследванията и дори доказателства\", припомни Гешев.", "date": "2019.09.16", "title": "Комисия на ВСС единодушно прие доклада на Гешев за главен прокурор"}
{"url": "https://faktor.bg/bg/articles/obshtestvo-zakon-i-red-zapochvat-zasileni-proverki-za-izpolzvane-na-mobilni-telefoni-pri-shofirane", "text": "От днес до 22 септември Пътната полиция започва засилени проверки за използване на мобилни телефони по време на шофиране. Пътните полицаи припомнят, че санкцията за говорене по телефона без хендсфри по време на път е глоба от 50 лева и отнемане на 6 контролни точки. Това е нарушение, което се наблюдава от няколко години и заради това е наложен засилен контрол от страна на органите на реда, каза директорът на Областната дирекция на МВР в Смолян, старши комисар Николай Димов и допълни, че има постоянен ръст на този вид нарушения и това е много опасно нарушение на правилата за движение. Ако го съпоставим с ползването на обезопасителен колан например, гражданинът прави своя собствен избор докато при ползване на мобилния телефон е застрашен животът на други хора. Водачите не си признават, че са ползвали телефон, но има необясними пътнотранспортни произшествия при светло време, с добра видимост, на сух път, на прав участък от пътя, при които причината най-вероятно е ползването на телефон, обясни още старши комисар  Димов.", "date": "2019.09.16", "title": "Започват засилени проверки за използване на мобилни телефони при шофиране"}
{"url": "https://faktor.bg/bg/articles/dzhambazki-ek-ne-tryabva-da-dopusne-folksvagen-da-stapi-v-turtsiya", "text": "ЕК не трябва да допуска Фолксваген да инвестира в Турция. Това е неморално от страна на ЕК и е поредна проява на двойни стандарти спрямо страни като България. Това се казва в позиция на българския представител в Европейския парламент и заместник-председател на ВМРО – Българско национално движение Ангел Джамбазки. В момента немският автомобилен гигант трябва официално да обяви къде ще построи новия си завод – у нас или в Турция. Позицията си Джамбазки ще изложи още днес, когато ще се проведе първото заседание на ЕП в Страсбург. Неморални инвестиции от предприятия с публично участие в трети страни. Случаят с „Фолксваген АГ“. Според годишния доклад на „Фолкваген Аутогруп“ от 2018 г., германската федерална провинция Долна Саксония е вторият по големина акционер в предприятието, с 20% от правото на глас в борда на концерна. Така компанията има значително публично участие, регулирано със закона VW-Gesetz от 1960 г. В тази връзка, през последните месеци в турски и европейски медии усилено се коментира, че Фолксваген смята да инвестира в нов завод в Турция. В резолюцията на Европейския парламент за напредъка на република Турция от 2018 г. ясно се споменават репресиите спрямо журналисти и лица от гражданското общество. И в същата тази държава се препоръчва и замразяване на Инструмента за предприсъединителна помощ (ИПП II), като той се обвърже с условие за подобрения в областта на правата на човека и демокрацията. Като се имат предвид тези обстоятелства: Смята ли Европейската Комисия, че е редно компания с публично участие да инвестира в страна, която може да бъде окачествена като ислямизираща се диктатура? След като Европейският съюз е готов да замрази ИПП II, редно ли е една значителна инвестиция от европейско предприятие с публично участие да бъде насочена към Турция? Смята ли за редно ЕК да бъдат ощетявани европейските работници като се изнaся производство толкова близо до границите на общността?", "date": "2019.09.16", "title": "Джамбазки: ЕК не трябва да допусне \"Фолксваген\" да стъпи в Турция"}
{"url": "https://faktor.bg/bg/articles/borisov-otkriva-v-peshtera-predpriyatie-s-200-rabotni-mesta", "text": "Министър-председателят Бойко Борисов бе сред гостите за официалното откриване на новоизградено предприятие в Пещера с над 200 работни места.  Заводът ще произвежда фармацевтични продукти и фуражни добавки. Общият размер на инвестицията е 300 млн. лв., от които 200 млн. лв. са осигурени със заем по плана „Юнкер“ през 2018 година. Дружеството ще осигури заетост на висококвалифицирани работници и специалисти в областта на биотехнологиите, химията и инженерството. На събитието се очакват да присъстват много официални лица, представители на централната и местната власт, народни представители и чуждестранни гости, съобщиха от пресцентъра на фирмата-инвеститор. Заедно с премиера на откриването присъстваха още министърът на финансите Владислав Горанов и образователния министър Красимир  Вълчев. \"Много сте ми важни\", обърна се министър председателят към жителите на Пещера, които го посрещнаха в двора на местното училище. \"Образованието може да ни направи по-силни. Надявам се и с новия ресор на българския еврокомисар Мария Габриел да направи много за България и за българското образование в частност. Довиждане. Всички да сте живи и здрави!\"", "date": "2019.09.16", "title": "Борисов откри в Пещера нов завод с 200 работни места (обновена)"}
{"url": "https://faktor.bg/bg/articles/kultura-art-faktor-otkriha-martav-frontmena-na-the-cars-v-zhilishteto-mu-v-manhatan", "text": "Фронтменът на рокгрупата The Cars Рик Окасек е открит мъртъв в апартамент в Манхатън, предаде Асошиейтед прес. Нюйокрската полиция съобщи, че нейни служители, реагирали на сигнал, подаден на телефон 911, са открили 75-годишния Окасек вчера към 16 часа местно време. По тяхна информация няма признаци за извършено престъпление. Причината за смъртта предстои да бъде установена от експерти. Сред златните хитове на групата от края на 70-те и от 80-те са Just What I Needed, Shake it Up и Drive.", "date": "2019.09.16", "title": "Откриха мъртъв фронтмена на  \"The Cars\" в жилището му в Манхатън"}
{"url": "https://faktor.bg/bg/articles/ikonomika-shte-otneme-mesetsi-predi-sauditska-arabiya-da-vazstanovi-petrolnoto-si-proizvodstvo", "text": "Ще бъдат необходими месеци, за да може Саудитска Арабия да възвърне цялостния си добив на петрол след ударите върху съоръженията на страната, съобщи Ройтерс, позовавайки се на два свои източника от компанията \"Сауди Арамко\". Според единия от тях \"положението все още е много лошо\". Въпреки това не е изключено Риад да прибегне до наличните складови петролни запаси, за да може в краткосрочен план до удовлетворява търсенето на черно злато. Тази сутрин за кратко суровият петрол поскъпна с близо 20%, но след това цената спадна малко, като към момента фючърсите на петрола брент и американския лек суров петрол нараства в рамките на деня с около 10%. Много анализатори очакват дългосрочно поскъпване на черното злато, като не е изключено да се достигне и психологическата граница от сто долара за барел. Междувременно Съединените щати и Русия изразиха готовност да използват стратегическите си резерви, за да осигурят петрол за пазар. Саудитска Арабия също така е обезпокоена, че другите петролни производители \"ще реагират прекомерно\" на спада на производството, причинен от атаки на дронове върху съоръженията на \"Саудит Арамко\", съобщи \"Уолстрийт джърнъл\". Смята се, че кралството е казало на другите производители, че загубата на текущия производствен капацитет може да бъде компенсирана от съществуващите складови запаси. По-рано от ОПЕК заявиха, че не планират да проведат спешна среща заради атаките на дронове срещу \"Саудит Арамко\", които причиниха намаляват производството на Саудитска Арабия с 50%, а на световните петролни доставки - с около 5%. Русия, Съединените щати и Обединеното кралство пък заявиха, че са готови да работят съвместно с Международната агенция по енергетика (IEA), за да компенсират негативното въздействие на петролната криза в Саудитска Арабия. Според \"Уолстрийт джърнъл\" саудитските власти обмислят да забавят и дългоочакваното първоначално публично предлагане на акциите на петролния гигант \"Саудит Арамко\" (IPO). Според източници, запознати с въпроса, саудитските управляващи сега искат да преценят мащаба на щетите по съоръженията на \"Арамко\" и колко време ще отнеме, за да ги отстранят и да се върнат към цялостното производство, преди акциите на компанията да бъдат листвани на борсата и да станат публични. Компанията Aramco трябваше да бъде листвана на Саудитската фондова борса, известна също като  Tadawul, през ноември тази година и тя се подготвяше за излизане на международните борси през 2020-а година. Компанията, която беше оценена на около 2 трлн. долара преди атаката с дронове, вече обяви партньорството си за планираното IPO с американските банки JPMorgan Chase и Goldman Sachs.", "date": "2019.09.16", "title": "Ще отнеме месеци, преди Саудитска Арабия да възстанови петролното си производство"}
{"url": "https://faktor.bg/bg/articles/samo-godina-sled-mondiala-stadion-v-kaliningrad-propada", "text": "Един от стадионите в Русия има сериозни проблеми само година след Мондиала. Става въпрос за съоръжението в Калининград, което бе построено през март 2018-а, три месеца преди старта на Световното първенство. 35-хилядният \"Арена Балтика\" пропада в тресавище. Причината е, че е построен на малък остров между ръкавите на река Преголя. Там почвата е доста специфична и неслучайно, до този момент никой не строеше на това място. Освен това има сериозни обвинения към фирмата изпълнител, че не е използвала достатъчно пясък за основите, за да спести пари. Почвата състава сериозни проблеми и с отводнителната система, като при всеки по-силен дъжд съоръжението се наводнява. Цената на изграждането му бе 300 милиона долара, но скоро той ще бъде реконструиран.", "date": "2019.09.16", "title": "Само година след Мондиала стадион в Калининград пропада"}
{"url": "https://faktor.bg/bg/articles/sotsiolog-1-3", "text": "Една много трудна битка се очертава. Наистина има много условия, преди да кажем кой може да победи. От едни малки щрихи е видно, че ще има една доста оспорвана битка в София. Това каза заяви в студиото на izbori.bg социологът Евелина Славкова. Това, което наблюдаваме е, че Мая Манолова разтваря ветрилото. Разбира се, червената ѝ биография ще бъде много трудно заличена, добави тя. Естествено е, че има умора от 10–годишното управление на Йорданка Фандъкова, но в нейно лице няма това усещане за корумпираност. Грешка е обаче, че Фандъкова застана с лицето си зад проекта на \"Графа\". Трудно ще бъде на един червен кандидат обаче да превземе тази нейна непревземаема крепост, коментира Славкова. Оставя се впечатление, че избори ще има само в София. Причина е силната кандидатура на Мая Манолова. Столицата винаги е била син град и много трудно една червена кандидатура ще се пребори. Но и успехът на Мая Манолова като омбудсман, високият рейтинг, който тя успя да получи, също ще окаже голямо влияние върху изборите, заяви политическият анализатор. По думите ѝ дали патриотичният вот ще се насочи към Фандъкова или към Манолова, ще стане ясно след приключването на регистрацията. Тя поясни, че от това, което се наблюдава, е видно, че голяма част от него ще се насочи към Фандъкова. По думите на Славкова кампанията вече минава през призмата на замерване с кал. Попитана дали може да има предсрочни парламентарни избори, ако Манолова победи на вота наесен, тя заяви, че това няма да има, но ще е знак за ерозия в ГЕРБ. Във връзка с това може ли Мая Манолова да е новият лидер на БСП, тя посочи, че по-скоро Манолова ще създаде нов проект, отколкото да влезе в надпревара за поста на Корнелия Нинова. Евелина Славкова обясни, че не само в София ще бъде оспорвана битката, а и в Пловдив, във Варна, в Русе, във Велико Търново и в други градове. Тя заяви обаче, че няма да има тази синя карта, която е показана през 2015 година. Трудно ми е да кажа колко града ще вземе ГЕРБ, обясни социологът. Славкова коментира и снимките, които се появиха на годеницата на кандидата за кмет на София инж. Борислав Игнатов. По думите ѝ, това е изключително кафява и мръсна кампания. Винаги съм казвала, че когато говорим за кампания, никога не трябва да бъдат замесвани семействата и децата. В крайна сметка човек персонално отговаря за себе си. Всичко бе на изключително ниско ниво, но все пак има и позитив - хората, които не познаваха инж. Игнатов, вече го познават, заяви още Славкова.", "date": "2019.09.16", "title": "Социолог: Мая Манолова разтваря ветрилото, но голяма част от патриотичния вот ще се насочи към Фандъкова"}
{"url": "https://faktor.bg/bg/articles/prokuraturata-se-samosezira-za-lekarya-postavyal-stentove-na-zdravi-hora", "text": "Специализираната прокуратура се самосезира след разследването на журналиста от Нова телевизия Васил Иванов. В предаването \"Неделята на NOVA\" беше показано как лекар в държавната болница в Пазарджик взима 57 000 лева месечна заплата. Той е поставял стентове както на болни, така и на здрави пациенти. След сигнали до предаването за това как работи доктор Петър Лазов, екипът направи експеримент. Изпрати хора под прикритие с коронарография – изследване за нуждата от стент, на здрав човек, в частния кабинет на лекаря. Доктор Лазов не се поколебава да реши: \"Има една стеноза на дясната артерия, която би могла да се стентира съвсем просто и лесно. Има един съд, който трябва да се стентира. Може да направим дясната артерия съвсем лесно и безопасно. Има в началото едно стеснение, което достига може би някъде 50-60-70%, което е сигнификантно. Една процедура ще направим, ще стентираме едната артерия, дали ще сложа един стенд или два стента, не мога да ви обещая\", заявява доктор Петър Лазов. Пред камера лекарят не казва колко е заплатата му, която по информация на екипа на разследването е 57 000 лева. \"Сега не мога да си спомня кое колко съм взимал. Не мога да ви кажа точната сума\", заявява доктор Лазов. Освен очевидното източване на здравната каса, по-страшното е, че слагането на стент на здрав човек води до сериозно увреждане. \"Това е лошо, това е много лошо. Ако, примерно, се отчита някаква дейност, която не е извършена, се отчита и се краде Касата, поне не се наврежда на пациента. Но когато се слага стент на здрав съд, тогава рискът е много голям и тогава директно се уврежда пациента\", обясни проф. Генчо Начев, директор на Кардиологична болница \"Св. Екатерина\". Специализираната прокуратура вече работи по разследването, обяви зам. главният прокурор Иван Гешев. \"Това е от компетентността на специализираната прокуратура. Има данни и за други престъпления. Това, което ще направят и правят в момента, е да възложат на ГДБОП спешно извършване на проверка по излъчения от вас случай. Предстои в днешния ден да се възложи проверка и на АДФИ на НАП, който ще извърши данъчни проверки на посочените от вас лекари. Ще бъде извършена проверка и на Изпълнителна агенция \"Медицински одит\", заяви Иван Гешев.", "date": "2019.09.16", "title": "Прокуратурата се самосезира за лекаря със заплата 57 000 лева месечно"}
{"url": "https://faktor.bg/bg/articles/desniyat-delchev-se-uredi-vodach-na-listata-na-manolova", "text": "Партиите „Движение България на гражданите“ (ДБГ), Национално движение за стабилност и възход (НДСВ), Земеделски народен съюз (ЗНС) и движение „Път на младите“, които подкрепят кандидатурата на Мая Манолова за кмет на София, ще имат обща листа с кандидати за общински съветници в столицата. Сред хората, чиито имена се обсъждат за неин водач, е лидерът на ДБГ Димитър Делчев. Синът на Андрей Делчев, шеф на газовата и петролна асоциация, ще опита да влезе в СОС, като подкрепя Манолова. Прави впечатление също така, че кандидатът на „Демократична България“ за кмет на София арх. Борислав Игнатов и Мая Манолова са с общи тези срещу сметосъбирането. Явно това ще е аргументът на десните за подкрепа на Манолова, ако тя стигне до балотаж с Фандъкова.  (tribune.bg)", "date": "2019.09.16", "title": "Синът на шефа на газовата и петролна асоциация – водач на листата на Манолова"}
{"url": "https://faktor.bg/bg/articles/martin-minkov-e-noviyat-direktor-na-horizont", "text": "Програма \"Хоризонт\" има нов и.д. директор – досегашният програмен директор на БНР Мартин Минков, съобщи ръководителят на на националното радио Светослав Костов. Днес той бе изслушан от СЕМ поради скандала от миналата седмица, когато дългогодишният водещ и съдебен репортер Силвия Великова беше свалена от ефир, а след това и цялата програма на \"Хоризонт\" спря за няколко часа. Случилото се доведе до безпрецедентен протест на журналисти в подкрепа на Силвия Великова и даже на реакция на премиера Бойко Борисов, който лично изиска ситуацията да бъде изяснена. Междувременно КРС, СЕМ и прокуратурата започнаха проверка заради спирането на \"Хоризонт\". Буквално след ден на поста, Николай Кръстев подаде оставка като директор на \"Хоризонт\". Мартин Минков е с 40-годишен стаж предимно в БНР, дългогодишен кореспондент на радиото в Скопие, като има и управленски опит – бил е зам.-директор през 1997 г., директор на радио \"Експрес\" и директор на Радио Бургас. От 2016 г. е програмен директор на БНР.", "date": "2019.09.16", "title": "Мартин Минков е новият директор на \"Хоризонт\""}
