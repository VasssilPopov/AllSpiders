{"url": "https://www.faktor.bg/bg/articles/novini/balgariya/potomak-na-gotse-delchev-nikoga-ne-e-kazval-che-e-makedonets", "text": "Гоце Делчев е един от най-значимите български революционери. Фактът, че Скопие отказва да приеме българските корени на Гоце Делчев, дава повод да представим познати факти за него. Георги Чопов е потомък на революционера. Баба му Лика е внучка на Гоце Делчев. Според Чопов, Гоце Делчев е не по-малък идол от Васил Левски.  „Никога той не е казвал, че е македонец. Най-благият девиз, който характеризира този мой родственик е: Аз разбирам света като поле за културно съревнование на народите\", споделя Чопов пред бТВ. Пейо Яворов е най-близкият приятел, съратник и биограф на Гоце Делчев. Двамата се бият заедно за свободата на Македония в една и съща чета, предвождана от Гоце. Още приживе Яворов посвещава на Гоце пет стихотворения- четниците ги запяват веднага, защото един от тях измисля музиката. Убийството на Гоце Делчев дълбоко наранява поета. За да запази паметта за него, Яворов пише първата му биография. На връщане от фронта по време на Балканските войни, поетът отива в с. Баница - лобното място на Гоце и открива костите му. Те били скрити в местната църква. Той събира останките в едно сандъче и ги връща обратно в България. До 1946-та година тленните останки на Гоце Делчев се съхраняват в урна от Илинденската организация. Външният ни министър Екатерина Захариева категорично отказа датата, която предлага Скопие.  „Много ми се иска да гледаме в бъдещето и е абсурдно да празнуваме дати, свързани с Коминтерна и Тито. Няма как да тази дата да бъде празнувана, това ние никога няма да го приемем”, заяви Захариева.", "date": "2019.06.11", "title": "Потомък на Гоце Делчев: Никога не е казвал, че е македонец"}
{"url": "https://www.faktor.bg/bg/articles/novini/balgariya/karakachanov-do-sedmitsa-shte-pristigne-ofitsialnoto-predlozhenie-za-f-16", "text": "„До 1 седмица ще пристигне официалното предложение за F-16, което официално ще коментираме с тях”, заяви пред Нова телевизия военният министър Красимир Каракачанов. „Нашият стремеж е ясен – да купим най-добрия самолет за нашата изтребителна авиация”, каза още Каракачанов. „Не купуваме самолети само за да имаме самолети, не ги купуваме само за охрана на въздушното пространство, не ги купуваме само, за да правим авиошоу, купуваме авиация, която, не дай си Боже, може да се наложи да участва в бойни действия”, заяви Каракачанов. Вицепремиерът обясни още, че относно сделката има три големите въпроса. Първият е цената, както и оборудването и въоръжението на самолетите. А за това отговаря Министерството на отбраната. Вторият е индустриалното сътрудничество, за което отговоря Министерството на икономиката. Третият е начините и сроковете на плащане, за което разговорите води Министерството на финансите. „Има вариант сумата да бъде депозирана на сметка, от която дори ще прибираме годишна лихва. От нея ще се тегли при всеки етап от сделката. Но това са неща, които, надявам се, колегата министър Горанов ще свърши по най-добрия начин”, коментира Каракачанов. Той коментира и темата с партийните субсидии. „Субсидията отдавна трябваше да се смъкне. От ВМРО в предишното народно събрание предлагахме субсидията от 11 лева да стане 6 лева, но да има и горна граница – не повече от 5 милиона на партия”, каза Каракачанов. „Трябва да бъде намалена, би било жест към обществото, че партиите не мислят само за себе си”. Каракачанов коментира и обвиненията от страна на Волен Сидеров, както и исканата му оставка. „Продължаваме напред, вършим си работата. Който иска да хвърля голи обвинения, да го прави. Когато си последен в класацията, да кажеш, че другите 99% са получили повече с измама, не е сериозно. Ако бяха работили 2 години от „Атака”, може би щяха да имат по-добри резултати. На тях все някой им е виновен”, заяви Каракачанов. „Аз съм човек, устроен широко, искам да вършим работа. Ако не им се работи, да правят каквото си искат”, каза още той.", "date": "2019.06.11", "title": "Каракачанов: До седмица ще пристигне официалното предложение за F-16"}
{"url": "https://www.faktor.bg/bg/articles/pochetniyat-patriarh-na-pravoslavna-tsarkva-na-ukrayna-ne-ni-tryabva-da-preminavame-ot-edna-zavisimost-v-druga", "text": "Почетният патриарх на т.нар. Православна църква на Украйна (ПЦУ) Филарет заяви, че не признава томоса, получен от новата църковна структура от Константинополския патриарх в началото на тази година, предава ТАСС. „Ние не приемаме този томос, защото не знаехме неговото съдържание“, обясни той в рамките на изказване в Киев на Форума на украинската интелигенция. „Ако знаехме съдържанието му, то на 15 декември не бихме гласували за автокефалия, тъй като не ни трябва да преминаваме от една зависимост в друга“. По неговите думи, действащата в Украйна Украинска православна църква – Московска патриаршия служи на интересите на Русия, а Православната църква на Украйна – на Гърция. „Докато по същото време никой не служи на Украйна“, добави Филарет.", "date": "2019.06.11", "title": "Почетният патриарх на Украйна: Нито Русия, нито Гърция - не ни трябва нова зависимост"}
{"url": "https://www.faktor.bg/bg/articles/novini/balgariya/m-algafari-debatat-dali-stava-duma-za-zhertva-ili-terorist-e-absurden-stava-duma-za-natsionalna-sigurnost", "text": "\"Службите в такива случаи имат правото да реагират с твърда ръка. За мен всички тези дебати в социалните мрежи, че става дума за дете, ми се струват абсурдни, става дума за националната сигурност на България\", коментира пред БНТ Мажд Алгафари. Според Димитър Гърдев, обаче, службите не е трябвало да разпространяват информация за 16-годишния ученик, който е бил вербован и радикализиран от \"Ислямска държава\". По думите му, това едва ли ще подтикне и други родители да потърсят тяхната помощ и съдействие. \"Разпространяването на такава информация може да накара някой тинейджър да се \"прочуе\" по този начин. Не можем да отречем, че има подготовка за сериозен атентат\", заяви Гърдев. Мажд Алгафари заяви, че не може да се нарича \"терорист\" момчето, както и, че службите трябва да се произнесат. \"Има опасност от спящи клетки и радикализиране. Има извадки от кореспонденцията на момчето със специално подготвен човек, който му е давал насоки. Това е вече всеобща тенденция, като имаме предвид всеобщата свързаност на хората, прескачането и на езиковата бариера\", каза още Гърдев.", "date": "2019.06.11", "title": "М. Алгафари: Дебатът дали става дума за \"жертва\" или \"терорист\" е абсурден, става дума за национална сигурност"}
{"url": "https://www.faktor.bg/bg/articles/trima-zaginaha-pri-vzriv-na-petrolen-tanker-v-kaspiysko-more", "text": "Трима души загинаха, а други петима бяха ранени при взрив на петролен танкер в руското пристанище \"Махачкала\". След експлозията в машинното отделение, е избухнал пожар. Инцидентът е станал по време на източване на петролни продукти от танкера. От руското министерство на извънредните ситуации съобщиха, че опасност за изтичане на петрол в Каспийско море няма. До момента не е ясно какво е причинило взрива.", "date": "2019.06.11", "title": "Взрив на петролен танкер в руското пристанище \"Махачкала\""}
{"url": "https://www.faktor.bg/bg/articles/administratsiyata-na-tramp-s-plan-za-spasyavane-na-evropa-ot-ruskite-energoresursi", "text": "Главните помощници по национална сигурност на американския президент Доналд Тръмп вярват, че „пътната карта“ за мир в Близкия Изток е трасирана на физическа карта, която виси на стената в Белия дом и на която са отбелязани мрежа от електроцентрали, газови терминали и амбициозни проекти за тръбопроводи, пише електронното издание на гръцкия вестник Protothema. Според трима висши служители на администрацията, тази карта - разсекретена и получена от McClatchy - е мотивирала членовете на Съвета за национална сигурност да дадат приоритет на създаването на газов форум в Източното Средиземноморие, който едновременно да стимулира и да преплита икономиките на няколко страни, които са били в противоречия в продължение на десетилетия. Фокусът върху регионалните енергийни ресурси е в основата на организационния принцип за изграждане на политиката сред ключовите членове на вътрешния кръг на Тръмп, които смятат газа и петрола за ключов елемент в техните стратегии спрямо Русия и Европейския съюз, твърдят източници от Белия Дом и Пентагона. Това е рядък случай на приемственост между администрациите на Тръмп и Обама. Картата за първи път е създадена от картографите на Държавния департамент и енергийните дипломати, които работят по указание на бившия вицепрезидент Джо Байдън, според архитекта Амос Хохщайн, бивш специален пратеник и координатор по международните енергийни въпроси.", "date": "2019.06.11", "title": "Администрацията на Тръмп с план за спасяване на Европа от руските енергоресурси"}
{"url": "https://www.faktor.bg/bg/articles/novini/balgariya/signal-za-bomba-na-tsentralna-gara-v-sofiya", "text": "Сигнал за бомба на Централна гара в София е подаден тази вечер. В момента екипи на МВР проверяват района. Хората са евакуирани от сградата на гарата. Не се допускат и автомобили.", "date": "2019.06.11", "title": "Сигнал за бомба на Централна гара в София"}
{"url": "https://www.faktor.bg/bg/articles/novini/balgariya/obshtinata-obzhalva-sanktsiite-ot-mrrb-zaradi-remonta-na-graf-ignatiev", "text": "Фандъкова коментира заявената подкрепа от БСП за кандидатурата на Мая Манолова за кмет на София: \"Разбира се, съвсем естествено е тя да бъде издигната или подкрепена от БСП, защото тя е един от най-видните членове, беше, преди да стане омбудсман, на БСП, така че това е тяхно решение, тяхна воля и нейна воля. За мен всеки кандидат винаги е бил достатъчно сериозен, когато става въпрос за кампания, защото се явяваме всички пред хората\". Столичната община обжалва наложените санкции от МРРБ за ремонта на улица \"Граф Игнатиев\". Не е ясно дали въобще ще бъде платена от бюджета на града финансовата корекция по проекта, който се финансира с европейски средства, поясни Фандъкова: „Това не е първият случай, в който имаме наложени корекции по проекти на оперативните програми. Имат основание, свое основание управляващите органи. Ние разглеждаме внимателно, отговаряме, така че и в момента ние обжалваме тези корекции, които са наложени. Имаме случаи вече, имаме и спечелени дела, когато обжалваме корекции на управляващи органи.“", "date": "2019.06.11", "title": "Общината обжалва санкциите от МРРБ заради ремонта на \"Граф Игнатиев\""}
{"url": "https://www.faktor.bg/bg/articles/novini/balgariya/dni-sled-avariyata-v-chernobil-zapovyadali-armiyata-da-se-hrani-ot-voennite-zapasi", "text": "Ден-два след аварията в Чернобил, станала на 26 април 1986 г.,  във всички поделения на армията на Народна република България пристига заповед от министъра на народната отбрана генерал Добри Джуров. Без обяснения защо, на командния състав се разпорежда да преустанови храненето на наборната войска с пресни зеленчуци. Забраняват се млякото и прясно сирене. Войниците не трябва да сядат и да лягат по земята на открито. Обичайното замерване на радиацията, което по това време се извършва във всяко поделение на 8 часа, става на 4 часа, гласи още заповедта на генерал Джуров, разказва пред БНР генерал Димитър Димитров, бивш командир на Втора тунджанска лека пехотна бригада в Стара Загора.  Тогава той е началник-щаб на 49 полк в Симеоновград. „Официално никой не ни каза причината за тази заповед. Но офицерите бързо се досетихме каква може да е причината с тази точка за промяна на честотата на замерване на радиацията. В България към този момент имаше 273 пункта за замерване. Около седмица мерихме на 4 часа. В началото нямаше нищо, но после, явно облакът беше достигнал страната, ни заповядаха да мерим на 2 часа. А на два часа по плана за бойна готовност се мери, когато има опасност от военна агресия или вече има започнати бойни действия“, разказа генералът. Новата заповед напълно потвърждава опасенията на офицерите, че някъде има ядрена катастрофа.  Официалното съобщение за аварията в Чернобилската електроцентрала пристига месец по-късно.", "date": "2019.06.11", "title": "Дни след аварията в Чернобил заповядали армията да се храни  от военните запаси"}
{"url": "https://www.faktor.bg/bg/articles/novini/balgariya/balgariya-i-oshte-12-darzhavi-s-deklaratsiya-za-uskorena-evrointegratsiya-na-zapadnite-balkani", "text": "Българският министър на външните работи заедно с министрите на други 12 държави членки на ЕС настоя за ускоряване на европейската интеграция на Западните Балкани.  Тринайсетте министри (на България, Чехия, Естония, Латвия, Литва, Унгария, Италия, Малта, Австрия, Хърватия, Словения, Полша, Словакия) , призоваваха за започване на преговори за присъединяване с Република Северна Македония и Албания през юни 2019 г., съобщиха от пресцентъра на Министерството на външните работи. Съвместното изявление отбелязва значението на процеса на разширяване на ЕС със страните от Западните Балкани като основен инструмент за постигане на устойчива стабилност, мир и просперитет. Призовават се всички членове на Съвета да проявят далновидност и да приемат смели решения този месец, чрез които да дадат положителен тласък на реформите в съответствие със стандартите и ценностите на ЕС. Необходимо е държавите от региона да работят за тясно регионално сътрудничество и да положат усилия за  истински добросъседски отношения. България смята, че започването на преговорния процес с Албания и Република Северна Македония ще запази и укрепи положителния импулс на реформите в техните общества. Държавите-членки на ЕС ще имат възможност на всеки етап от процеса да оценяват техния индивидуален напредък и да оказват подкрепа за изпълнение на критериите. Разширяването на ЕС със страните от Западните Балкани остава сред приоритетните за България външнополитически цели. Добросъседските отношения, регионалното сътрудничество и върховенството на правото са хоризонтални критерии за напредък на страните-кандидатки. Изпълнението на буквата и духа на Договора за приятелство, добросъседство и сътрудничество от страна на Република Северна Македония ще бъде ключово за взимане на съответните решения. Това е пътят за гарантиране на регионалната стабилност и за решаване на всички открити въпроси с цел създаване на сигурна среда на регионална и европейска сигурност.", "date": "2019.06.11", "title": "България и още 12 държави с декларация за ускорена евроинтеграция на Западните Балкани"}
{"url": "https://www.faktor.bg/bg/articles/kmetat-na-rayon-severen-v-plovdiv-ostava-v-aresta", "text": "Кметът на район „Северен” в Пловдив Ральо Ралев и соченият за негов съучастник Иван Делевски остават в ареста. Това реши специализираният апелативен съд, предава Нова телевизия. Ралев е обвинен за търговия с влияние и искане на подкуп от 60 000 лева от строителен предприемач. Срещу сумата трябвало да даде разрешително за строеж. В съдебната зала Ралев пожела да бъде пуснат на свобода. Уточни, че е в едномесечен неплатен отпуск, който можел и да удължи, за да е сигурно, че няма да пречи на разследването. Ралев и Делевски бяха задържани в края на май. Тогава от прокуратурата съобщиха, че са следили кмета в рамките на 5 месеца и сравниха случая му с този на бившия кмет на \"Младост\" Десислава Иванчева.", "date": "2019.06.11", "title": "Кметът на район „Северен” в Пловдив остава в ареста"}
{"url": "https://www.faktor.bg/bg/articles/zabranyavat-tortite-i-vaflite-v-detskite-gradini", "text": "Държавата забранява приготвянето и предлагането на пържени храни, торти, вафли и бонбони в детските градини, домовете за деца и детските лагери. Забраната е записана като промяна в наредбата за здравословното хранене на децата, които са на възраст от 3 до 7 години. Новите текстове предвиждат консумирането на поне три вида пресни плодове и пресни зеленчуци седмично, айрян без добавена сол и на конфитюри с екстра качество. Децата няма да могат да хапват и морски дарове, като миди, раци и калмари, тъй като ще се допуска единствено консумацията на риба. Досега правилата за здравословно хранене в детските заведения позволяваха прием на пържени храни, както и на торти, пасти, сладкиши, вафли и бонбони до два пъти седмично. В проекта на наредбата отпада възможността за сладките изделия, а консумацията на пържено се забранява. Въвежда се изискване децата да хапват поне по 3 вида пресни плодове и още толкова вида пресни зеленчуци седмично, а подкрепителната закуска преди обяд вече ще може да бъде и от зеленчуци, но без добавена сол или захар. Предлага се нова група храни, наречени добавени мазнини, която включва растителни и млечни масла, а приемът на мазнини  се ограничава до там, че те да бъдат между 25 и 35 процента от енергийната стойност на храната. Подобни ограничения има за захарта - до 10 процента от стойността на храната, и за солта - до 4.5 грама на ден, информира \"Дарик\". Според новите текстове децата трябва да консумират пълнозърнести продукти поне 5 пъти в седмицата, да ядат конфитюри и мармалади само с екстра качество, сирене, кашкавал и извара - само от краве мляко, а месото да няма тлъстини и да не е обработено по друг начин, освен охладено. Няма да се допускат фабрично приготвени кайма, кюфтета и кебапчета. В наредбата са разписани и препоръчителни храни в количества, съобразени с възрастта на децата, като децата са разделени на две групи - от 3 до 4 години и от 5 до 7 години.", "date": "2019.06.11", "title": "Забраняват тортите и вафлите в детските градини"}
{"url": "https://www.faktor.bg/bg/articles/dzhi-pi-grup-kontrirat-fandakova-ne-izpalnenieto-proekta-na-grafa-e-kalpav", "text": "Проектът за ремонт на емблематичната софийска улица „Граф Игнатиев” е бил некачествен, а не изпълнението. С тази позиция излезе фирмата-изпълнител „Джи Пи Груп”, която както стана ясно ще понесе солена глоба от 280 000 лева, наложена й от Столичната община заради дефекти, които се появиха дни, след приемането на обекта.  Дружеството не приема наложената им санкция, тъй като появилият се дефект е „недостатък на проекта, а не на изпълнението“.  Кметът на София Йорданка Фандъкова също намекна, че имало недостатъци в проекта, довели до надигането на настилката. На проектантите, които според зам.-кметът по транспорт и бюджет Дончо Барбалов са от общинската фирма „Софпроект“, към момента няма наложена глоба „Ние сме задължени да изпълним заложеното в проекта. След огледите, които направихме, смело можем да кажем, че недостатъците са в проекта, а не в изпълнението“, коментира проектовият мениджър на „Джи Пи Груп“ Георги Гигов пред Би Ти Ви. Той добави, че „най-добрият ни ресурс“ е работил по ремонта на „Граф Игнатиев“ и всичко е изпълнено „на 100%“.  Директорът на дирекция „Транспортна инфраструктура” Даниел Евлогиев каза: „Не приемаме оправданията на строителя“. Все пак допълни, че е назначена проверка на „всички проектантски решения“ и ако се открият грешки, „виновният ще понесе отговорност“. Не е ясно защо проверката на проектантските решения не е направена преди те да станат реалност, нито пък защо обектът беше приет, след като още тогава беше ясно, че има редица проблеми.  В телевизионно интервю кметът на София Йорданка Фандъкова се оправда, че нямала право да си избира фирмата изпълнител „така, както на мен ми харесва“. „Има процедури, обществени поръчки, осигурили сме максимална прозрачност. Нямам никакви притеснения да налагам санкции, фирмите знаят, че няма да има компромис“, каза кметът. „Нося всеки ден моята отговорност, но политически спекулации по тази тема няма да приема“, каза още Фандъкова.", "date": "2019.06.11", "title": "„Джи Пи Груп” контрират Фандъкова: Не изпълнението на ремонта, проектът за \"Графа\" е калпав"}
{"url": "https://www.faktor.bg/bg/articles/kultura/art-faktor/globyavat-do-30-000-lv-sobstvenika-na-saborenata-kashta-v-plovdiv-tryabva-da-ya-vazstanovi", "text": "До 30 000 лв. е глобата за незаконното събаряне на емблематичната къща на богатия търговец на тютюн Васил Куцоглу зад общината в Пловдив, съобщи БНТ. Собствениците й пък ще трябва да я възстановят в първоначалния й вид. Александър Трайков - директор на Главна дирекция \"Инспекторат за опазване на културното наследство\" към Министерство на културата обясни, че сградата се намира в центъра на Пловдив, като тя е със специфично културно значение. По думите му обаче не се знае поради какви обстоятелства е била съборена, така че Министерството на културата е предприела проверка и случаят ще бъде предаден на прокуратурата за разследване. Собствениците ѝ били задължени да запазят фасадата на сградата. Трайков отбелязва още, че чешкият архитект Йосиф Шнитер остава в наследството на Пловдив повече от 20 сгради, произведения на изкуството. Според внучката му това е поредно посегателство срещу историята на Пловдив. По думите на Мария Шнитер най-вероятно пак ще се окаже, че не са нарушени никакви правила и никакви норми. От фирмата изпълнител са отказали всякакъв коментар. Собственикът на обекта обяснил, че къщата е съборена, защото е пострадала от големите валежи.", "date": "2019.06.11", "title": "Глоба до 30 000 лв. за съборената къща в Пловдив, собственикът трябва да я възстанови"}
{"url": "https://www.faktor.bg/bg/articles/sem-poryaza-katsi-vaptsarov-ot-konkursa-za-shef-na-bnt", "text": "Съветът за електронни медии е решил, че един от кандидатите за генерален директор на Българската национална телевизия (БНТ) - Кръстю Вапцаров (популярен като Къци Вапцаров), не може да участва в конкурса, съобщава БНР. Аргументът на медийните регулатори е, че Вапцаров е вписан като едноличен собственик и управител на няколко дружества, което нарушава законовите изисквания за избор на генерален директор на държавната телевизия. Членът на СЕМ и председател на техническата комисия по проверка на документите на кандидатите Бетина Жотева се аргументира, цитирана от БНР: \"Осем души подадоха документи за този конкурс. След сериозна и обстойна работа на комисията докладвам, че един от кандидатите - именно Кръстю Вапцаров, не може да участва в конкурса, защото са налице законови предпоставки за това. Комисията констатира несъответствие с изискването на чл.26, т.2 от ЗРТ, а именно, че при проверка в Търговския регистър е установено, че лицето е вписано като едноличен собственик и управител на няколко дружества.\" Така в конкурса за поста на генерален директор на телевизията остават да участват седем кандидати - Емил Кошлуков, Сашо Диков, Стоил Рошкев, Сашо Йовков, Никола Тодоров, Явор Симов и Радослав Главчев. СЕМ ще избере генерален директор на БНТ на 5 юли.", "date": "2019.06.11", "title": "СЕМ поряза Къци Вапцаров от конкурса за шеф на БНТ"}
{"url": "https://www.faktor.bg/bg/articles/sport/padnahme-ot-kosovo-nasred-sofiya-trikolyorite-pak-shte-gledat-evropeyskoto-po-futbol-vkashti", "text": "Българският национален по футбол отново ще гледа Европейското първенство вкъщи, пред телевизора, след като успяха да стигнат последното място в квалификационната ни група. Пред нас са Черна гора, Косово, Чехия и Англия. До тук се стигна, след като тимът ни не успя да спечели нито точка в поредния си мач от квалификациите за Евро 2020. Селекцията Красимир Балъков се нуждаеше от задължителна победа над Косово тази вечер, ако иска да запази реални шансове за класиране на континенталния форум след година. Припомняме, че страната ни не е играла на европейски или световен форум от 2004 г. насам.  Задачата пред трикольорите на ст. \"Васил Левски\" обаче не бе никак лесна, тъй като съперникът се намира във възход и в редиците му се подвизават част от големите таланти на европейския футбол, ако това може да бъде някакво оправдание. Рашица откри след 14 минути игра, но Попов изравни в самия край на първата част. Кристиян Димитров бе точен с глава десет минути след почивката, а 2:2 направи Муричи, разписал се също след засичане на топката при центриране в 64-ата минута на двубоя. В продължението на мача влезлият като резерва Рашица бе точен за 2:3. Първото полувреме не се разви съвсем според очакванията на селекционера на България Красимир Балъков. Тимът ни започна с опит за налагане на териториален натиск от самото начало на сблъсъка, но постепенно съперникът взе инициативата в свои ръце. Атаките пред полето на Михайлов зачестиха и бе очевидно, че ако съставът ни не коригира играта си ще получи първи гол в мача. Така и стана. Това се случи след 14 минути игра, когато центриране в наказателното поле вся смут в българските редици, Страхил Попов се забави с изчистването на топката, опита да я отиграе технично с пета, но не я уцели, тя попадна у Милот Рашица, който без да се замисля я прати в мрежата за 1:0. За изненада на тима ни, опонентът нямаше никакви намерения да се отдръпва в задни позиции. Напротив, играчите на Косово се настаниха трайно в половината на \"трикольорите\". На два пъти гостите бяха близо до реализиране на нов гол, но добрите намеси на Михайлов и липсата на късмет им попречиха това да стане факт. Малко преди почивката Десподов падна в пеналта на Косово и от щаба ни претендираха, че срещу него е било извършено нарушение. Съдията обаче бе категоричен, че фаул няма. Секунди преди паузата лидерът на отбора ни Ивелин Попов получи подаване в близост до наказателното поле, напредна между двама защитници и стреля мощно в горния ляв ъгъл на вратата на Мурич за 1:1, връщайки \"лъвовете\" в битката на националния стадион. Десет минути след паузата първата смяна на Балъков се оказа успешна, като влезлият от скамейката Димитров засече по перфектен начин центриране в полето на съперника с глава, правейки обрата пълен. Девет минути по-късно обаче Муричи, също с глава, вкара кълбото в мрежата на Михайлов, който не се намеси по възможно най-добрия начин при центриране в своето поле. Муричи бе точен още веднъж малко по-късно, но повторенията показаха, че отбелязаният от него гол след рикошет в горната греда е бил реализиран от нечиста позиция. Нападателят бе в положение на засада. Последният гол на националния стадион бе отбелязан в даденото продължение на срещата, когато Рашица сложи точка на спора с попадение за крайното 2:3. Тимът ни не се намира в чудесна позиция във временното класиране, като разполага с едва 2 спечелени точки срещу името си. Косово вече има пет на сметката си.", "date": "2019.06.11", "title": "Паднахме от Косово насред София, трикольорите са последни в квалификационната група за Евро 2020"}
{"url": "https://www.faktor.bg/bg/articles/sport/ivelin-popov-izrigna-sreshtu-mladite-futbolisti-natsionalniyat-otbor-ne-e-siropitalishte", "text": "Капитанът на националния отбор по футбол Ивелин Попов изригна срещу младите си колеги след загубата от Косово в София с 2:3 в кавалификационен мач за Евро 2020. \"Всички в съблекалнята бяха с наведени глави. Казах им, че няма да върнем времето. Така се получи, че трябваше да сме по-съобразителни във фаза защита. Ако тръгна да говоря за физическото състояние, няма да бъде удачно. Имах разговор с Десподов и му казах, че на всеки времето му изтича\", коментира Попов. \"Младите трябва да променят мисленето си. Те в България винаги могат да се върнат. Кой друг играе в европейско първенство? Има още много мачове. Да се надявам на чудо. Историята показва, че никога не сме побеждавали Англия там. Нямаме чувство за единство\", каза още Попов.  \"Президентът (на БФС Борислав Михайлов - б.р.) не може да бръкне в главите на младите. Говори се постоянно за подмладяване, а те искат ли? Националният отбор не е сиропиталище, за да те викат, защото си млад. Едно време трябваше да изиграеш 15 мача в \"А\" група, за да влезеш. Афектиран съм от загубата, но младите реално искат ли? Не всеки президент да казва кой да извикат. Жалко е. Плаче ми се, но какво можем да направим. Вината не е във футболния съюз и треньорите, а в играчите и дали искат. Взимат се пари на децата, за да тренират. Защо направиха тези школи? Синът ми тренира в Ростов и има трима треньори. Ние на тези деца какво им даваме? Страшно е и се надявам малките да изкоренят тази простащина. Нямаме чувство за единство. Ние сме такъв народ. Мачкани, бутани и ръчкани, но все сме оцелявали. На вас ви е по-добре да пишете след победи. Видяхте ли къде играят футболистите им?\", загатна Попов.", "date": "2019.06.11", "title": "Ивелин Попов изригна срещу младите футболисти: Националният отбор не е сиропиталище!"}
{"url": "https://www.faktor.bg/bg/articles/konsultantkata-na-chernobil-v-sssr-ne-kazvaha-okey-nyamashe-i-hrana-za-kotki", "text": "Един от големите плюсове на вдигналия много шум американски сериал \"Чернобил\" е неговата изключителна точност при възпроизвеждането на съветската действителност. И в това няма нищо случайно - сред консултантите на сценариста Крейг Мазин е украинката Елена Козлова-Пейтс, която от 20 години живее в Съединените щати и почти случайно се свързва с Мазин, когато разбира, че подготвя филм за ядрената авария – тя сама му предлага услугите си и той незабавно я ангажира, разказва \"Дойче Веле\". Аварията в атомната електроцентрала в Чернобил на 26 април 1986 г. е една от най-ужасяващите катастрофи в най-новата история на Европа. Вследствие на експлозията, изпуснатата радиация засяга Украйна, Белорусия и Русия, а радиоактивният облак стига чак до Западна Европа и скандинавските държави.  \"Не съм имала много работа по филма - сценарият беше почти перфектен\", разказва Козлова, която споделя пред \"Дойче Веле\" някои детайли от сътрудничеството си с Мазин. Например в една сцена от първата серия, която показва как ученият Валерий Легасов малко преди да се самоубие оставя на котката си паничка с храна. Първоначално в сценария е било записано, че той оставя „котешка храна“ в паничката. А по това време в СССР не е имало специална храна за котки - детайл, която Крейг няма как да е знаел. И той незабавно нанася корекции за този епизод. Много ме впечатли това, че човек, който никога не е бил в тази част на света и дълго време не я е познавал, само за няколко години е успял да се доближи в такава степен до историята и културата ѝ. А най-много от всичко ме порази това, че Крейг направо се бе влюбил в своите герои\", споделя консултантката. Двамата със сценариста работели съвместно най-вече върху диалозите, в които били променяни отделни думи. На няколко пъти, например, се срещала думата \"окей\", която определено не се е използвала в Съветския съюз през 1986, особено пък в средите на партийните членове или миньорите. Или друг епизод - когато пожарникарят Василий Игнатенко се събужда и двамата с жена си тръгват да видят от прозореца какво е станало – по сценария той носел тениска, а тогава тениските бяха рядкост - хората носеха потници, казва Елена Козлова-Пейтс. Филмът често е критикуван за това, че в сериала прекалено често се чува обръщението „другарю“. В едно свое интервю Мазин казва, че това се дължи отчасти на факта, че на чужденците им било много трудно да произнасят обичайните руски обръщения по собствено и бащино име. А що се отнася до сцената, в която виден партиен ръководител от Минск е показан как пие водка в кабинета си, консултантката не смята, че това е прекалено - все пак са минали цели 33 години от онези времена, много от нещата са се позабравили, а и подобни случаи със сигурност е имало. Покрай работата си по филма консултантката открива и за себе си нови факти, свързани с Чернобил. \"Бях ученичка и помня какво се случи тогава. Отлично помня и манифестацията на 1 май 1986-та, помня лятото, в което не биваше да събираме липов цвят, имаше и много други забрани. Бащата на момчето от съседната къща замина за Чернобил още в първите дни след аварията и когато се върна, почти веднага почина. Бях много впечатлена - човекът се бе пожертвал заради другите.\" Според Козловска, сценаристът на \"Чернобил\" е искал точно това - да направи сериал в памет на онези, които са страдали и са се пожертвали. Важно е и обстоятелството, че трагедията е поставена в контекста на другите съветски престъпления срещу човечеството, срещу гражданите на страната. А най-важно - по думите на консултантката - е показването на героизма на главните действащи лица, на начина, по който са се опитвали да се борят с невидимия враг, за да спасят хората в региона и в цяла Европа.", "date": "2019.06.11", "title": "Консултантката на \"Чернобил\": В СССР не казваха \"окей\", нямаше и храна за котки"}
{"url": "https://www.faktor.bg/bg/articles/boyko-borisov-inspektira-stroitelnite-deynosti-na-zhp-otsechkata-sofiya-elin-pelin", "text": "Бойко Борисов инспектира строителните дейности на железопътната отсечка София-Елин Пелин, където се полага нов железен път.  С изграждането на този и другите участъци ще се постигне намаляване на времето за пътуване между София и Пловдив до 1 час и 10 минути. \"С изграждането на този и другите участъци ще се постигне намаляване на времето за пътуване между София и Пловдив до 1 час и 10 минути\", обеща премиерът.   Транспортният министър Росен Желязков, който се вози с него каза, че влаковете ще се движат със скорост от 160 до 200 км/ч. \"Това е предвидено и за съществуващи отсечки като Пловдив - Бургас. Трябва да се има предвид, че всеки 10 км/ч над 160 км/ч оскъпяват с 10% разходите. От София, като се започне, през \"Подуяне\", \"Казичене\", в Елин Пелин, Костенец - нови гари се правят. В Пазарджик е нова гарата, в Пловдив\", допълни Желязков. Ремонтът на отсечката се финансира със средства от Механизма за свързване на Европа. Това е един от първите четири транспортни проекта, одобрени през 2015 г. още при първото набиране на проектни предложения по схемата.  Отпуснатите средства са в размер на 120 млн. лева. Изпълнител е сдружението \"Келет\" ДЗЗД с партньори \"Келет - УТ\", Унгария, и АБ АД, Хасково. Срокът за реализация на обекта е 4 години – 1 година за проектирането и още 3 за строителството.", "date": "2019.06.11", "title": "Бойко Борисов обеща - влак София-Пловдив за 70 минути (ВИДЕО)"}
{"url": "https://www.faktor.bg/bg/articles/tsenite-na-petpola-ymepeno-ce-povishavat", "text": "Цeнитe нa пeтpoлa oт eтaлoннитe cвeтoвни мapĸи във втopниĸ yмepeнo ce пoвишaвaт. Инвecтитopитe ce oпитвaт дa пpeцeнят oбcтaнoвĸaтa нa пaзapa пo oтнoшeниe нa бaлaнca мeждy тъpceнeтo и пpeдлaгaнeтo нa cypoвинaтa. Aвгycтoвcĸитe фючъpcи зa copтa Вrеnt нa лoндoнcĸaтa бopca ІСЕ Futurеѕ днec cyтpинтa пocĸъпвaт c $0,18 - дo $62,47 зa бapeл. B xoдa нa тъpгoвиятa в пoнeдeлниĸ тяxнaтa цeнa ce пoнижи c 1 дoлap и в ĸpaя нa cecиятa бe $62,29 зa бapeл. Aмepиĸaнcĸият eтaлoн WТІ c дocтaвĸa юли нa нюйopĸcĸaтa cтoĸoвa бopca (NYМЕХ) в cъщoтo вpeмe ce тъpгyвa пo $53,60 зa бapeл, c $0,34 нaд нивoтo тo вчepa. B пoнeдeлниĸ цeнaтa нa тeзи ĸoнтpaĸти cпaднa c $0,73 - дo $53,26 зa бapeл. Глaвнoтo oпaceниe зa глoбaлния пaзapa нa cypoвинaтa ocтaвa зaбaвянeтo нa pacтeжa нa cвeтoвнaтa иĸoнoмиĸa зapaди тъpгoвcĸия ĸoнфлиĸт мeждy CAЩ и Kитaй. Oчaĸвa ce лидepитe нa двeтe нaй-гoлeми иĸoнoмиĸи в cвeтa дa oбcъдят тъpгoвcĸoтo cпopaзyмeниeтo в paмĸитe нa cpeщaтa нa Г 20 в ĸpaя нa юни. Meждyвpeмeннo пpeзидeнтът Tpъмп зaплaши, чe щe въвeдe нoви митa въpxy внoca нa ĸитaйcĸитe cтoĸи, aĸo ĸитaйcĸият лидep Cи Дзинпин нe дoйдe нa cpeщaтa. Oт дpyгa cтpaни cтpaнитe yчacтничĸи в пaĸтa OΠEK+ зaceгa ycпeшнo изпълнявaт ycлoвиятa нa cпopaзyмeниeтo зa oгpaничaвaнe нa дoбивa, чиeтo дeйcтвиe пpиĸлючвa в ĸpaя нa юни. Toгaвa cтpaнитe щe ce cъбepaт и oбcъдят нeгoвoтo пpoдължaвaнe, зa ĸoeтo изглeждa имa пoлoжитeлнo paзбиpaнe.", "date": "2019.06.11", "title": "Цeнитe нa пeтpoлa yмepeнo ce пoвишaвaт"}
{"url": "https://www.faktor.bg/bg/articles/nsi-rast-na-balgarskiya-iznos-prez-parvite-4-mesetsa-na-2019-g-doblizhi-10", "text": "Износът на стоки от България към страните от Европейския съюз и към трети страни се увеличава през април с 6,1% спрямо същия месец на предходната година, достигайки 4,4967 млрд. лева. В същото време вносът се повиши с едва 0,2% до 4,978 млрд. лева, показват предварителни данни на Националния статистически институт (НСИ). Общото външнотърговско салдо през четвъртия месец на настоящата година обаче остава отрицателно и в размер на 481,3 млн. лева, но спрямо дефицит за 729,5 млн. лева през април 2018-а година. През първите четири месеца на 2019-а година общият износ от България се увеличава с 9,5%, достигайки 18,6639 млрд. лева спрямо година по-рано, докато вносът на стоки в нашата страна нараства с 4,6% до 20,6089 млрд. лева. Общото външнотърговско салдо е отрицателно и в размер на 1,945 млрд. лева, но спрямо дефицит за 2,6687 млрд. лева през периода януари - април на предходната година. Износът на България в посока ЕС се повишава през първите четири месеца на настоящата година със 7,3%, достигайки размер от 12,7438 млрд. лева, докато в посока на трети страни експортът нараства с цели 14,7% до 5,9201 млрд. лева. Само в рамките на април износът към ЕС нараства с 8,2% до 3,1367 млрд. лева, а в посока трети страни - с едва 1,7% до 1,360 млрд. лева. В същото време вносът от ЕС се повишава през периода януари - април на 2018-а година с 2,3% до 13,2926 млрд. лева, като само в рамките на април нараства с 8,3% до 3,4748 млрд. лева. Вносът от трети страни пък се увеличава от началото на годната с 9,1% до 7,3163 млрд. лева, но в рамките на април се свива с 14,4% до 1,5032 млрд. лева.", "date": "2019.06.11", "title": "НСИ: Ръстът на българския износ през първите 4 месеца на 2019 г. доближи 10 %"}
{"url": "https://www.faktor.bg/bg/articles/rumaniya", "text": "Потребителите в България ще платят допълнително 18 млн. евро към сметките за природен газ през следващата газова година от октомври 2019 г., заради увеличени със 150 процента такси за пренос на суровината през територията на Румъния. Това пресмятат от Българската федерация на индустриалните енергийни консуматори (БФИЕК ). От федерацията са изпратили писма до енергийния министър Теменужка Петкова, шефа на КЕВР Иван Иванов и директорите на \"Булгаргаз\" Николай Павлов и на \"Булгартрансгаз\" Владимир Малинов. Организацията смята да сезира Европейската комисия за възпрепятстване на интегритета на регионалния пазар от страна на Румъния, тъй като нейният газов оператор \"Трансгаз\" продължава да ограничава конкуренцията като блокира достъпа до местния си добив за чужди играчи. Това на свой ред пречи на българската индустрия да търси различни източници на природен газ. Големите промишлени енергийни консуматори припомнят, че \"Трансгаз\" бе обект на разследване от ЕК за ограничаване конкуренцията на пазара за природен газ в Югоизточна Европа. Няма обаче информация за развитието по делото на ЕК, което се очаква да приключи по същия начин като това срещу руската \"Газпром\" - с поемане на ангажименти за отстраняване на проблемите. \"Поетите подробни ангажименти (от \"Трансгаз\") за изграждане и модернизация на компресорни станции, както и осигуряване на достъп до капацитет за местен добив в Румъния са от основно значение за осигуряването на диверсифицирани източници за българския пазар\", посочва се в писмото на БФИЕК. В допълнение към нерешените все още препятствия от страна на \"Трансгаз\", румънският оператор спешно и непрозрачно е утвърдил нови тарифи за пренос през транзитната си газопреносна мрежа, като средното увеличение за газова година 2019-2020, по изчисление на БФИЕК се равнява на до 150% спрямо сегашната тарифа. Според федерацията това е кроссубсидиране между необходимите годишни приходи за транзит и пренос по вътрешната газопреносна мрежа на Румъния, за сметка на крайните клиенти в регионалните пазари, в това число България. Организацията оценява допълнителните разходи за пренос през Румъния на близо 18 млн. евро годишно, което ще доведе до поне 3 процента ръст на крайните цени на природния газ за всички клиенти в България. Това на практика ще нулира ефекта за българския пазар от сключените в последно време от \"Булгаргаз\" сделки с алтернативни източници на природен газ извън \"Газпром\". Според БФИЕК тази ход на \"Трансгаз\" засяга и интеграцията на България с регионалните пазар в контекста на идеята за газоразпределителния център \"Балкан\". За по-важно обаче организацията смята лишаването на българския газов пазар, където започва реформа за пълно освобождаване, от достъп до алтернативни доставки и местен добив в Румъния.", "date": "2019.06.11", "title": "Румъния вдига  драстично преносните такси за газа, България ще плаща повече"}
{"url": "https://www.faktor.bg/bg/articles/ikonomika/v-karolev-ideite-za-namalyavane-na-dds-na-hlyaba-i-lekarstvata-sa-populistki-i-vredni", "text": "\"Идеите за намаляване на ДДС на хляба и лекарствата са популистки и вредни\", заяви пред радио „Фокус“ икономистът Владимир Каролев. Според Владимир Каролев ако данък добавена стойност на хляба се намали от 20 на 5 процента, спестяванията ще бъдат около 1,5 лева на месец на човек, тъй като според статистиката средно на година българинът потребява 84 хляба. „Като добавим прясното, киселото мляко и лекарствата, сметката става 9 лева на месец. Ако се намали ДДС-то от 20 на 5 процента за хляб, кисело, прясно мляко и лекарство, спестяванията са много малко и дори не се знае дали ще има спестявания“, обясни икономистът. По думите му обикновено увеличението на данъка на дадена стока или услуга не се отразява в цената и обратното – при намаление, то не се отразява изцяло в намалена цена. Владимир Каролев припомни, че цената зависи от търсенето и предлагането на пазара. Според него данък добавена стойност може да бъде намален за определена стока и това да не доведе до намаление на цената на продукта. Владимир Каролев допълни, че ако се диференцира данъкът за определена стока, ще бъдат намалени приходите в бюджета, а това трябва да бъде компенсирано по някакъв начин. Една от възможностите е с увеличаване на друг вид данъци.", "date": "2019.06.11", "title": "В. Каролев: Идеите за намаляване на ДДС на хляба и лекарствата са популистки и вредни"}
{"url": "https://www.faktor.bg/bg/articles/novini/svyat/sasht-uvelichavat-voennoto-si-prisastvie-v-polsha", "text": "Съединените щати ще увеличат \"качествено и количествено\" военното си присъствие в Полша. Политическо споразумение за това ще бъде сключено в сряда при посещението на полския президент Анджей Дуда в Белия дом, съобщи самият той в интервю за агенция Ройтерс. Съединените щати разположиха военни части в Полша през 2016 година, в отговор на анексирането на Крим от Русия. Пред Ройтерс полският държавен глава посочи, че тези части ще бъдат засилени логистично, ще бъде увеличен и командният им капацитет. Полша е готова да изгради и писта за американски бойни дронове. Вашингтон и Варшава обаче са все още далеч от реализирането на друга идея на Дуда - за създаване на голяма американска база на полска територия.  При предишната си визита в Съединените щати полският президент предложи страната му да осигури 2 милиарда долара за бъдещия \"Форт Тръмп\". Въпросът за разноските обаче все още не е решен.", "date": "2019.06.11", "title": "САЩ увеличават военното си присъствие в Полша"}
{"url": "https://www.faktor.bg/bg/articles/novini/svyat/savetnik-na-niksan-ima-prilika-mezhdu-uotargeyt-i-razsledvaneto-za-ruska-namesa-v-izborite", "text": "Бивш съветник в Белия Дом от времето на администрацията на Ричард Никсън заяви, че вижда паралели между \"Уотъргейт\" и разследването за руска намеса в изборите през 2016-а година.  Пред Правната комисия в Камарата на представителите Джон Дийн посочи, че една от приликите между Никсън и Доналд Тръмп е опитът да се контролира разследването. Демократите опитват да насочат вниманието на обществото към детайли от разследването на Мълър, след като президентът Тръмп блокира явяването в Конгреса на негови съветници. Самият Мълър към момента отказва да се яви на изслушване, но в доклада си разглежда 10 епизода, които могат да се приемат като потенциално възпрепятстване на правосъдието – действие и да са повод за започване на процедура по импийчмънт. Изслушването на Дийн в понеделник бе първото от поредица подобни, които целят да внесат яснота дали Тръмп е възпрепятствал  правосъдието. Председателят на Правната комисия в Камарата на представителите – демократът Джерълд Надлър смята, че докладът на Мълър не оправдава Тръмп, въпреки че няма доказателства президентът да е бил намесен в заговор с Русия.", "date": "2019.06.11", "title": "Съветник на Никсън: Има прилика между \"Уотъргейт\" и разследването за руска намеса в изборите"}
{"url": "https://www.faktor.bg/bg/articles/prezidentat-initsiira-kragla-masa-po-temata-za-glaven-prokuror", "text": "На 12 юни от 10 часа на „Дондуков 2“ президентът Румен Радев ще открие кръгла маса на тема „Предстоящ избор на главен прокурор – критерии и обществени очаквания“. Това съобщиха от прессекретариата на държавния глава. За участие са поканени представители на неправителствения сектор – организации, имащи отношение към съдебната система и съсловни професионални организации на юристи. Кръглата маса е в продължение на поредицата от разговори, които президентът проведе с представители на съдебната и изпълнителната власт във връзка с критериите за избор и правомощията на следващия главен прокурор. Срещите целят да отговорят на обществените очаквания за прозрачна процедура за избор на следващ главен прокурор, която завършва с указ на държавния глава.", "date": "2019.06.11", "title": "Президентът инициира кръгла маса по темата за главен прокурор"}
{"url": "https://www.faktor.bg/bg/articles/karayancheva-podkrepyame-usiliyata-na-kosovo-za-integriraneto-im-v-es", "text": "Председателят на Народното събрание Цвета Караянчева изрази подкрепата на България за усилията, които Косово полага за интегриране в Европейския съюз. Това съобщиха от пресцентъра на Народното събрание. Тя разговаря с председателя на парламента на Република Косово Кадри Весели, който е на посещение в София. \"България ще продължи да подкрепя и подпомага усилията на всички страни от региона на Западните Балкани, които желаят да станат част от ЕС\", заяви Цвета Караянчева. Тя припомни, че тази тема беше сред основните акценти по време на първото за България председателство на Съвета на ЕС през 2018 г. \"Ние сме готови да окажем помощ на страните от региона, защото знаем колко е труден процесът на интеграция и колко е важно да можеш да разчиташ на приятелска подкрепа\", подчерта председателят на Народното събрание. Председателят на парламента на Република Косово Кадри Весели изрази благодарност към България за подкрепата, която оказва на Косово и посочи, че страната ни е успяла да привлече вниманието към темата за присъединяването на страните от Западните Балкани към ЕС.", "date": "2019.06.11", "title": "Караянчева: Подкрепяме усилията на Косово за интегрирането им в ЕС"}
{"url": "https://www.faktor.bg/bg/articles/zadava-se-tezhka-predizborna-bitka-za-kmet-na-sofiya", "text": "Софийската организация на БСП търси кандидат-кмет за столицата по модела на номинация и явяване на избори, и спечелването им „Румен Радев“. Това заяви председателят на БСП – София Калоян Паргов в студиото на Нова телевизия. От столетницата си дават сметка, че човек от близкото обкръжение на Корнелия Нинова няма шанс да седне в кметското кресло. Но и че ако издигнат от тях кандидат бъде избран, този пробив в някогашната най-важна „синя крепост“ би прекроил политическия пейзаж в България може би за десетилетия наред. С кандидат като Мая Манолова – крайно непопулярна докато беше червен депутат, но извоювала си имидж на „народен закрилник“ откакто стана омбудсман, БСП има реален шанс за победа, независимо от тежките разправии, които раздират партията. Сегашният кмет Йорданка Фандъкова е крайно неприемлива за традиционните десни избиратели, а през последната година успя да си навлече гнева и на много аполитични софиянци. Ако ГЕРБ я издигнат за пореден мандат, или предложат кандидат от близкото обкръжение на Бойко Борисов, шансовете на „софийския Радев“ нарастват значително. Споменът за фиаското свързано с кандидатурата на Цецка Цачева би трябвало да накара Бойко Борисов и обкръжението му да се смирят. От своя страна в ДБ трябва да преценят кое е по-важно за тях в дългосрочен план.  Да се разграничат от ГЕРБ, или да не допуснат избирането на червен кмет на София. През 2016 година партиите от Реформаторския блок и най вече ДСБ имаха готовност да подкрепят Росен Плевнелиев за втори мандат, докато от ГЕРБ изпитваха дълбоки колебания. Според някои наблюдатели Бойко Борисов е предпочитал да издигне друг кандидат, за да омилостиви Кремъл. От ДСБ се опитаха да съчетаят издигането на Плевнелиев като единен кандидат с ясно разграничение от ГЕРБ. Искаха той да се яви като независим, а не като кандидат на ГЕРБ, дори ако Борисов предложи на РБ да излъчи кандидата за вицепрезидент. Провалът беше предизвестен. Планът на Паргов ще бъде осуетен само ако ГЕРБ хвърли цялата си мощ зад кандидат, който да олицетворява житейските и политически разбирания на столичните избиратели на ДБ и гарантира подкрепата за него и от ръководството на тази коалиция. Кандидатът трябва да е софиянец, отраснал в семейство достатъчно дистанцирано от комунистическия режим, „изгнил“ по митингите през 90 –те години и през 2013 г., професионалист, незасегнат от корупционни скандали, доказан професионалист, достатъчно известен и достатъчно харизматичен. Намирането на такъв кандидат към днешна дата изглежда като мисия невъзможна. Взаимодействието между ГЕРБ и ДБ също. Единствено ако ръководствата на ГЕРБ и ДБ надскочат своето его и тясно партийните калкулации и разберат, че задаващата се битка за София ще предопредели в каква България искаме да живеем, походът на силите, които искат да отклонят страната от евроатлантическия ѝ път на развитие може да бъде спрян.", "date": "2019.06.11", "title": "Кой може да спре похода на БСП към кметското кресло в София"}
{"url": "https://www.faktor.bg/bg/articles/seriev-ubiets-obzhalva-dozhivotnata-si-prisada", "text": "Германският сериен убиец с най-много жертви в следвоенната история на страната обжалва доживотната си присъда за 85 убийства. Бившата медицинска сестра Нилс Хьогел, 42-годишен, бе осъдена миналата седмица за убийството на пациенти, избирани на случаен принцип, чрез смъртоносна инжекция.  Убийствата на пациенти на възраст между 34 и 96 години са се случили между 2000 и 2005 г., преди най-накрая Хьогел да бъде заловен, припомня БГНЕС. Присъдата от миналия четвъртък определи официалния брой на жертвите на 91, доколкото преди Хьогел е бил осъден за шест други убийства. Полицията подозира, че окончателният брой на жертвите на Хьогел може да бъде повече от 200. Само че вероятно никога няма да бъде ясно с точност колко са жертвите, тъй като много от вероятните жертви са били кремирани, преди да могат да бъдат извършени аутопсии. Освен това Хьогел твърди , че има „дупки“ в паметта.", "date": "2019.06.11", "title": "Сериен убиец обжалва доживотната си присъда"}
{"url": "https://www.faktor.bg/bg/articles/abv-sas-signal-do-kevr-za-zloupotrebi-s-oskapyavaneto-na-toka", "text": "ПП АБВ внесе два сигнала до КЕВР със съмнения за злоупотреби, които водят до повишаване цената на тока.  В тях партията настоява за цялостен преглед на начина на образуване на цената на варовика в трите компании - ТЕЦ „Марица-изток 1“, „Марица-изток 2“, и „Марица-изток 3“. Освен това се посочва, че са налице съмнения за съществени разминавания в доставната цена на варовик за трите компании, като в държавната ТЕЦ те са по-ниски с до 1 – 1,50 лв. на тон. С оглед на големите обеми потребление на тази суровина, разликата в разхода за варовик в останалите две компании е значителна, в размер на десетки милиона лева. „Имаме основание да считаме, че плащаме по-висока цена на тока за ТЕЦ „Марица-изток 1“ и ТЕЦ „Марица-изток 3“ и по този начин обричаме ТЕЦ „Марица-изток 2“ на фалит“, се посочва още в писмото. Вторият сигнал се отнася до стремежа да се търсят алтернативни източници за доставка на природен газ. АБВ винаги е била за диверсификацията в доставките, но когато това ще доведе до трайно понижаване на цената за бита и бизнеса. Ето защо партията алармира с безпокойство конкретна сделка на „Булгаргаз“ ЕАД за доставка на втечнен газ от САЩ и за резултатите, които тя може да причини трайно на пазара. Първото основание за притеснение е липсата на прозрачна процедура и дискриминирането на всички доставчици на LNG газ. В писмото си партията посочва още, че съществува нормативен лост в европейското законодателство, който прави възможно намаляването на цената на тока и който не е използван – антитръстово решение на ЕК, което в ситуация на трайно по-ниска цена на природен газ в Европа (TTF индекс е 12 евро за мегаватчас) дава възможност за чувствителното намаляване на доставната цена на природен газ. Това е един инструмент, от който държавата ни по неясни причини не се възползва. От АБВ молят КЕВР да извърши проверка и да огласи: - Имаме ли посредници в тази конкретна сделка? - Обвързани ли са тези посредници с властови персони? „Булгаргаз“ ЕАД следва да провежда национално отговорна политика на база пазарни принципи и европейски норми, която да осигури на бизнеса и бита най-ниска цена на газ. При условие, че ЕК се е постарала дългосрочните договори да имат пазарно ориентирана компонента, то ако „Булгаргаз“ ЕАД следи тенденциите и знае, че тренд в момента е към понижаване на TTF, защо не се възползва от инструментите на ЕК, а провежда поредната акция от политика в ущърб на националните интереси и в полза на неясни корпоративни интереси? С оглед на формулирането и провеждането на национално отговорна политика в областта на търговия с природен газ, както и цялостното гарантиране сигурността на доставките на природен газ, разчитаме на цялостен преглед от Ваша страна по гореописания случай“, се казва още в писмото до енергийния регулатор.", "date": "2019.06.11", "title": "АБВ със сигнали до КЕВР за злоупотреби с оскъпяването на тока"}
{"url": "https://www.faktor.bg/bg/articles/novini/balgariya/a-novakov-priznavam-che-v-plana-mobilnost-ima-i-razumni-neshta-no-ima-i-palni-absurdi", "text": "\"Практически е невъзможно старият ЕП да започне отново да се занимава с пакета \"Мобилност\" при оставащите 10 дни\", прогнозира пред бТВ депутатът от ГЕРБ/ЕНП Андрей Новаков. Той съобщи, че практически всички български евродепутати са били на срещата с министъра на транспорта Росен Желязков, и са се уговорили да обединят усилията си за отмяна на някои от спорните текстове. \"Двама от тримата вносители на пакета не са в новия състав на ЕП. Всички ще бъдат нови хора и това ще ни даде нови възможности\", каза още той и добави, че това ще бъде национална задача за всички български евродепутати. \"Обединихме се да работим заедно\", заяви Новаков. \"Ако приемем, че единствената задача на този план е защитата на българския шофьор, защо тогава камионът трябва да се връща в гаража? Как това помага на шофьора? Ако приемем, че става дума за по-добро заплащане, изравняване на шофьорите в цяла Европа - добре, но тогава ще искаме българите, които работят в България във френска банка или в немска хранителна верига да получават същите заплати. Това дали ще се случи?\", попита той. По думите му, самата ЕК признава, че липсват паркинги и хотели, а в същото време принуждават шофьорите да зарязват камионите и да \"тръгват през полето да търсят хотел\". \"Признавам, че в плана \"Мобилност\" има и разумни неща, но има и пълни абсурди. Например, да въведем умен тахограф, който още не е изобретен. Е как ще купуват нещо, което го няма?\", попита той. \"Имаме шансове да махнем най-страшното за България от този проект, но вредите ще надхвърлят интересите на нашите превозвачи - камионът може да е български, но да кара полска стока за Норвегия и това ще се превърне в проблем за цяла Европа\", коментира той.", "date": "2019.06.11", "title": "А. Новаков: Признавам, че в плана \"Мобилност\" има и разумни неща, но има и пълни абсурди"}
{"url": "https://www.faktor.bg/bg/articles/skopska-tv-chakat-nova-demokratsiya-da-doyde-na-vlast-v-gartsiya-za-da-blokira-makedoniya-za-es", "text": "България няма да позволи Македония да стане член на Европейския съюз и НАТО, ако не приеме позицията на София по историческите въпроси, които предизвикват спорове в двете държави. След като външният министър на България Екатерина Захариева заяви, че ако няма договор за Гоце Делчев и Илинденско-Преображенското въстание, София ще се изтегли от междудържавната комисия, излезе веднага с нова закана министъра на отбраната Красимир Каракачанов, коментира близкият до кръговете на ВМРО-ДПМНЕ скопски телевизионен канал „Алфа ТВ“. „Ако искате да бъдете част от ЕС, никой няма да ви защитава, за да бъдете македонци. Ако искате да вярвате в утопията, че Александър Македонски е ваш прародител, това е ваша работа, но не можете да фалшифицирате историята“, цитира медията думите на българския военен министър. В Гърция, където са насрочени предсрочни избори на 7 юли, фаворитът за нов премиер Кириакос Мицотакис също се заканва да блокира македонската евроинтеграция, ако някое правителство в Скопие направи нещо, което не е по волята на Атина, отбелязва „Алфа ТВ“, като констатира, че „независимо от Договорите за добросъседство и приятелство, двете съседни страни-членки на ЕС все повече засилват натиска и искат нови отстъпки от македонската страна, а това се случва в момент, когато най-силните държави в Съюза изпращат послания, че, най-вероятно, няма да получим дата за преговори, но не само заради вътрешните реформи в ЕС, а и заради липсата на реформи при нас“. „Вие вече имате някакъв кредит, това е ясно, но този кредит не е достатъчен, за да се получи дата за започване на преговори накрая. Датата може сега да е преекспонирана тема, предизвикваща разделение, но сега основният въпрос е качеството на реформите, които се правят и дали е постигнат някакъв напредък“, заяви френският посланик в Скопие Кристиян Тимоние. „Министър-председателят Заев ще се срещне с германския канцлер Меркел в четвъртък в Берлин, където ще се опита да я убеди да получим зелена светлина за преговорите от германския Бундестаг. Въпреки това, според Sueddeutsche Zeitung, \"Меркел ясно посочи, че решението за датата на преговорите може да бъде взето \"най-рано през октомври\", което, според редица членове на германския парламент, се тълкува като умишлено забавяне на разискването по този въпрос, докато Нова Демокрация не дойде на власт в Гърция и след това, разбира се, ще блокира Македония по пътя към ЕС“, пише още скопският телевизионен канал.", "date": "2019.06.11", "title": "Скопска ТВ: Чакат \"Нова демокрация\" да дойде на власт, за да блокира Македония за ЕС"}
{"url": "https://www.faktor.bg/bg/articles/novini/balgariya/gen-ralstan-uvelichava-se-strategichesko-znachenie-na-balgariya-kato-chlen-na-nato", "text": "По-голяма роля за България в региона и НАТО и нуждата САЩ да обърнат повече внимание в Югоизточна Европа препоръча генералът от резерва Джоузеф Ралстън.  Като върховен главнокомандващ на Обединените въоръжени сили на НАТО в Европа през 2003 година той наблюдава приемането на България в НАТО, а днес получи почетното звание „Доктор хонорис кауза“ на Военна академия „Г.С. Раковски“. България ще има по-голяма роля в региона, каза Джоузеф Ралстън. Купуването от Турция на руски ракетни системи и американската забрана към турските пилоти до тренировъчните им програми, са само два от примерите за новите отношения. „От десетилетия Турция е била силен съюзник на НАТО в операциите. Тези решенията на президента Ердоган обаче обтягат отношенията на САЩ с Турция. Затова виждам увеличаващото се стратегическо значение на България като член на НАТО и партньор със САЩ. Много ще бъде искано то страната ви в следващите години. Сигурен съм, че България ще се справи с това предизвикателство“, каза той. Джоузеф Ралстън би препоръчал американската администрация да обърне внимание на Югоизточна Европа. София е един от районите, който изпитва най- сериозни заплахи след Руската намеса в Грузия и анексирането на Крим. „Целта на президента Путин е ясна – отслабване на трансатлантическата връзка между САЩ и НАТО“, каза Ралстън. Затова и не подмина решението страната ни да купи изтребители Ф-16. „Като бивш пилот, аз съм особено доволен, че България избра Ф-16 за модернизацията на Военновъздушните си сили. Изборът би дал възможност на въоръжените ви сили да опазят българската територия, ще увеличи оперативността ви със силите на други държани като Словакия, Румъния, Гърция. И значително ще усили колективните възможности на Алианса да възпират Русия. Модернизацията на всеки член е важна“. САЩ остават ангажирани с европейската сигурност и трансатлантическите връзки, каза още Джоузеф Ралстън. Той припомни, че САЩ са инвестирали в Европа 16,5 милиарда долара допълнително за европейски инициативи за спиране на руските действия. А 5,9 милиарда долара се планират за 2020 година. Това включва допълнителни въоръжени сили, екипировка, обучение, инфраструктура. България е включена, каза Джоузеф Ралстън.", "date": "2019.06.11", "title": "Ген. Ралстън: Увеличава се стратегическо значение на България като член на НАТО"}
{"url": "https://www.faktor.bg/bg/articles/tatyana-burudzhieva-ninova-e-tsennostno-obarkana", "text": "Защо продължават интригите и разкола в БСП дори след поражението им на вота? Какви митологеми използва антуражът на Нинова, за да се крепи ръководството на партията, наследница на БКП? Какво трябва да се реши на конгреса на левицата? Тези и още актуални въпроси коментира пред Новини.бг политологът доц.д-р Татяна Буруджиева, бивш депутат от БСП. Вътрешните войни в БСП са факт неоспорим, прекрачиха се доста граници. Хората в тази партия не са в бракосъчетание, имат общи интереси и каузи с голяма част от обществото. В този смисъл е допустимо във всяка партия да има различия, противоречия, защото дебат трябва да има затова как да се правят политиките и т.н. За това, какво се случи на последния пленум на БСП, най-синтезиран отговор даде в изказването си Георги Пирински. В отчета на Изпълнително бюро просто нямаше анализ, а само статистика. Ако ръководството на партията в лицето на бюрото предложи такъв документ, е редно той да съдържа анализ и да отговаря на основната цел – като е минала една кампания, какво се е случило в нея, какви грешки са допуснати, за да може при следващата такава подготовка, която е само след 3 месеца, да не бъдат направени. Това продължава и след изборите, защото на практика партията нямаше кампания за избори. Имаше масовки срещу „вътрешния враг”, срещу хора от листата, изобщо – „Срещу”. Ето това предопредели резултата от вота, който никак не е добър за БСП. Привържениците очакваха от партията да видят конкретна политика, но така и не чуха, как ще бъдат защитени интересите им. Кажете ми кои са политиките на БСП, които са защили гражданите. Добре е да се бориш срещу корупцията, но е добре това да става въз основа на конкретни политики. На пленума през уикенда Румен Овчаров за пореден път се опита за защити Нинова, но неумело. Не е вярно, че сега Нинова била отворила партията за млади хора. Погледнете антуража й и вижте, че тези хора са влезли в партията преди 19 години при друго ръководство и тогава са били млади. БСП е първата партия, която въведе квотите за жени и младежи и това също не е отпреди 1 година и не е заслуга на Нинова. Нинова лансира и митологемата, че БСП никога не била постигала такива изборни резултати като на миналите президентски. Да, ама не е вярно, защото през 2001-2002  година БСП със собствени сили постигна голям успех по време на президенските избори, когато за държавен глава бе избран Георги Първанов и бе президент на България до 2012 година. После левицата спечели и парламентарни избори по време на Сергей Станишев. За всички тези мои твърдения съществуват документи в ЦИК, могат да се проверят. Твърденията, че всичко започва от Корнелия Нинова и ще свърши с нейното отстраняване, са силно преувеличени и неверни. БСП трябва да даде ясен отговор на своя конгрес дали се гордее с това, че има 125-годишна история. И дали ще може да даде възможност на различните поколения в партията да работят в единство, а не конфротационно едни срещу други. Политическата култура на БСП досега включваше синхрон в работата между поколенията, а не унищожението на една генерация за сметка на друга. Смятам, че една от най-големите грешки на ръководството на БСП, е превръщането на дебата в персонален. Партията трябва да избере между два пътя в политиката. Ако иска да бъде лява алтернатива на дясното, да избере левите ценности и политики. Другото е това, което предлага сега ръководството на БСП: война с всички – и с чужди, и със свои, повтаряне на думите на Корнелия Нинова, които са ценностно объркани.", "date": "2019.06.11", "title": "Татяна Буруджиева: Политическата култура на Нинова включва унищожение на цяла генерация в БСП"}
{"url": "https://www.faktor.bg/bg/articles/stari-kyufteta-izpratiha-13-dushi-v-bolnitsa", "text": "16 души са с хранително натравяне след консумация на месни продукти в село Склаве, община Сандански. Това съобщи д-р Веселка Мончева, директор на Дирекция „Надзор на заразните болести“ към Регионална здравна инспекция (РЗИ)-Благоевград. Част от пострадалите са деца. По думите й са взети всички необходими мерки и проби от страна на инспекторите. В понеделник е подаден сигнал на тел. 112 за оплаквания на жители на селото от ромски произход. Всички те са консумирали кюфтетата на годеж в селото в неделя. Някои от тях са яли от кюфтетата и в понеделник сутрин. 11 са деца и са настанени във филиала на болница „Югозападна“ в Петрич, а възрастните в инфекциозното отделение на МБАЛ-Благоевград, информира БГНЕС. Сред натровените има и бременна жена. Всички хоспитализирани са с повръщане и стомашно неразположение, след като храната е съхранявана неправилно предвид топлото време. Вчера служители на РЗИ-Благоевград, бяха изпратени по спешност да проверят дома, в който е организиран годежът, на който са присъствали 50-ина гости, за които са приготвени 600 кюфтета, закупени от Сандански.  Взети са секрети от натровените, както и проби от храната, която са консумирали. Резултатите ще станат ясни след няколко дни.", "date": "2019.06.11", "title": "Стари кюфтета изпратиха 16 души в болница"}
{"url": "https://www.faktor.bg/bg/articles/asotsiatsiyata-na-evropeyskite-zhurnalisti-sezira-vsichki-institutsii-za-deteto-obvineno-v-terorizam", "text": "Асоциацията на европейските журналисти – България ще сезира всички институции, които биха могли да вземат отношение и да накажат отговорните за незаконното и неетично разкриване на самоличността на дете, пострадало от престъпление. Това съобщават от асоциацията.  Ученикът от Пловдив, за когото беше съобщено, че се е радикализирал, на първо място е жертва на опасна терористична мрежа, за която се твърди, че го е вербувала. Той не е бил защитен от държавата, а по-сериозни последствия са предотвратени единствено благодарение на навременната намеса на семейството му. За благодарност, че е изпълнило дълга си към обществото, това семейство е подложено на безпрецедентен тормоз от псевдомедия и нейните псевдожурналисти. Пристъпвайки всички законови правила и норми на етичната журналистика, агенция ПИК разкри самоличността на ученика, мястото където учи, подробности за семейството му. Репортер на агенцията разпита съученици на момчето, без да е поискал и получил съгласието на възрастните, които отговарят за тях. Агенцията извърши това с пълното съзнание, че пристъпва правилата и законите. Всичко това обаче не би било възможно и без съдействието на хора от държавни институции, затова АЕЖ-България ще настоява за разкриване и понасяне на отговорност от всички замесени. АЕЖ-България внася сигнал до Инспектората към Висшия съдебен съвет, Министъра на вътрешните работи, председателя на ДАНС с настояване да разследват изтичнето на информация, известна единствено на служители на съдебната власт, МВР и/или ДАНС. Редно е ръководителите на тези институции да проверят за извършени дисциплинарни нарушения от техни служители. АЕЖ ще попита по реда на Закона за достъп до обществена информация чия е била идеята за оповестяването на случая на пресконференция в Пловдив. Важно е обществото да научи тази информация, за да си направи изводите дали разгласяването на случая не е евтин пиар ход на някоя от институциите, който освен до сериозни последици за личността на ученика и семейството му, води и до компрометиране на борбата с тероризма и националната сигурност на България. В резултат на разгласяването на случая цялото внимание е насочено към едно дете, докато на хората, които са го вербували, е позволено да прикрият следите си и да се спасят от преследване. А и да вземат по-сериозни мерки при други подобни случаи. Осветено е най-ниското звено по веригата, а това със сигурност не е ефективна борба с терористична мрежа. АЕЖ-България ще настоява за санкции срещу агенция ПИК. Държавната агенция за закрила на детето трябва да изпълни правомощията си и да наложи максималните законови глоби на медията и служителите й, нарушили Закона за закрила на детето. Чест прави на служителите на Държавна агенция за закрила на детето, които в понеделник са се опитали да предупредят медията, че нарушава Закона. Отговорност за действията на ПИК може да бъде потърсена и от Агенцията за защита на личните данни. Незаконното разкриване на самоличността на детето категорично не е от обществен интерес и в този смисъл не бива да се третира като журналистическа дейност. Не на последно място, АЕЖ-България би искала да благодари на представителите на журналистическата гилдия, които яростно се противопоставиха на излагането на детето на подобна публичност. Колеги от Пловдив излязоха с протестна декларация по повод случилото се, то предизвика възмущение на много журналисти от цялата страна. Псевдожурналистиката не бива да саботира усилията на професионалистите и е крайно жалко, че заради подобни безскрупулни злоупотреби страда образът на цялата професия. Най-ефективният начин да се противопоставим е чрез обединяването в общност и вратите на АЕЖ винаги ще са отворени за журналисти, отстояващи професионалните стандарти. А заедно с УНИЦЕФ и други организации ще продължим да работим за етичното отразяване на децата в медиите", "date": "2019.06.11", "title": "Сезират институциите заради разкриване самоличността на пловдивския ученик"}
{"url": "https://www.faktor.bg/bg/articles/nepalnoleten-schupi-cherepa-na-mazh-sled-skandal", "text": "32-годишен мъж е с опасност за живота след скандал пред заведение, съобщиха от ОД на МВР – Русе, цитирани от БТА. По случая във Второ РУ е започнато разследване, като е образувано досъдебно производство. Случката се е разиграла на 10 юни около 01.30 ч. в района на кръстовището между ул. \"Янтра\" и ул. \"Плиска\". Според първоначалните данни, след възникнало пререкание 17-годишно момче е нанесло удар с ръка по главата на 32-годишен. Той е паднал на тротоара след удара. При падането мъжът си е ударил главата в задната част и е загубил съзнание. Откаран е от екип на ЦСМП в болница, където при извършен медицински преглед му е установена фрактура на черепа и е настанен за лечение с опасност за живота.", "date": "2019.06.11", "title": "Непълнолетен счупи черепа на мъж след скандал"}
{"url": "https://www.faktor.bg/bg/articles/vodeshti-balgarski-istoritsi-sreshtu-obshto-chestvane-na-gotse-delchev-sas-severna-makedoniya", "text": "Във понеделник се проведе първото заседание на Съвместната междуправителствена комисия на България и Северна Македония, създадена съгласно Договора за приятелство, добросъседство и сътрудничество между двете държави. Макар и страните да отчетоха напредък в сферата на икономиката и транспорта, крайъгълният камък в отношенията на България и Северна Македония остана общата история. Причината бе предложението от македонска страна за съвместно честване на паметта на Гоце Делчев на 7 октомври, когато костите му са предадени от комунистическата власт у нас на югозападната ни съседка.  По този повод водещи историци изразиха пред Агенция \"Фокус\" позицията си от гледна точка на историческата истина. Всички те се обединиха срещу предложението на Северна Македония за общо честване на Гоце Делчев. Повечето от тях го определиха като провокация, а някои дори използваха по-силни думи. Общо и категорично бе становището на историците за българския произход на Гоце Делчев.  Историкът и преподавател във Великотърновския университет „Св. св. Кирил и Методий“   подчерта, че предложението за общо честване на Гоце Делчев на 7 октомври е обидно, абсурдно и позорящо светлата памет на героя. „Аз го приемам не само като една стандартна провокация, на каквито сме се нагледали и наслушали последните повече от 50 години, но и като нещо изключително обидно. Апелирам към колегите от българската част на комисията в никакъв случай да не правят компромиси с историята“, заяви той. Проф. Пламен Павлов приветства позицията на вицепремиера и министър на външните работи Екатерина Захариева. Според него тя точно и категорично е заявила, че не само историците, но и никой българин няма да се съгласи върху подобно ругателство върху историята и върху една такава светла българска личност, каквато е Гоце Делчев. \"Очевидно в Македония, и то хора от интелигенцията и по-млади колеги не само че не са се отърсили от „черната магия“ на македонизма, а продължават да бъдат нейни проводници. И то на такова междудържавно равнище при един ясен, категоричен договор за добросъседство и приятелство“, коментира проф. Павлов. Според него въпросът с произхода на Гоце Делчев не стои и никога не е стоял на дневен ред, защото самият Делчев нееднократно подчертава, че е българин.  определи предложението за съвместно честване на Гоце Делчев за 7 октомври като наглост и провокация. „Не може те да се подиграват с нас, предлагайки датата 7 октомври 1946 г., когато костите на Гоце Делчев бяха предадени на скопските титовисти от Георги Димитров и управляващата комунистическа партия. Това е една гавра. Заветът е костите на Гоце Делчев да бъдат погребани в свободна Македония. Македония не беше свободна нито след Първата, нито след Втората световна война“, каза акад. Марков. Според него кражбата на българска история се прави от югозападната ни съседка от времето на Тито. Според него трябва да се заяви, че историята е такава, каквато е. Акад. Марков също изтъкна българския произход на Гоце Делчев и подчерта, че има обнародвани писма на Гоце Делчев, в които той се изповядва като българин от Кукуш. „Може ли посмъртно в името на създаването на така наречената македонска нация ние да се съгласим да го правим македонец. Същото е да се съгласим, че е учил случайно в българската гимназия в Солун, във военното училище пак попаднал случайно. След това бил екзархийски учител. Много случайности станаха“, коментира акад. Марков. Той призова, че е крайно време в Скопие да проумеят, че в името на бъдещето не можем да приспособим историята.  от Института за балканистика при БАН също определи като провокация предложението на Северна Македония 7 октомври да е дата на общото честване на Гоце Делчев. Той изтъкна, че датата е свързана с най-голямото морално, идеологическо и политическо падение на БКП. Проф. Елдъров обърна внимание, че на същата дата през 1946 г. тя е предала костите на Гоце Делчев на Скопие, а заедно с него неговата кауза, целия архив и музейни сбирки на Македонския научен институт. Според него по този начин тогавашната власт символично е предала и македонските българи и тяхната борба за национално освобождение и обединение. Историкът изтъкна, че прескачането в прегледа на Комисията от Античността до Гоце Делчев е опит да се прикрие катастрофата с подписването от България на Договора за добросъседство и приятелство. „Сравнявайки го с Преспанския договор, който Гърция сключи с държавата Република Македония, нашият договор изглежда като ученическо съчинение. В историческата колегия тлее истинско брожение, защото никой не беше консултиран от историците, които сме се занимавали през годините с проблемите на Македония, с македонския въпрос, с националноосвободителните борби на Македония. Познавам колегите, които са работили и трябва да кажа, че голяма част от нашите представители от тази експертна мултидисциплинарна комисия по образователни и исторически въпроси нямат компетентност по основните теми, които изпъкват в споровете между двете страни“, каза професорът.  Историкът от Югозападния университет „Неофит Рилски“   изрази умерена позиция. Според него дори да не е с цел провокация идеята за съвместно честване на паметта на Гоце Делчев на 7 октомври не говори добре за македонската страна. „Трябва да знаем истинските мотиви от македонската страна. Защо точно тази дата 7 октомври е предложена, когато костите на Гоце Делчев са пренесени в Скопие. Дали това е някакъв опит да се търси нещо, което да обединява по някакъв начин личността или това наистина е провокация, направена с ясната цел, че България няма да приеме това предложение“, коментира доц. Китанов. Той обясни, че много често в политиката се правят точно такива стъпки, които много добре могат да прогнозират стъпката на отсрещната страна. По думите повод за подобна крачка от македонска страна може да бъде желанието на съседката ни да стовари вината върху страната ни, в случай че не получи дата за преговори за присъединяване към ЕС и трябва да се търси някаква външна причина за това. „Ако това е направено с ясното съзнание, че не е провокация и е разбирано като някаква обща дата, също не говори добре за македонската страна, тъй като това означава, че липсва все още една категорична, историческа, обективна оценка и преоценка на тоталитарното минало в тази държава“, каза доц. Китанов. Според него въпросът е особен, защото българското общество окончателно е създало свои представи и оценка за така наречения тоталитарен период от развитието на държавата, но такава оценка в Македония не е направена. Доц. Китанов обаче бе категоричен, че опитите и упорството от македонска страна да се твърди, че Гоце Делчев не е българин, са обречени на неуспех.", "date": "2019.06.11", "title": "Водещи български историци срещу общо честване на Гоце Делчев със Северна Македония по Коминтерновски"}
{"url": "https://www.faktor.bg/bg/articles/ostaviha-v-aresta-9-mata-obvineni-za-reket-i-razprostranenie-na-narkotitsi", "text": "Апелативният специализиран съд потвърди изцяло определението на първоинстанционния съд, с което бяха задържани под стража девет от десетимата обвинени от Специализираната прокуратура за участие в организирана престъпна група за рекет и разпространение на наркотици в Монтана и региона. Сред задържаните е ръководителят на групата Мартин Антов. По искане на обвинението на десетия от групата беше определен „домашен арест“ заради влошено здраве. Участниците в групата бяха задържани в Монтана и София на 30 май при операция на Специализираната прокуратура, ГДБОП и ГДНП, със съдействието на служители от Дирекция „Жандармерия“. Претърсени бяха десетки адреси и автомобили. При извършените действия по разследването на три адреса бяха намерени и иззети различни по количество и вид наркотици и над 20 000 лева. В къщата на Мартин Антов бяха открити мачете и брадва, а в колата му – метална палка, сочат от прокуратурата. Определението на съда е окончателно.", "date": "2019.06.11", "title": "Оставиха в ареста 9-мата обвинени за рекет и далавери с наркотици"}
{"url": "https://www.faktor.bg/bg/articles/vks-othvarli-iskaneto-na-tsatsarov-po-deloto-chorata", "text": "Петчленен състав на ВКС отхвърли искането на главния прокурор Сотир Цацаров да се спре изпълнението на влязлата в сила присъда на петимата благоевградски полицаи, осъдени на 7 г. затвор за смъртта на Ангел Димитров-Чората. В петък съдът ще гледа по същество искането на Цацаров и петимата полицаи за възобновяване на делото.", "date": "2019.06.11", "title": "ВКС отхвърли искането на Цацаров по делото „Чората”"}
{"url": "https://www.faktor.bg/bg/articles/prof-dronzina-uchenikat-ot-plovdiv-se-e-sreshtalo-i-na-zhivo-s-verbovchika-si", "text": "Ще бъде голяма грешка, ако оставим семейството на ученика от Пловдив сами. Това семейство е постъпило правилно, като е подало сигнал до институциите, заяви пред бТВ преподавателят по политология в Софийския университет \"Св. Климент Охридски\" проф. Татяна Дронзина по повод случая с вербувания от Ислямска държава ученик от Пловдив. Смятам, че има връщане назад, защото това дете не е прекрачило границата. Ако човек наистина има намерение да убива, няма да държи в дома си материали за бомби. За това момче има път назад, има обратен път, подчерта университетският преподавател. Допускам, че е възможно да са попаднали на детето случайно, но оттук нататък няма нищо случайно, с него е работено, то е отделено от приятелите си, заяви проф. Дронзина. Според нея момчето се е срещало и на живо с вербовчика си. Факт е, че в България има вербовъчна мрежа. Невероятно е да има вербовъчна мрежа и тя да работи с един-единствен човек, каза още проф. Татяна Дронзина и добави: \"Преди три години бяха дадени първите сигнали, че в България текат процеси на радикализация. Сега това дава резултат. В тези случаи не става за бедност и в гетата не става въпрос за заплащане. Радикалните групи са в състояние да предоставят социални услуги, които държавата не предоставя. Например, че ако дъщеря ти сложи бурката, няма да бъде открадната, ако някой я пипне, веднага ще бъде наказан. Моделът на радикализация в гетата работи като по часовник. Ако някой, който сложи бурката, иска да напусне групата, той няма шанс, следва незабавно възмездие. Така хората влизат в един цикъл от радикалиация, от който няма измъкване. Това се превръща в перпетуум мобиле и няма нужда от финансиране. Това е страшната работа, заяви проф. Дронзина.", "date": "2019.06.11", "title": "Проф. Дронзина: Ученикът от Пловдив се е срещал и на живо с вербовчика си"}
{"url": "https://www.faktor.bg/bg/articles/novini/svyat/lodka-s-migranti-potana-v-egeysko-more", "text": "За поредна трагедия с мигранти в Егейско море съобщават гръцките медии. Не е уточнен броят на пътуващите в потъналия плавателен съд. До този час са спасени 57 човека. Жертвите вече са 7 души, сред тях и две деца, съобщават гръцките гранични власти. Мащабна спасителна операция продължава в близост до остров Лесбос, където потъна лодка с мигранти. Хеликоптери се опитват да открият още хора във водите на Егейско море. Съвместно с гранична полиция в акцията участват и катери на европейската агенция по защита на границите \"Фронтекс\", както и спасителни екипи. Гръцките власти засилиха охраната по сухопътната граница с Турция, както и по река Марица. Увеличава се броят на мигранти и бежанци, които навлизат в Гърция. Пътна полиция масово проверява пътуващите коли от турската граница към Солун за нелегален трафик на мигранти.", "date": "2019.06.11", "title": "Лодка с мигранти потъна в Егейско море"}
{"url": "https://www.faktor.bg/bg/articles/karakachanov-1-16", "text": "Властите в Северна Македония нямат друга алтернатива освен да приемат истинските исторически факти, ако искат да влязат в Европейския съюз и НАТО. Това коментира пред ТВ \"Европа\" вицепремиерът и лидер на ВМРО Красимир Каракачанов. По думите му България следва да не отстъпва от позициите си по общата история, защото те представляват истинските факти и ще оттегли подкрепата си за евроинтеграцията на Северна Македония, ако до разбирателство на съвместната историческа комисия не се стигне. Припомняме, че в неделя лидерът на ВМРО излезе с остра позиция по отношение на Скопие. Повод за нея бе искането на македонската страна двете държави да празнуват паметта на Гоце Делчев в деня, в който тялото му е било предадено от българските комунисти на македонските такива. Това по думите на Каракачанов е „откровена подигравка“. \"Нямат избор просто. Не можеш от фалшификата и историческата истина да направиш сурогат, нещо средно между лъжа и истина, за да бъдат и едните, и другите доволни. Това не е алъш-вериш. Ако искаш да си в ЕС, никой не ти забранява – ако искаш бъди македонец, ако искаш вярвай в утопиите, че Александър Македонски е твой прародител. Но не можеш да фалшифицираш историята. В политиката и дипломацията има няколко подхода. Само с молби не може. Понякога трябва по-твърд тон.\", каза още Каракачанов. Лидерът на ВМРО посочи, че България е подписала този договор за добросъседство и трябва да работи за неговото изпълнение и да си гони интересите по този договор. Записано ли е в договора, че Македония не може да има териториални и да преустанови фалшификациите на българската история? Записано е. Какво значи „не трябва с ултиматуми“. Има и други механизми. Не е ултиматум, просто спираш да ги подкрепяш. Казваш им „момчета, не сте готови, ще изчакате малко докато се научите, докато се европеизирате, докато си прочетете истинската история, отсече вицепремиерът.", "date": "2019.06.11", "title": "Каракачанов: Ако не признае историческите факти, Северна Македония да забрави ЕС и НАТО"}
{"url": "https://www.faktor.bg/bg/articles/sotsialistite-v-pazardzhik-si-iskat-ninova-obyaviha-se-sreshtu-ostavkata-y", "text": "Поредна декларация в подкрепа на Корнелия Нинова беше публикувана днес. Областният съвет на БСП-Пазарджик излезе с декларация против оставката на лидера на левицата Корнелия Нинова. „След тежки избори винаги идва моментът на равносметка. Убедени сме, че това е, с което трябва да се занимават партийните структури, а не с вътрешнопартийни противопоставяния“, се казва в декларацията на социалистите. Според местната организация на БСП партията е постигнала победа в населени места, в които дълги години партията е била губеща. Според тях промяната на модела ГЕРБ може да се случи чрез успешно представяне на местния вот, който предстои само след броени месеци и е изключително важно усилията да бъдат насочени си в тази посока. „В тази връзка изразяваме несъгласието си с оставката на председателя на НС на БСП Корнелия Нинова и се надяваме партията ни да покаже мъдростта и отговорността си, чрез които съществува толкова много години, като обърнем погледите си към това да бъдем полезни на България, вместо да гледаме в себе си и да губим мотивация в противоборство“, пише още в декларацията на социалистите. Още по време на пленума в събота, от вътрешната опозиция на Корнелия Нинова предупредиха за сценарий, според който местни организации ще се обявят срещу оставката на лидера на БСП, което ще послужи като довод тя да остане начело на столетницата. Днес и БСП Стара Загора подкрепи с декларация Нинова.", "date": "2019.06.11", "title": "Социалистите в Пазарджик си искат Нинова, обявиха се срещу оставката й"}
{"url": "https://www.faktor.bg/bg/articles/novini/balgariya/mozer-ideyata-e-satrudnichestvoto-s-gerb-da-prodalzhi", "text": "Като много интересна определи политическата обстановка у нас по време на изборите за Европарламент Анастасия Мозер, почетен председател на партия Обединени земеделци пред БНР.  „Общо взето, съм доволна от резултатите от евроизборите. Жалко е, че имаше ниска избирателна активност. След като хората са се борили и извоювали правото на глас, е нелогично да не го упражнят, а после да се оплакват. Защото в нашето демократично време и със своя вот можеш да кажеш мнението си по много въпроси. Хората не го правят винаги, но това си е тяхна отговорност“. Мозер смята, че кандидатите на ГЕРБ са заслужили доверие и даде за пример Андрей Ковачев, един от най-активните в ЕП, и Мария Габриел. Тя съжали, че демократичната общност е представена единствено от ГЕРБ, а другите партии и организации, с изключение на Радан Кънев, не са успели. Мозер изрази надежда, че сътрудничеството между демократичните партии ще продължи и на местните избори, за да има по-добри резултати: „Ние само подкрепихме ГЕРБ на тези избори, не сме подписвали споразумение, то идеята е да продължи това сътрудничеството. Те самите изразиха желание сътрудничеството да продължи, защото виждате, че положението не е много лесно, има сътресения навсякъде. Пак ще кажа, че демокрацията значи да привличаш, а не да отблъскваш. Аз се надявам, че политическите личности у нас ще разберат това, за да няма нелогични коалиции, които заплашват да се разпаднат“.", "date": "2019.06.11", "title": "Мозер: Идеята е сътрудничеството с ГЕРБ да продължи"}
{"url": "https://www.faktor.bg/bg/articles/novini/svyat/deset-sa-kandidatite-za-dauning-striyt", "text": "Десетима кандидати ще участват в надпреварата за поста на Тереза Мей като лидер на британската Консервативна партия. 11-ият кандидат, Сам Джийма, единственият подкрепящ втори референдум, се оттегли малко след като процедурата за номинации приключи, с аргумента, че не разполага с необходимото време да събере подкрепа за неговата кауза. Десет души ще участват в първото гласуване на депутатите, насрочено за 13 юни. На всеки кръг от гласуване ще отпада по един кандидат, докато останат само двама и тогава вече членовете на Консервативната партия, около 160 хиляди, ще изберат новия си лидер. Четирима от основните кандидати – външният министър Джеръми Хънт, бившият министър за Брекзит Доминик Рааб, министърът на здравеопазването Мат Ханкок и министърът на околната среда Майкъл Гоув, които са в списъка, официално се аргументираха защо искат да бъдат лидери на торите и респективно премиери на страната. Бившият външен министър Борис Джонсън, който е фаворит на букмейкърите на този етап, днес се въздържа от изявления, но сутринта разбуни духовете с публикация в пресата, че обещава да намали данък общ доход за хората, печелещи над 50 000 паунда. Майкъл Гоув, който изпитва трудни времена след признанието, че е вземал кокаин преди 20 години и призивите да се оттегли от надпреварата, също е сред кандидати и дори остави добро впечатление сред съпартийците с изявлението, че кампанията му ще се фокусира върху \"връщането на контрола върху парите, границите и законите\". Ето и списък на допуснатите кандидати в надпреварата за лидер на Консервативната партия: 1.  Майкъл Гоув – министър на околната среда; 2.  Мат Ханкок – министър на здравеопазването; 3.  Марк Харпър – бивш главен партиен организационен секретар; 4.  Джеръми Хънт – министър на външните работи; 5.  Саджид Джавид – министър на вътрешните работи; 6.  Борис Джонсън – бивш външен министър; 7.  Андреа Ледсъм – бивш лидер на Камарата на общините; 8.  Естър Маквей – бивш министър на трудовата заетост и пенсиите; 9.  Доминик Рааб – бивш министър за Брекзит; 10.  Рори Стюърт – министър за международно развитие. „Има изненади не толкова в имената на кандидатите, а в натрупването на толкова хора. Борис Джонсън е най-отпред от гледна точка на подкрепа. Почти всички кандидати са подкрепяни не само от консерватори, поддръжници на Брекзит, но и от консерватори, които са привърженици на оставането в Европейския съюз. На предна линия сякаш стои въпросът за оцеляването на Консервативната партия, не случайно повечето водещи кандидати заявяват, че ако не се проведе Брекзит, Консервативната партия е заплашена от унищожаване на следващите избори“. Това каза пред БНР Кирил Дрезов, преподавател по европейска политика в университета в Кийл, Великобритания.", "date": "2019.06.11", "title": "Десет са кандидатите за \"Даунинг стрийт\""}
{"url": "https://www.faktor.bg/bg/articles/ravnosmetka-v-15-strani-enp-e-parva-na-evrovota-veber-s-poveche-ot-50-podkrepa", "text": "В 15 държави от ЕС първа на евровота е Европейската народна партия (ЕНП). Повече от 50% от хората гласуваха и дадоха доверие на Манфред Вебер да води континента. Това заяви зам.-председателят на групата на ЕНП и отговорник за предизборната кампания на партията Дара Мърфи на среща на групата на ЕНП в Европейския парламент, която се провежда тази седмица в испанския град Сан Себастиан, съобщава \"24 часа\". Сред участниците са лидерът на ЕНП Жозеф Дол, председателите на Европейския парламент (ЕП) Антонио Таяни и на Европейската комисия Жан-Клод Юнкер, премиерите на Хърватия Андрей Пленкович и на Латвия Артърс Кришянис Каринс. България представляват лидерът на делегацията ни в най-голямата група в ЕП и зам.-председател на групата на ЕНП в ЕП Андрей Ковачев и още двама евродепутати на ГЕРБ - Ева Майдел и Андрей Новаков.", "date": "2019.06.11", "title": "Равносметка: В 15 страни ЕНП е първа на евровота, Вебер с повече от 50% подкрепа"}
{"url": "https://www.faktor.bg/bg/articles/georgi-markov-naglost-e-da-predlagash-7-oktomvri-za-obshto-chestvane-na-gotse-delchev", "text": "\"Чудя се как в Скопие могат с такава наглост да предлагат черната дата 7 октомври 1946 г. за общо честване на паметта на Гоце Делчев.\" Това каза историкът акад. Георги Марков за агенция „Фокус“ във връзка със застоя в работата на Междуведомствената комисия между България и Северна Македония, която трябва да изчисти историческите и образователните въпроси между двете страни заради споровете около живота и делото на Гоце Делчев. Според него това е провокация от македонска страна. „Не може те да се подиграват с нас, предлагайки датата 7 октомври 1946 г., когато костите на Гоце Делчев бяха предадени на скопските титовисти от Георги Димитров и управляващата комунистическа партия. Това е една гавра. Заветът е костите на Гоце Делчев да бъдат погребани в свободна Македония. Македония не беше свободна нито след Първата, нито след Втората световна война“, каза акад. Марков. Според него кражбата на българска история се прави от югозападната ни съседка от времето на Тито. „Казват на черното - бяло“, допълни акад. Марков. „Не могат да върнат времето и българската история да я направят македонска. Те издадоха сборника на братя Миладинови от 1862 г. „Български народни песни“ със заглавие „Македонски народни песни“. Там имаме народни песни от Самоков, Панагюрище, Охрид, Кукуш и за Крали Марко. Как може 150 години по-късно да издаваш фалшифицирано издание, за да ги направиш братята от Струга македонци. Те са си българи и събират български народни песни. Няма как да предадем братя Миладинови, Гоце Делчев. Дори посягат на Тодор Александров. Само на Иван Михайлов не са посегнали още“, посочи още историкът.", "date": "2019.06.11", "title": "Георги Марков: Наглост е да предлагаш  7 октомври за общо честване на Гоце Делчев"}
{"url": "https://www.faktor.bg/bg/articles/sdruzhenieto-na-kabelnite-operatori-gdbop-gotvi-aktsiya-sreshtu-malkite-firmi", "text": "Изпълнителният директор на Национално сдружение на кабелните оператори \"Клуб 2000\" (НСКО) Валентин Георгиев и адвокат Емил Василев алармираха, че служители на Главна дирекция \"Борба с организираната престъпност\" (ГДБОП) подготвят мащабна акция срещу кабелните оператори. На пресконференция в БТА Георгиев заяви, че през последния месец се забелязва много тревожна тенденция. Служители на ГДБОП се намесвали пряко в дейността на определени оператори на пазара, като се представяли за бъдещи вътрешни клиенти и правели снимки в офисите на определени фирми. Всичко това навежда хората от Сдружението на мисълта, че се подготвя акция срещу определена група кабелни оператори, под предлог за защита за закона за авторското право и сродните му права.  \"След подаване на сигнали до полицията в различни градове се разбра, че ГДБОП подготвя акция срещу кабелни оператори и събира информация за местата, където е инсталирана техниката им. Единствената причина да бъде търсена такава информация вероятно е намерението техниката да бъде иззета. Ако това се случи, операторът ще престане да съществува, а неговите клиенти ще преминат към големите оператори. Предполагаме също, че претекстът ще бъде \"Защита на Закона за авторското право и сродните му права\", заяви Георгиев.  \"Фирми като Виваком, А1, Булсатком и няколко големи телевизионни оператора са създали организация \"ТеРаПро\", чиято цел е \"логистична подкрепа на държавните органи\". ТеРаПро има сключен договор с ГДБОП за \"Съвместна дейност\". След сезиране на съда, ВАС излезе с решение, че този договор трябва да бъде прекратен незабавно. Недопустимо е частна организация да сключва договори за съвместна дейност с държаните силови структури. А дейността на организацията е насочена в посока срещу интересите на кабелните оператори. Така ли държавата подкрепя малкия и среден бизнес? От това интерес имат само монополите\" каза още директорът на НСКО \"Клуб 2000\". \"В краткосрочен план това е завземане на нови клиенти в полза на големите оператори. В дългосрочен - на пазара да останат само 3-4 оператора, цените на телекомуникационните услуги да се увеличат, а печалбите на големите фирми да растат. Тогава те започват да диктуват условията - кои телевизии ще се разпространяват, а защо да не се наложат и ограничения в интернет пространството. Ще настъпи тотално информационно затъмнение пред хората - ще знаят само това, което шепа босове  са решили. Освен това персоналът на малките и средни оператори остава без работа, а това е пагубно за малките населени места извън големите градове, където и без това няма работа за младите\", коментира Георгиев. Той допълни, че са подавани сигнали до КЗП, но без никакъв резултат. По думите му, ГДБОП трябва да се занимава не с малките кабелни оператори, а с т.нар. IPTV-боксове - черни кутийки, които се купуват от Китай за 100 лв. и с тях се гледат 1000 канала безплатно. Георгиев обърна внимание и на \"Булсатком\". Операторът работел на територията на цяла Европа, което според \"Клуб 2000\" било незаконно, но ГДБОП не се интересувала от това.   Адвокатът на сдружението и бивш депутат Емил Василев показа списък, който от \"ТеРаПро\" са изготвили и са дали на шефа на ГДБОП Ивайло Спиридонов. В него са докладвани малки кабелни оператори, които според сдружението на големите фирми не спазват правилата и трябва да се проверят. Нарушения не са били открити, но Василев се възмущава от дръзката постъпка да се топят по-малките фирми.  От НСКО \"Клуб 2000\" се заканиха, че ще предприемат и действия срещу репресиите през последните месеци. От Сдружението обмислят да подадат сигнал до главния прокурор Сотир Цацаров, с което да поискат разследване за отношенията между ГДБОП и \"ТеРаПро\". Ако тези им искания не дадат резултат, от НСКО ще поискат и среща с премиера Бойко Борисов, защото, според тях, той е \"заблуден\" и няма как да не знае за тези репресии срещу кабелните оператори. Ако срещите с главния прокурор, министър-председателя и пресконференциите не дадат резултат, от НСКО ще искат среща в Брюксел с новите ресорни еврокомисари.", "date": "2019.06.11", "title": "\"Клуб 2000\": ГДБОП репресира малките кабелни оператори, за да фалират и да останат големите монополисти"}
{"url": "https://www.faktor.bg/bg/articles/novini/svyat/frantsiya-germaniya-velikobritaniya-polsha-i-shvetsiya-podkrepiha-moldovskiya-parlament", "text": "Франция, Германия, Великобритания, Полша и Швеция заявиха, че подкрепят молдовския парламент, за чието разпускане настоява временният президент и премиер Павел Филип, предаде Франс прес. „В настоящата конституционна криза ние разглеждаме молдовския парламент като представител на народа на Молдова и като най-подходящото място да бъдат обсъждани политически въпроси, включително и най-противоречивите, и ние го подкрепяме“, изтъкнаха петте страни в общо изявление. Проруският президент на Молдова Игор Додон бе отстранен от длъжност в неделя от Конституционния съд, като заелият мястото му негов политически противник - премиерът Павел Филип разпусна парламента и насрочи предсрочни парламентарни избори. „Франция, Германия, Великобритания, Полша и Швеция внимателно следят скорошното развитие на събитията в Молдова. След парламентарните избори демократично избраното парламентарно мнозинство прие важни решения, включително и това за сформиране на правителство. Призоваваме за спокойствие и сдържаност. Всички партии имат отговорност да решат тази конституционна криза по мирен начин“, посочват петте страни в изявлението си. Молдова, която е бивша съветска република с население от 3,3 милиона души, намираща се между Румъния и Украйна, е свидетел на голям брой политически кризи, отбелязва Франс прес. Игор Додон, който бе избран за президент през 2016 г., е в политическо разногласие с правителството и на няколко пъти Конституционният съд на Молдова преустановяваше президентските му пълномощия заради отказа му да одобри закони, приети от парламента.", "date": "2019.06.11", "title": "Франция, Германия, Великобритания, Полша и Швеция подкрепиха молдовския парламент"}
{"url": "https://www.faktor.bg/bg/articles/rusiya-udarno-stroi-tsarkvi-na-den-se-otkrivat-po-tri-novi", "text": "Провалилите се плановe за изграждане на православен храм в централен парк в руския град Екатеринбург - след масови народни протести - не е единственият подобен скандал в Русия. По подобен сценарий се развиха и събитията в Москва през 2015 година, където гражданското недоволство спря изграждането на църква в парка \"Торфянка\". Руската православна църква (РПЦ) открива ударно нови православни храмове в страната. В края на май патриарх Кирил съобщи, че на ден се освещават средно по три нови храма. \"Но не защото имаме много пари и се чудим как да ги похарчим, а защото след години, в които хората бяха обречени на атеизъм, с умовете и сърцата си разбраха, че без Бог нищо не става\", уточни той. Мрежата от православни интернет-издания Prihod.ru подкрепи думите на патриарха с конкретни цифри: към началото на 2019 г. в страната е имало 38 649 действащи черкви, като през последните 10 години броят им се е увеличил с над 9 хиляди. Това означава, че на ден са отваряли врати средноо три нови храма. Дякон Андрей Кураев не вижда нищо изненадващо в ударното изграждане, по стахановски, на нови черкви в страната. В тази връзка той припомня, че това се случва след дълги години на застой по време на съветската власт. \"Също като в икономиката е: ако някоя недостатъчно развита страна започне да постига високи темпове на растеж, това съвсем не означава, че изведнъж тя е изпреварила другите. Просто изходната база е много ниска. Затова и тези цифри не са изненадващи. Все още не сме се възродили напълно\", посочва духовникът. През 2011 година в Москва беше приета специална програма за ускорено изграждане на черкви. Документът, наречен „Храм 200\", предвижда изграждането на 200 нови черкви в руската столица. Тогава кметът на Москва Юрий Лужков обеща на патриарх Кирил, че в руската столица \"няма да остане място без храм в непосредствена близост\". За 8-те години оттогава насам са построени 48 нови черкви, а 29 други са в строеж. Парите за тяхното изграждане се събират от дарения, а градските власти помагат с терените и комуникациите. Скоро в московския район Ростокино ще се появи още един православен храм. За много от жителите на квартала той ще се окаже по-близко, отколкото най-близкия магазин за хранителни стоки. Земята, върху която той се изгражда, е част от защитена територия, в която попада и най-старият мост в Москва - над река Яуза – изграден още по времето на Екатерина Велика.   Руският богослов Константин Михайлов смята, че изборът на мястото в Ростокино не е никак случаен: \"Изграждането на храм в парка е много удобно - земята е общинска, а общината с желание я преотстъпва на църквата. Това е много по-лесно, отколкото теренът да бъде изкупен от собствениците на земята. Освен това една черква в парк е много по-атрактивна, това я прави по-привлекателна\", казва той за ДВ и допълва, че за Руската православна църква е важно да демонстрира присъствие в ключови точки на руския мегаполис. След протести на жителите на Ростокино, строителството временно беше спряно, но по-късно бе възобновено. \"Нямам нищо против изграждането на храма, но се притеснявам, че в района няма достатъчно детски градини, а неотдавна закриха и местната поликлиника. До нея имаше център за физиотерапия, който също затвори врати\", казва Елена, която не желае да назове  фамилното си име. Според държавната статистическа служба Росстат, от 2000 до 2017 г. броят на болниците в Русия е намалял наполовина - от 10 700 на 5 300. Има ли дефицит на черкви? 71% от руските граждани се определят като православни. Това обаче не означава, че всички те редовно ходят на черква. Според авторите на изследването от американския център Pew Research, за много руснаци православието е свързано с националната идентичност. От руско изследване на общественото мнение, направено от ВЦИОМ, става ясно, че само 9% от православните руснаци спазват всички религиозни обреди. А още по-малък е делът на онези от тях, които ходят редовно на черква - по-малко от 5%. Според сайта \"Приходы.ру\", на всеки 5540 руснаци днес се пада по един православен храм. Много или малко е това? \"Не можем да твърдим, че в страната има сериозен проблем с недостиг на черкви. Вярно е, че за Великден много хора посещават литургиите и не всички успяват да си намерят място в черквите. Но така е само на големите християнски празници. По-скоро вижте колко хора посещават неделната служба\", казва богословът Михайлов. Тези думи се потвърждават от гледката в откритата през миналата година черква в московския район Отрадное: на последната неделна служба присъстваха 75 души. А черквата, вдигната по програмата \"Храм 200\", предлага място за 500 богомолци.", "date": "2019.06.11", "title": "Русия ударно строи църкви, \"без Бог нищо не става\""}
{"url": "https://www.faktor.bg/bg/articles/meditsinski-spetsialisti-iskat-da-blokirat-sistemata-s-protesti", "text": "Специалистите по медицински грижи в Стара Загора отново на протест. Исканията им остават същите - достойно заплащане и подобряване на условията на труд. Медицинските специалисти настояват основното им възнаграждение да се равнява на две минимални заплати, както и болниците да престанат да бъдат търговски дружества. \"С планираните протести ще се опитаме да блокираме системата\", заяви пред БНР медицинската сестра Мая Илиева, която оглавява синдикалната организация в частна болница.  „От днес започва от Стара Загора протест с шествие. Утре пред болница „Токуда“ ще има блокиране на движението. В болницата започна агитация срещу мен, събиране на подписи и натиск. Колегите от градовете са решили, че ще дойдат в моя подкрепа. Аз вкарах уведомление до работодателите ми за това, че искаме да протестираме на 12 юни в болницата, но ми беше забранено. Искаме да осъществим и гладна стачка, естествено и тя беше забранена. Има официален отказ за това да се протестира в болницата и да се правят каквито и да били други протестни действия“, коментира Илиева прад националното радио. Тя изброи и другите планирани протести в сферата. „На 14-и в Кърджали ще бъде блокиран изхода за магистрала Маказа. На 18-и във Враца ще има протест пред болницата заедно с блокиране на пътя пред нея. На 21-ви юни в Пазарджик ще блокира магистралата за Пловдив. От 26-и юни започва ефективна стачка в Троян. Във Видин ще бъде една седмица – от 13-и до 20-и, след това вече ще има масови оставки. Очаквам да се включат още градове“. Медицинските специалисти обмислят и нов национален протест през септември, обяви Мая Илиева. „Въпреки отпуснатите пари, въпреки методиката, която обхваща само общинските и държавни болници и не засяга останалата част от медицинските специалисти и структурите, в които те работят, въпреки всичко това, не сме стигнали доникъде“, посочи тя и добави, че нямат никаква комуникация със здравното министерство, освен писмата, останали без отговор. Според нея е необходима промяна в самата система, за да може нещата да тръгнат нормално. По думите ѝ никой не е усетил нещо от отпуснатите от правителството 50 млн. лв. „Хората от различни градове коментират, че няма увеличение. Ако има такова, то е между 50 и 80 лв.“, обясни тя.", "date": "2019.06.11", "title": "Медицински специалисти ще \"блокират системата\" с протести"}
{"url": "https://www.faktor.bg/bg/articles/proveryavat-14-kashti-za-gosti-stroeni-s-evropari", "text": "В цялата страна продължават проверките на къщите за гости, строени с европари. Ще бъдат обходени 14 обекта, поискали ново финансиране за подобряване на туристическата си дейност.  Ако бъдат открити нередности, собствениците ще възстановяват получените суми, а тези, които сега кандидатстват с проекти за оборудване и екстри, няма да получат одобрение.  Проверките на Министерството на земеделието започнаха със село Гурryлят, където беше извършена изненадваща проверка на къща за гости.", "date": "2019.06.11", "title": "Проверяват 14 къщи за гости, строени с европари"}
{"url": "https://www.faktor.bg/bg/articles/obshtestvo/zakon-i-red/rumen-nenkov-vinagi-izborat-na-glaven-prokuror-e-bil-protivorechiv-politicheski-protses-pri-koyto-se-pravyat-kompromisi", "text": "„Не съм в реалната власт и в кухнята за избора на главен прокурор. Само помагам за два закона, свързани с децата. Винаги досега изборът на главен прокурор е бил противоречив политически процес, при който се правят компромиси“. Това заяви пред БТВ бившият конституционен съдия Румен Ненков.  „Аз лично не мога да си представя какво са си говорили министърът на правосъдието и министърът на правосъдието. Вероятно как новият главен прокурор трябва да има високи нравствени и професионални качества, както и морал. За мен консултациите трябва да се осъществяват с членовете на ВСС. Президент и министър нямат права да избират главен прокурор. Единият назначава главният прокурор, а другият може да направи само предложение. Формално ВСС избира главния прокурор с квалифицирано мнозинство. Президентът Румен Радев трябваше да се консултира с тези магистрати“, коментира Ненков.    „Ролята на партийната политика в избора на нов обвинител се свежда до там, че има участие на съдии във ВСС, които са избрани от парламента. Борбата за добра кандидатура трябва да е много сериозна. Що се отнася до промяна на правомощията на главния прокурор, то това зависи единствено от промяна на конституцията“, коментира юристът.", "date": "2019.06.11", "title": "Румен Ненков: Радев трябваше да се консултира с магистратите от ВСС за нов главен прокурор"}
{"url": "https://www.faktor.bg/bg/articles/obshtestvo/dresyor-kuchetata-ubiytsi-ot-selo-vlado-trichkov-tryabva-da-badat-unishtozheni", "text": "\"Кано корсо е една прекрасна порода кучета, но когато те бъдат оставени недохранени, може да се стигне до проблеми\". Това каза пред камерата на БТВ треньор на кучета в приюта на \"Екоравновесие\", който коментира темата за нападението и убийството на 39-годишен мъж от пет кучета край село Владо Тричков. \"Аз гледам това куче от няколко дни и не виждам никаква агресия у него. Когато кучетата останат без лидер, те се организират в глутница и започват да следват своя лидер, който доминира. Точно това те са търсили - да победят някой, за да покажат, че са лидери и тази териотрия е тяхна.  Лидер на кучетата трябва да бъде човекът, а не да се оставят без надзор. За мен тези животни трябва да бъдат унищожени. Не искам да ме разбират погрешно хората, но с тях трябва да се започне от нулата. Предстои повече от година и половина ежедневна работа с тях и то под надзора на специалист. Може би единствено най-старото куче има някакъв шанс. Няма агресивни породи кучета. Не е нужно да е голямо кучето, за да нападне. Човекът трябва да доминира кучето. То може да ни нападне, ако усети страх и реши, че иска да ни доминира. В този случай става въпрос за битка и победа. Те искат да са победители, за да видят всички, че са силна глутница. Кучетата са търсили сигурност\", разкри още треньорът.", "date": "2019.06.11", "title": "Дресьор: Кучетата убийци от село Владо Тричков трябва да бъдат унищожени"}
{"url": "https://www.faktor.bg/bg/articles/shefat-na-agentsiyata-za-bezhantsite-izliza-na-svoboda-sreshtu-100-bona-garantsiya", "text": "Апелативният специализиран наказателен съд пусна под парична гаранция от 100 000 лв. бившия шеф на ДАБЧ Петър Харалампиев. Той ще излезе на свобода след като плати сумата, освен ако прокуратурата не го задържи по друго обвинение или на друго основание. Адвокатът му Николай Кокинов смята, че определението на апелативните спецмагистрати за справедливо. „В крайна сметка, след 18 дни изтича максималният срок за задържане“, каза Кокинов. На въпрос дали ще бъде внесена гаранцията от сто хиляди лева, Кокинов съобщи, че близките на Харалампиев ще събират пари от познати и роднини, и ще внесат сумата. Харалампиев бе арестуван в края на октомври 2018 г. след разследване на корупционна схема за незаконно издаване на удостоверение за българско гражданство, а при спецакцията в агенцията задържани бяха общо над 20 души. Обвиняемите в последствие останаха четирима, а от тях само Харалампиев и секретарят на Агенцията Красимир Томов бяха задържани под стража.", "date": "2019.06.11", "title": "Бившият шеф на Агенцията за бежанците излиза на свобода срещу 100 бона гаранция"}
{"url": "https://www.faktor.bg/bg/articles/startira-uchenieto-po-boyni-strelbi-shabla-2019", "text": "Започнаха бойните пускове на формированията за Противовъздушна отбрана (ПВО) на Сухопътните войски по въздушни цели, въоръжени с Преносим зенитно-ракетен комплекс (ПЗРК) „Стрела 2М”, на съвместното тактическо учение с бойни стрелби „Шабла 2019“. Учението се провежда на зенитния полигон на Военновъздушните сили „Шабла”. Резултатите от стрелбите от първия ден са „отличен“. Предстоят дневни и нощни пускове и стрелби с ПЗРК „Стрела 2М” и Зенитна установка ЗУ-23-2 на формирования за ПВО от състава на Втора механизирана бригада – Стара Загора, Бригадното командване – Благоевград, Единния център за начална подготовка – Плевен и 101-ви Алпийски полк. До 13 юни са планирани съвместни дневни и нощни пускове със Зенитно-Ракетен комплекс (ЗРК) „ОСА” на зенитно-ракетен дивизион на Втора механизирана бригада (зрдн/2 мбр) с представители на формированията за ПВО на САЩ, въоръжени със ЗРК „Avanger”.", "date": "2019.06.11", "title": "Стартира учението по бойни стрелби \"Шабла 2019\""}
{"url": "https://www.faktor.bg/bg/articles/obshtestvo/ulitsata/stolichniyat-kv-druzhba-2-ostana-bez-tok", "text": "Умишлен палеж на кабелна шахта на ул. Цветан Лазаров в столичния кв. Дружба предизвика повреда на кабелна линия и остави без електрозахранване около 5500 домакинства и фирми в района на ж.к. Дружба 2, кв. Гара Искър и 7-ми км. ЧЕЗ Разпределение възстанови електрозахранването по алтернативно трасе. В следствие на пожара в шахтата са засегнати и други електропроводни линии. Дружеството стартира незабавно ремонтни дейности за привеждането им в нормално експлоатационно състояние и недопускане на допълнителни аварии. В тази връзка са възможни временни смущения на електрозахранването с цел да се обезопасят повредените кабели и да се гарантира животът и здравето на служителите на компанията. За умишления палеж са уведомени органите на МВР и представители на район Искър. В момента ЧЕЗ Разпределение извършва мащабна реконструкция на стойност 4,5 млн. лв. на подстанция „Фестивална“, която доставя електроенергия на кв. Дружба и други столични квартали. За периода на изпълнение на подобни обекти се използва алтернативно електрозахранване на потребителите. Това води до риск от претоварване на мрежата и е възможно възникване на аварии, както се случи в кв. Дружба предходни дни. Посегателства върху съоръжения от мрежата представляват сериозна заплаха за сигурността на алтернативното захранване и увеличават риска от аварии и неудобства за клиентите.", "date": "2019.06.11", "title": "Столичният кв.\"Дружба 2\" остана без ток"}
{"url": "https://www.faktor.bg/bg/articles/obshtestvo/ulitsata/stolichanin-bere-dusha-v-bolnitsa-politsiyata-razsledva-za-prestaplenie", "text": "Столични полицаи изясняват факти и обстоятелства около инцидент, станал снощи. Сигналът е подаден около 23 часа в Девето РУ за ранен мъж в столичния ж.к. „Люлин“, съобщават от пресцентъра на МВР. Към адреса незабавно са насочени екипи на полицията и спешна помощ. Пострадалият, 41- годишен, бил откаран в болнично заведение за оказване на медицинска помощ, настанен за лечение, с опасност за живота. На място е задържана 37- годишна жена, с която потърпевшият живеел на семейни начала. На местопроизшествието е извършен оглед, а по случая - образувано досъдебно производство. Работата по изясняване на всички факти и обстоятелства около случилото се продължава под надзора на Софийска градска прокуратура.", "date": "2019.06.11", "title": "Столичанин бере душа в болница, полицията разследва за престъпление"}
{"url": "https://www.faktor.bg/bg/articles/agentsiyata-za-zakrila-na-deteto-zapochva-proverka-za-iztekla-informatsiya-za-deteto-ot-plovdiv", "text": "Агенцията за закрила на детето се самосезира по случая, при който една информационна агенция изнесе в публичното пространство личните данни на пловдивския ученик, заподозрян в радикализация. Експертите на Агенцията ще проверяват дали има извършено административно нарушение по Закона за закрила на детето. Те са поискали незабавни действия от социалното подпомагане и полицията в града за подкрепа на момчето и семейството му. От Агенция припомнят, че отразяването на деца в медиите трябва да става при спазване на всички изисквания на законодателството. Днес бившият главен секретар на МВР Калин Георгиев бе изненадан и възмутен заради изнесената лична информация и предположи, че колегите му от МВР ще направят проверка за изтеклата информация.", "date": "2019.06.11", "title": "Агенцията за закрила на детето започва проверка за изтекла информация за радикализирания ученик"}
{"url": "https://www.faktor.bg/bg/articles/hvarliha-granata-po-gratskiya-parlament", "text": "64-годишен мъж е бил арестуван, след като хвърлил газова граната по сградата на гръцкия парламент, съобщават AFP и БГНЕС. Граната не е експлодирала и никой не е пострадал, уточняват от полицията. При претърсването на задържания са открити още четири газови гранати и малка туба с бензин. Мотивите за деянието му се изясняват. Сградата на парламента е разположена в самото сърце на Атина, а на площад „Синтагма“, точно пред нея, често се организират масови демонстрации. През май членове на радикална анархистка групировка поляха с червена боя зданието и хвърлиха димки в знак на подкрепа към задържан известен член на крайнолявата екстремистка гръцка организация „17 ноември“.", "date": "2019.06.11", "title": "Шок и паника: Хвърлиха граната по гръцкия парламент"}
{"url": "https://www.faktor.bg/bg/articles/borisov-stroyava-mladezhite-ot-gerb-da-remontirat-mosta-pri-s-lisitsite", "text": "Премиерът Бойко Борисов е разпоредил на младежкия ГЕРБ този уикенд да ремонтират моста до село Лисиците. Това е най-големият пешеходен мост на Балканите, заяви Борисов. Той заедно с вицепремиера Томислав Дончев и министрите Владислав Горанов и Росен Желязков се качиха на модерен влак по високоскоростната отсечка от Пазарджик до гара Тодор Каблешков, където след ремонта на линията, влаковете могат да развиват скорост до 160 км. /ч и разговаряха с машинистите. След това премиерът започна вече традиционната си обиколка с джипа, който отново лично шофира. Той е разпоредил да се подменят дървените дъски на моста. Казал съм им да намерят двама-трима майстори. Ще им дадем пари от партията. Ще се съберат децата там, на Горанов и на Томислав също по една четка ще им дам, аз ще ръководя, посочи Бойко Борисов.", "date": "2019.06.11", "title": "Борисов строява младежите от ГЕРБ: Да ремонтират моста при с.Лисиците"}
{"url": "https://www.faktor.bg/bg/articles/ruski-pari-izpluvaha-v-nay-golyamata-narkosdelka-v-sasht", "text": "Има руска връзка в покупката на най-големия законен производител на марихуана в САЩ, написа в. Портланд таймс. Предприемачът с руски корени Борис Джордан и неговият бизнеспартньор от Москва Андрей Блох са извадили един милиард долара, за да купят базираната в град Портланд, щата Орегон, компания Cura Cannabis.  \"Тази сума е рекордна. Сделката с упойващи вещества на века може да донесе огромни печалби на новите ѝ собственици. Фирмата и нейните подразделения с всичките им активи са били оценени на 4 млрд. долара, а бизнесът с трева в щатите, където пушенето на марихуана е разрешено, отбелязва ръст средно с 20 процента на година\", посочи още изданието. Медията обаче посочи и един основен проблем пред бизнеса с канабис. В момента в САЩ ситуацията с марихуаната е донякъде противоречива. \"В 33 от 50-те щата употребата на лекия наркотик е разрешена. В същото време \"тревата\" фигурира във федералния списък на забранените вещества заедно с такива опиати като ЛСД, кокаин и хероин\", припомни вестникът.", "date": "2019.06.11", "title": "Руски пари \"изплуваха\" в най-голямата наркосделка на века в САЩ"}
{"url": "https://www.faktor.bg/bg/articles/sadat-privika-zelenski-iska-obyasnenie-za-razpushtaneto-na-parlamenta", "text": "Украинският президент Володимир Зеленски се яви в Конституционния съд в Киев, предаде РИА Новости. Държавният глава е бил привикан от високопоставените магистрати в страната, за да мотивира за решението си за разпускането на парламента.  \"Рейтингът на Върховната рада удари дъното. Едва четири на сто от украинците одобряват дейността на законодателите. Ето защо аз реших да прекратя мандата на тази Рада малко след като поех управляването на страната ни\", е посочил още той. Зеленски е изразил и надеждата си, че конституционните съдии да вземат справедливо решение. Очаква се магистратите да се произнесат по въпроса до края на деня.", "date": "2019.06.11", "title": "Съдът привика Зеленски, иска обяснение за разпускането на Радата"}
{"url": "https://www.faktor.bg/bg/articles/doklad-osvetyava-skandalni-razkritiya-kak-se-tretirat-detsata-v-severna-koreya", "text": "Доклад, съставен на база интервюта с 610 изменници на режима в Северна Корея, в продължение на 4 години, се появи на бял свят. В него са документирани десетилетия, белязани от убийства в страната за престъпления от кражба на крава до гледане на южнокорейска телевизия, пише Би Би Си. Публичните екзекуции се състояли в близост до реки, полета, пазари, училища и спортни площадки, коментират от работната група. Тълпи от хиляда души и повече се събирали да наблюдават убийствата. Докладът разкрива, че членове на семействата на осъдените на смърт, дори и деца, са принуждавани да гледат как убиват техния роднина. Телата на екзекутираните, както и мястото, където се погребват, рядко се споделяли на близките им. Най-малкият свидетел на подобна гледка е бил 7-годишно дете. Някои от публичните екзекуции са се състояли по затвори и трудови лагери, където обвинените в политически престъпления са принудени да работят като миньори и секачи. Те споделят, че министерски служител се обърнал към тъплата при едно от тези публични убийства и извикал: \"Това може да се случи и на вас\". В доклада се посочва още, че екзекуциите са основен метод за засилване на страха и възпирането на гражданите да се включват в нележани от режима дейности. \"По-голямата част от убийствата стават след заповед за разстрел\", твърдят изменници на Пхенян. Той най-често включвал три изстрела в различните кръгове на тялото на осъдения на смърт. Някои от интервюираните посочват случаи, при които екзекуторите изглеждали дори пияни. Твърдят, че е така, защото убиването е тежка емоционална задача. Един от авторите на доклада Итън Шин казва, че \"изглежда сякаш броят на публичните екзекуции следват низходяща линия\". Високопоставени личности в Северна Корея са убити през годините. През 2013 г. чичото на лидера на страната Ким Чен Ун бе осъден за държавна измяна.", "date": "2019.06.11", "title": "Доклад осветява скандални разкрития как се третират децата в Северна Корея"}
{"url": "https://www.faktor.bg/bg/articles/ruska-televiziya-samo-s-takav-udar-mozhesh-da-ozaptish-putin-video", "text": "Случай с руски турист в Тайланд илюстрира последствията от путинистката пропаганда за Русия, а и за всички руснаци, възпитани по негово време. Отговорът също е показателен... Руският турист унижава местен човек в азиатската страна, но получава веднага два удара в главата, както ще видите във видеото. Последователят на Путин е арестуван, разбира се.  Ударът е единственият начин да убедиш  Путин, както и всички възпитани по време на неговото управление, твърдят от Vesta tv, като дават много примери от уроците на международната сцена, озаптили руския президент.  Оказва се, че страните от Азия най-добре знаят как да парират хулиганското му поведение и да го сложат на място, като демонстрират сила. Той разбира само от това, всякакви безкрайни преговори са напълно излишни, категорични са от телевизията. Още от времето, когато Путин беше премиер, той култивира култ към насилието, към правото на по-силния,като така зарази руското общество.  Точно по тази причина през 2014 г. рейтингът на Путин достига 86 %. Е, днес е паднал с едни над 50 %.  \"Тогава хората се радваха, защото при окупацията на Крим Путин използва това право на силния\", обяснява водещият. След Путин този култ към насилието трябва да бъде изкоренен, за да има бъдеще пред Русия, категоричен е той.", "date": "2019.06.11", "title": "Руска телевизия: Само с такъв удар можеш да озаптиш Путин (ВИДЕО)"}
{"url": "https://www.faktor.bg/bg/articles/edi-rama-s-prozrenie-dokato-nie-se-evropeizirame-britantsite-se-balkanizirat", "text": "\"Много е балканско това, което става във Великобритания. (Със) сделка, без сделка, мека граница, твърда граница, няма споразумение. Това са Балканите! Като босненския парламент е. Докато ние опитваме да се европеизираме, те се балканизират.\" Това казва в интервю за \"Гардиън\" албанският премиер Еди Рама. В текста, публикуван дни преди началото на обсъжданията между европейски представители дали Албания и Северна Македония да получат дата за началото на преговори с Европейския съюз, той коментира вътрешнополитическата ситуация в страната си и перспективите пред евроинтеграцията ѝ. \"Изглежда сме прокълнати. Когато ЕС беше добър, ние бяхме лоши. Сега, когато ставаме по-добри, ЕС има проблеми,\" казва той. Премиерът изразява и притеснение как ще изглежда ЕС по времето, когато Албания най-сетне се присъедини към съюза. Еврокомисията препоръча на Албания и Северна Македония да бъде предложено начало на преговорите, но дали това ще се случи на Европейския съвет този месец, е под въпрос. Франция е скептична за такава стъпка, а германският Бундестаг миналата седмица не подкрепи резолюция, която би дала възможност на правителството да я одобри. \"Гардиън\" междувременно припомня, че миналата година на срещата на върха в София през май \"неконвенционалният премиер\" Рама влезе в остър спор с френския президент Еманюел Макрон за сроковете, в които трябва да се случи евроинтеграцията на Западните Балкани. Вестникът отбелязва, че международната подкрепа за премера е намаляла заради впечатлението, че борбата му с организираната престъпност е само козметична. Малцина са неутралните наблюдатели, които вярват, че Демократическата партия, основната опозиционна сила, не е белязана от същите скандали за купуване на гласове и връзки с организираната престъпност, в каквито германският таблоид \"Билд\" наскоро замеси управляващите. \"Бяхме Северна Корея в Европа,\" продължава Рама. \"Бяхме изолирани от Запада и изолирани от Изтока. Имахме най-жестокия комунистически режим. Затова сега сме толкова проамерикански, пронатовски, проевропейски ориентирани... Имаме най-проевропейските мюсюлмани в света.. Мога да ви кажа, че само Меркел го разбира напълно. Израснала е в комунистическа страна.\" Самият Рама, срещу когото уличните протести продължават (и понякога завършват с насилие) месеци наред, признава, че Тирана има проблеми с корупцията и престъпността, но настоява, че правителството прави стъпки за борба с тях. Заради безредиците миналата седмица президентът Илир Мета, някогашен съюзник на Рама, обяви, че ще отложи местните избори, досега насрочени за 30 юни, за да не ескалира насилието . Според Рама обаче те ще се състоят по график.", "date": "2019.06.11", "title": "Eди Рама с прозрение: Докато ние се европеизираме, британците се балканизират"}
{"url": "https://www.faktor.bg/bg/articles/boyko-borisov-podkara-vlaka-ot-gara-pazardzhik", "text": "Министър-председателят Бойко Борисов направи оглед на приемното здание на гара Пазарджик. Тя е финансирана по Оперативна програма \"Транспорт\" на стойност 3,63 млн. лв., от които 3,085 млн. лв. са от ЕС, съобщиха от правителствената пресслужба. Гара Пазарджик е завършена за 9 месеца в периода януари-септември 2014 г. Преди началото на проекта през гарата са минавали 231 000 пътници годишно. След модернизацията на гарата и на жп отсечката Септември-Пловдив броят на пътниците е нараснал на 260 000 души. От гара Пазарджик премиерът Борисов се качи на влак, с който ще премине по трасе за скоростно движение, изградено по европейските стандарти за проектиране на скоростни линии за пътнически превози.", "date": "2019.06.11", "title": "Бойко Борисов \"подкара\" влака от гара Пазарджик"}
{"url": "https://www.faktor.bg/bg/articles/borisov-pazarim-se-za-maksimalno-sas-sasht-za-tsenata-na-samoletite", "text": "Пазарим се за максимално намаляване на цената на самолетите, за да имаме най-надеждната авиация. Това каза пред журналисти в Пловдив министър-председателят Бойко Борисов, предаде Агенция „Фокус“. Попитан как ще коментира развоя на сделката за нови изтребители със САЩ Борисов заяви: „Има изисквания – ако искаме да сме в НАТО, 2% от БВП трябва да влиза за въоръжение. Като искаш да членуваш в НАТО, трябва да имаш надеждна система за сигурност. Така че купуваме и се пазарим“.  Борисов посочи, че нищо в преговорите не е приключило. „Пазарим се за максимално намаляване на цената на самолетите, за да имаме най-надеждната авиация. Защото, когато имаш голям клас изтребители, тогава влизаш в други планове на НАТО. Примерно нашата фрегата всички я знаят в НАТО и където има учения, тя е винаги там“, коментира премиерът.", "date": "2019.06.11", "title": "Борисов: Пазарим се максимално със САЩ за цената на самолетите"}
{"url": "https://www.faktor.bg/bg/articles/ekspert-izborite-za-istanbul-mogat-da-reshat-sadbata-na-tsyala-turtsiya", "text": "При евентуална загуба на управляващите на изборите за Истанбул, това ще означава, че предсрочните избори са някъде в близкото бъдеще. Това каза пред БНР журналистът Тайфур Хюсеин. Кандидатът за кмет на Истанбул от опозиционната Народнорепубликанска турска партия Екрем Имамоглу води в социологическите проучвания преди повторния вот. Той ще се проведе на 23 юни. Той спечели кметските избори на 31 март, но след като партията на Реджеп Ердоган не призна резултатите, Висшата избирателна комисия отмени резултата и насрочи нови избори. Кандидат на Партията на справедливостта и развитието отново е Бинали Йълдъръм. „Управляващата партия на Ердоган ще направи всичко възможно, за да спечели изборите. Има обаче много сериозен кандидат в лицето на Екрем Имамоглу, който въпреки своята партия успя да мобилизира значителна подкрепа в своята кампания“, коментира Хюсеин в предаването „Преди всички“. Според него при Народнорепубликанската партия се наблюдават не много адекватни политики. Повече от половината от избирателите в страната са против управлението на Ердоган, подчерта журналистът. По думите му в такава ситуация опозиционната партия можеше да спечели по-лесно и с по-голяма подкрепа. Тайфур Хюсеин очаква бурни месеци след местните избори за Истанбул. Това са едни избори за Истанбул, които могат да решат съдбата на цяла Турция, смята той. Според него оттук нататък всичко е възможно.", "date": "2019.06.11", "title": "Експерт: Изборите за Истанбул решават съдбата на цяла Турция"}
{"url": "https://www.faktor.bg/bg/articles/yordanka-fandakova-1-2", "text": "\"Досега на изпълнителя на ремонта на ул. „Граф Игнатиев“ са наложени санкции за около 440 хил. лв. Санкцията може да стигне до 1 млн. лв.\".  Това каза кметът на София Йорданка Фандъкова в предаването „Сутрешен блок“ по БНТ във връзка с пробелмите след ремонта в центъра на столицата. „Смятам, че това е единственият начин, по който може да се накарат всички експерти, специалисти и изпълнители да си свършат работата“, добави Фандъкова.  „Всеки има право да се защитава. Не приемам вече никакви оправдания, обяснения и прехвърляне на отговорност. За всички е ясно, че това е огромен обект, върху който и при подготовката и при изпълнението работиха десетки инженери, специалисти, конструктори, проектанти и специалисти и всеки от тях носи своята отговорност“, заяви столичният кмет и посочи, че до този момент санкции са налагани както за изпълнителите, така и за проектанта и строителния надзор.  „При всички случаи отговорността означава санкции. Заложили сме достатъчно възможности, поела съм ангажимент към хората, че няма да има компромис към никого“, заяви Йорданка Фандъкова.  „Нося моята отговорност всеки ден, заставайки пред вас, заставайки пред хората и пред всички медии. Ежедневно съм пред очите на хората и нося своята отговорност за това. Но спекулацията по тази тема от политически лица няма и не искам да приема“, заяви Фандъкова и още веднъж обяви, че обектът все още не е открит.  Фандъкова обясни, че наложената финансова корекция от Министерството на регионалното развитие и благоустройството на Столичната община за ремонтите на Зона 2 - ул. „Граф Игнатиев“, и на Зона 4 - площад „Св. Александър Невски“ касае условията за избор на експерти. „Ние сме заложили много по-високи изисквания за избор на експерти - това по изискването на управляващия орган не е необходимо, достатъчни са по-ниски изисквания“, посочи тя. При този мащаб и при тази трудност на проекта, при тези високи изисквания виждате какво се получава, какво остава ако заложим изисквания за по-ниско квалифицирани специалисти, коментира Фандъкова. Столичният кмет обяви, че Общината възразява и обжалваме тези санкции и добави, че Столична община вече има спечелени дела във връзка с налагани санкции още в предишния програмен период.", "date": "2019.06.11", "title": "Фандъкова: Вече не приемам оправдания, санкциите за ремонта на ул. \"Граф Игнатиев\" може да стигнат 1 млн. лв."}
{"url": "https://www.faktor.bg/bg/articles/25-tsivilni-byaha-ubiti-pri-udari-na-siriyskiya-rezhim-i-rusiya-v-severozapadna-siriya", "text": "25 цивилни, от които седем деца, бяха убити при удари на сирийския режим и Русия в различни райони на Северозападна Сирия, предаде Франс прес. Агенцията се позовава на Сирийския център за наблюдение на човешките права. Според центъра 13 от цивилните са убити при атаки на силите на режима в град Джабал, провинция Идлиб, която е последният голям бастион на джихадистите в Сирия и която се превърна в мишена на всекидневни бомбардировки на силите на режима на сирийския президент Башар ал Асад и на Русия. При насилието срещу Идлиб, където живеят близо три милиона души, от края на април са убити повече от 360 цивилни, сочат данни на базирания във Великобритания Сирийски център за наблюдение на човешките права. Според ООН атаките са причинили разселването на повече от 270 000 души, а на 24 болници и диспансери са нанесени материални щети. Експертите твърдят, че сирийският режим ще продължи малко по малко да отвоюва територия, но според тях е малко вероятно режимът да предприема сериозна офанзива. От началото на гражданската война в Сирия през 2011 г. са убити повече от 370 000 души, а милиони са разселени, отбелязва Франс прес.", "date": "2019.06.11", "title": "25 цивилни бяха убити при удари на режим на Асад и Русия в Северозападна Сирия"}
{"url": "https://www.faktor.bg/bg/articles/sasht-prizova-za-sanktsii-sreshtu-turtsiya-ako-kupi-ruskite-sistemi-c-400", "text": "Камарата на представителите на Конгреса на САЩ одобри единодушно резолюция, в която се съдържа призив за цялостно налагане на санкции спрямо Турция в рамките на приетия през 2017 г. закон \"За противодействие на противниците на Америка чрез санкции\" (CAATSA), ако Анкара получи руските зенитно-ракетни системи С-400, предаде ТАСС, цитирана от БТА. В резолюцията, одобрена вчера, се съдържа призив към американския президент Доналд Тръмп за налагане на санкции в съответствие със закона CAATSA, ако турското правителство не отмени решението за купуване на руските системи С-400. Конгресмените осъждат тази сделка и смятат, че тя \"поставя под заплаха целостта на американско-турския съюз и подкопава НАТО\". Турция изглежда ще купи противоракетните системи С-400 въпреки предупрежденията от страна на Съединените щати. Турският президент Реджеп Тайип Ердоган заяви наскоро, че е изключено Турция да се откаже от сделката си с Москва.", "date": "2019.06.11", "title": "САЩ призовават за санкции срещу Турция, ако купи руските системи C-400"}
{"url": "https://www.faktor.bg/bg/articles/vzriv-prekasna-predstavlenie-na-mamalev-vodenicharov-i-tokmakchiev-v-bansko", "text": "Взрив по време на втората вечер на Летните театрални празници “На публиката - с любов” в Банско доведе до евакуация на цялата публика от салона на читалище “Никола Вапцаров” в Банско, съобщава \"Струма\". Малко след началото на спектакъла”Майсторите на комедията” с участието на Георги Мамалев, Тончо Токмакчиев и Камен Воденичаров повреда в кондензатора на един от прожекторите и запушване на залата с дим наложи намесата на пожарната.  Принудителният антракт е направен след втория взрив. Първият, който се чул в залата, е майсторски отигран от Мамалев и публиката дори не е усетила че има повреда. Миризмата на бакелит и димът след втория взрив обаче наложило спектакълът да бъде прекъснат и всички са изведени навън. Проблемът е отстранен много бързо и след оглед от служители към РСПБЗН- Банско спектакълът е продължил. При инцидента няма пострадали хора. Той е приет от зрителите като част от спектакъла, в който са  включени  скечове, текстове и образи от телевизионни и театрални формати.", "date": "2019.06.11", "title": "Взрив прекъсна представление на Мамалев, Токмакчиев и Воденичаров"}
{"url": "https://www.faktor.bg/bg/articles/prezidentat-na-moldova-otmeni-dekreta-za-razpuskane-na-parlamenta", "text": "Държавният глава на Молдова Игор Додон отмени декрета за разпускане на парламента в Кишинев, който подписа изпълняващият длъжността премиер Павел Филип, предава TACC, цитирана от \"Фокус\". Съответното Додон обяви на брифинг след заседание на Върховния съвет за сигурност. \"Декретът на Филип не съответства на конституционните норми. Подписах указ за отмяната му\", заяви президентът на Молдова.", "date": "2019.06.11", "title": "Президентът на Молдова отмени декрета за разпускане на парламента"}
{"url": "https://www.faktor.bg/bg/articles/kazanlashkite-sotsialisti-s-karvavo-pismo-do-ninova", "text": "Клубът на ветераните в БСП – Казналък, Клубът за леви идеи „Георги Кирков” и делегатите на 49 Конгрес на партията от града излязоха с открито писмо към Корнелия Нинова. В него те изразяват своето безпокойство относно идейното и организационно здраве на БСП. Според местните социалисти партията няма ясно дефинирана идеологическа посока и проект за бъдещо развитие. Те открито се обявяват срещу неолиберализма и настояват БСП да се върне към идеите, завещани им от Карл Маркс и неговите последователи и съратници. В писмото те правят и свой прочит на резултатите от изборите и причините за слабото представяне на социалистите.  „Уважаеми делегати, Обръщаме се към Вас, за да сигнализираме за някои тревожни симптоми, които засягат идейното и организационно здраве на БСП. Това си обръщение сме принудени да направим, защото въпреки многобройни сигнали и писма, които сме изпратили до Корнелия Нинова, ИБ на БСП, до НС на БСП до сега отговор не сме получили! Според нашите виждания, които подреждаме по важност: От изявите на Висшето партийно ръководство не е ясно дефинирана идеологическата посока на БСП. В член 2 /1/ от Устава на партията е записано, че „Българската социалистическа партия отстоява социалистическия идеал.” Оставаме с впечатлението, че Висшето партийно ръководство е забравило това уставно задължение. Присъединяваме се към тревогата на знаковия ветеран на БСП и заслужил антифашист Крум Василев, че „думата социализъм и изобщо темата за социализма изчезва от реалния партиен живот… , а тези въпроси и въобще за социализма, липсват в публичните изяви на повечето ръководни социалисти.” /в-к Дума, ”Социализъм и родолюбие”, бр. 18,23.01.19 г. Нашето мнение е, че е необходимо БСП без да се лута в политическото си битие, без всякаква мимикрия да очертае левия си проект и като своя крайна цел да постави преодоляване на неолиберализма. Трудно ни е да разберем какви са основанията да бъдат премълчани класовата борба и обществено-икономическите процеси свързани с нея. Защо тази борба не е залегнала във „Визия за България”? Ние отстояваме виждането си, че БСП сега и за в бъдеще трябва да усвои и прилага научния инструментариум завещан ни от Карл Маркс и неговите последователи и съратници. На тази база да се проектира модела на българското общество отвъд неолиберализма, нещо което за съжаление в БСП не се говори. Основание за тази констатация ни дава отношението на партийното ръководство към 200-годишнина на Карл Маркс, чието честване не беше отразено по достойнство. Силно ни тревожат симптомите на затихващи функции на много общински организации на БСП. Има много селища, в които няма основни партийни организации. Чудно защо до сега НС на БСП не е обсъждал това тревожно организационно състояние на Партията. Налице са деформации в стила на работа на Висшето партийно ръководство. Ще се спрем на някои от тях: Партията не се отваря към всички леви и патриотични сили, както им към коалиционните ни партньори в левия сектор. Азбучната истина, която партийното ръководство не е проумяла е, че в борбата за преодоляване на неолиберализма БСП не може да бъде сама! Не се полагат усилия за преодоляване на ширещата се в Партията теза, че тя е ракетоносител на невзрачни леви и патриотични сили и движения. БСП остава глуха за гласовете на левите партии, организации и движения за създаване на единен фронт /съюз/ за смяна на политическата система в страната. --- Подкрепяме усилията на НС на БСП за по-голяма подкрепа и доверие към младата генерация, но тези усилия не са съпроводени с грижите на Партията те да се учат, израстват и доказват в реалната обществено-политическа практика. Те трябва да усвоят идеалите на предците ни, да участват активно в работата на ОПО по места, където да израства следващото поколение на БСП. За сега това не се случва. Не можем да бъдем доволни от забелязващото се господарско високомерие към Общинските съвети, Основните партийни организации и отделните социалисти по места. Висшето партийно ръководство не е усвоило умението за комуникативни практики с тях. Диалогът, доколкото го има е символичен. Той няма работен, а има представителен характер. Този стил на монолог е неприемлив и невъзможен за БСП! ИБ на БСП издига и лансира кадри, които нямат нито партиен морал, нито обществено доверие. Можем да се позовем на много примери. Партийният диктат все повече навлиза в стила на Председателя на НС на БСП. Тази ни оценка е затвърдена от многобройните гафове и уставни нарушения, които допусна Корнелия Нинова и ИБ на БСП към 128-годишна Казанлъшка партийна организация, СЪУЧРЕДИТЕЛ на ПАРТИЯТА НИ! Последиците от тези нарушения са изключително неблагоприятни. Срещу тези нарушения с възмущение се надигна по-голямата част от Общинската партийна организация на БСП Казанлък. Изпратено беше протестно писмо, което беше подписано от над 450 социалисти /повече от половината членове на БСП Казанлък/. Освен него бяха пратени и много отделни писма от отделни казанлъшки социалисти до Корнелия Нинова с надеждата, че ще получат отговор. Не беше зачетено уставното им право да получат отговор на своите писма, предложения и сигнали. Партийното ръководство запази гробовно мълчание! Случилите се събития с Казанлъшката партийна организация, а и редицата примери за посегателство върху автономността на общинските партийни организации дълбоко ни смущават. Безспорно много са причините, заради които БСП загуби Евроизборите. Те будят в нас, членовете на БСП сериозен размисъл. Това е така, защото ПП ГЕРБ беше затънал до гуша в корупционни скандали. Тази партия се превърна в каста от корумпирани и безочливи организации, превърна се в политическа котерия. Това отваряше път на БСП към победа. Защо не я спечелихме?! На първо място сгрешена тактика и стратегия на ИБ и Корнелия Нинова. Също така грешка беше стъпката, която направи НС на БСП с подкрепата си за излизане на Парламентарната група на БСП от Народното събрание! С този недобре обмислен и емоционален акт, БСП доброволно се лиши от парламентарна трибуна, която му даваше възможност да излъчва посланията си към масовата аудитория на избирателите. Цели три месеца отсъствие! С това си решение НС на БСП даде комфорт на ГЕРБ да законодателства безкритично. В левите избиратели се появи усещането, че народните представители от „БСП за България” не оправдават доверието, което са им гласували. БСП избра не верния и непечеливш път на бойкот на законно избрания парламент. Парламентарната група на БСП вместо да използва корупционната криза в ГЕРБ се самоокопа в глуха отбрана, с което не впечатли позитивно избирателите. Депутатите на БСП потънаха в своето бездействие и безличност. Държанието, езика и поведението на народните ни представители в Парламента не винаги отговаряха на изискванията на една столетна партийна организация, каквато е БСП. Провалът на изборите за Европарламент още веднъж ни дава право да подложим на съмнение записаното от 49 Конгрес на БСП правило, Председателя да се избира пряко от всички партийни членове. За нас това решение е грешка и е неприемливо, защото според установените още от Дядо Благоев традиции, лидерът на Партията се избира или от Конгреса или от избраното партийно ръководство! Тук е вложено разбирането, че лидерът е пръв между равните и изборът му не може да прави изключение от другите избрани членове на партийното ръководство. Лидерът носи своята отговорност и е подконтролен на партийно ръководство. В случая, с новия запис в Устава се подменя философията лидерът да бъде пръв между равните и се поставя над колективния ръководен орган на БСП, какъвто е Националния съвет. На лице е опасността Партията от широко скроена демократична партия, да се превърне в лидерска партия. Ние виждаме изход от тази опасност, като Конгреса внесе корекция и тази точка от Устава да отпадне, а делегатите да избират Председател на НС на БСП. Ние смятаме, че лидер на БСП трябва да бъде консенсусна и харизматична личност, личност с натрупан партиен опит, мъдрец на Партията. Да бъде уравновесен, устойчив и последователен в решенията си. Да не се подава на емоции и да умее да ги контроли, да бъде личност с партиен и граждански морал. Уважаеми делегати, Запазваме в себе си надеждата и увереността, че 49 Конгрес на БСП ще се окаже на висотата на историческата отговорност, която носи за съдбата на България и ще вземе мъдри и правилни решения!“", "date": "2019.06.11", "title": "Казанлъшките социалисти с \"кърваво писмо\" до Нинова"}
{"url": "https://www.faktor.bg/bg/articles/tsatsarov-na-poseshtenie-v-rumaniya-shte-podpishe-memorandum-za-satrudnichestvo", "text": "Главният прокурор Сотир Цацаров е на посещение в Букурещ, където ще се срещне с колегата си Богдан Лику. В румънската столица той е придружаван от заместника си г-н Иван Гешев и завеждащия отдел „Международен“ във ВКП г-н Цветомир Йосифов. По време на визитата ще бъде подписан Меморандум за сътрудничество между Прокуратурата на Република България и Дирекцията за разследване на организираната престъпност и тероризма – (DIICOT) към Прокуратурата при Върховния касационен съд на Румъния, съобщиха от прокуратурата. До момента Прокуратурата на Република България има подписани меморандуми за сътрудничество с прокуратурите на 14 държави. Българската делегация ще бъде запозната с работата на DIICOT и постигнатите резултати и цели в борбата срещу организираната престъпност и тероризма в северната ни съседка. В рамките на посещението ще се проведат срещи и с главния прокурор на DIICOT г-н Феликс Банила и завеждащия отдел „Международно сътрудничество“ на Дирекцията г-жа Камелия Стойна.", "date": "2019.06.11", "title": "Цацаров на посещение в Румъния, ще подпише Меморандум за сътрудничество"}
{"url": "https://www.faktor.bg/bg/articles/ubitiyat-polubrat-na-kim-chen-un-se-okaza-agent-na-tsru", "text": "Полубратът на севернокорейския лидер Ким Чен-ун - Ким Йон-нам, който бе убит в Малайзия през 2017 г., е бил информатор на ЦРУ, съобщава днес американският всекидневник \"Уолстрийт джърнъл\", като се позовава на неназован източник, \"лично запознат с въпроса\". Вестникът обаче прави уточнение, че много подробности за отношенията между изпадналия в немилост в Пхенян Ким Йон-нам и ЦРУ остават твърде неясни. От ЦРУ са отказали коментар по темата, предаде БТА. Според източника имало е връзка между ЦРУ и Ким Йон-нам. Няколко бивши американски служители казаха, че полубратът, който от много години живееше извън Северна Корея и нямаше никакво политическо влияние в Пхенян, вероятно не е бил в състояние да предава някакви съществени подробности за потайните ходове на пхенянския режим, пише още вестникът. Същите бивши служители твърдят, че Ким Йон-нам почти сигурно е бил в контакт със службите за сигурност на други страни, по-специално Китай, отбелязва \"Уолстрийт джърнъл\". Южнокорейски и американски служители са отбелязали, че севернокорейските власти са наредили убийството на Ким Йон-нам, който е бил критик на династичното управление, наложено от неговото семейство. Според източника на всекидневника Ким Йон-нам е пътувал до Малайзия през февруари 2017 г. за среща със своя контакт, осъществяващ връзката с ЦРУ, макар че това може да не е била единствената цел на посещението му. Две азиатки бяха обвинени за отравянето му на летището в Куала Лумпур същия месец. Те са напръскали лицето му с нервнопаралитичното вещество VX - забранено химическо оръжие. Двете - виетнамка и индонезийка, са били освободени неотдавна, след като прекараха над две години в затвор в Малайзия.", "date": "2019.06.11", "title": "Убитият полубрат на Ким Чен-ун се оказа агент на ЦРУ"}
{"url": "https://www.faktor.bg/bg/articles/new-york-times-se-samotsenzurira-zabrani-politicheskite-sharzhove", "text": "„Ню Йорк Таймс“ обяви, че вече няма да публикува ежедневни политически шаржове в международното си издание. Решението на вестника идва седмици след като той се извини за публикуването на карикатура с израелския премиер Бенямин Нетаняху, сметната за антисемитска, предаде БГНЕС.   Карикатурата, публикувана през април, изобразява Нетаняху като куче-водач, носещо каишка със звездата на Давид и водещ сляп Доналд Тръмп, който носи кипа или еврейска шапчица. Това предизвика бунт в еврейската общност, като посланикът на Израел в ООН оприличи рисунката на съдържанието на нацисткия таблоид  „Дер Щармер“.  Редакторът Джеймс Бенет каза, че вестникът планира за една година да престане да публикува политически шаржове в международната версия на „Таймс“ в съответствие с американското издание. Решението ще влезе в сила на 1 юли, съобщи Бенет в изявление в понеделник, информира АФП.  Патрик Чапат, един от водещите карикатуристи на вестника, обяви, че решението е пряко свързано с карикатурата на Нетаняху. Той осъди поставянето ѝ в центъра на спора и заяви, че е обезпокоен от попадането на медиите под политически натиск и критики от „моралистични тълпи” в социалните медии.  „През последните години някои от най-добрите карикатуристи загубиха позициите си, защото техните издатели намериха работата им за твърде критична към Тръмп. Може би трябва да започнем да се тревожим”, пише Чапат в личния си уебсайт.  Бенет каза, че вестникът се надява да продължи да работи с Чапат и по други проекти.  Издателят на „Ню Йорк Таймс“ А. Г. Сълзбъргър обяви през май, че редакторът, който е публикувал карикатурата, ще бъде санкциониран.", "date": "2019.06.11", "title": "\"New York Times\" си наложи автоцензура - спира с политическите шаржове"}
{"url": "https://www.faktor.bg/bg/articles/biser-petkov-ne-se-prokarvat-po-nikakav-nachin-printsipni-polozheniya-ot-natsionalnata-strategiya-za-deteto", "text": "Искам пак да потвърдя, че   \"Националната стратегия за детето 2019-2030 г.$ е спряна. По нея не се работи. Не се прокарват по никакъв начин принципни положения от нея в законите. Основанията за отнемане на дете не са променяни от 2003 г., когато са записани. Това заяви социалният министър Бисер Петков в сутрешния блок \"Здравей, България\" на Нова телевизия. Той е категоричен, че издърпването на ухо може да бъде причина за отнемането на деца. \"Тук искам да кажа, че всеки от нас има задължение за съдействие, ако едно дете се нуждае от закрила. Всеки може да подаде сигнал...\", това заяви министърът. В закона за изброени органите за закрила на децата. Преценка на социалните работници е дали това дете се нуждае от закрила, заяви още министърът. Той коментира и повишаването на пенсиите. Доходите в България се повишават, посочи той. ", "date": "2019.06.11", "title": "Бисер Петков: Не се прокарват по никакъв начин принципни положения от Националната стратегия за детето"}
{"url": "https://www.faktor.bg/bg/articles/identifitsiraha-pilota-na-razbiliya-se-helikopter-v-nyu-york", "text": "Пилотът, загинал при катастрофата на хеликоптер в Ню Йорк, бе идентифициран, предаде Асошиейтед прес. Компанията \"Америкън Континентъл Пропъртис\", използваща хеликоптера, заяви вчера, че името на пилота е Тим Маккормак и че той е работел като пилот на компанията през последните пет години. Компанията посочи в изявление: \"сърцата ни са с неговото семейство и приятели\". Маккормак е получил разрешително за пилот през 2004 г., става ясно от базата данни на Федералното управление за авиация на САЩ. През миналата година е получил и разрешително за инструктор на пилоти. Управляваният от Маккормак хеликоптер катастрофира върху покрива на небостъргач в Манхатън, потвърдиха властите в Ню Йорк. Катастрофата е станала малко преди 18,00 ч. по Гринуич. Хеликоптерът се е възпламенил, докато е правел опит да се приземи върху сградата, заяви губернаторът на щата Ню Йорк Андрю Куомо, който изключи възможността да става дума за терористично нападение. Според губернатора при катастрофата цялата сграда се е разтресла, но никой в нея не е бил ранен. Пожарът, който избухнал на покрива вследствие на катастрофата, бързо е бил овладян. 51-етажната сграда е евакуирана. По време на катастрофата в Ню Йорк е имало силен дъжд и мъгла, отбелязва Франс прес. Американският президент Доналд Тръмп бе информиран за случая. Тръмп похвали в Туитър работата на спасителните екипи. \"Феноменална работа на нашите страхотни спасители. Правителството на Тръмп е в готовност да ви окаже всякаква подкрепа\", написа президентът в социалната мрежа.", "date": "2019.06.11", "title": "Идентифицираха пилота на разбилия се в Ню Йорк хеликоптер"}
{"url": "https://www.faktor.bg/bg/articles/dnes-poveche-slantse-shte-ima-nad-zapadna-balgariya", "text": "Днес повече слънце ще има над Западна България, докато над Северна и Източна облачността ще е по-често значителна – купеста и купесто-дъждовна. Отново ще има превалявания, придружени с гръмотевици и временно усилване вятъра, възможни са и градушки. Ще духа слаб до умерен север-североизточен вятър. Максималните температури ще са между 25° и 30°. Това съобщи за Агенция „Фокус“ дежурният синоптик Георги Цеков от Националния институт по метеорология и хидрология (НИМХ). Атмосферното налягане ще е близко до средното за месеца. Над Черноморието ще преобладава облачно време и на много места в часовете до обяд ще има валежи от дъжд и гръмотевична дейност. След обяд валежите ще спират и облачността ще се разкъса и намалее. Ще духа слаб до умерен вятър от север-североизток. Максимални температури между 25° и 28°. Температурата на морската вода е от 19° по северното крайбрежие, до 23-24° в Бургаския залив. Вълнението на морето ще е 2-3 бала.", "date": "2019.06.11", "title": "Днес повече слънце ще има над Западна България"}
{"url": "https://www.faktor.bg/bg/articles/pargov-korneliya-ninova", "text": "Корнелия Нинова сама обяви награда за главата си с тази оставка и отвори кутията на Пандора.  Това заяви в студиото на „Здравей, България” на Нова тв председателят на БСП –София и член на ИБ на БСП Калоян Паргов.  Едва ли ще постигнем нещо на местните избори, които са път към централната власт, ако няма съгласие в БСП. Трябва всички да го осъзнаем. Използвам ефира , за да отправя призив към всички в БСП да се осъзнаят, включително към г-жа Нинова. С тази оставка хвърли партията в хаос и сега се чудим какво да правим, обясни той. Никой не искаше оставката на Нинова, тя драматизира смята Паргов \"Столичните социалисти ще подкрепят Мая Мянолова за кмет. След каго видя и нейното име, ако е номинирана, ще трябва да разговарям с нея. Ще трябва и със себе си да говоря, според правилата\", заявява той.  \"Търсим кандидатура \r\nизвън рамките на БСП за кандидат-кмет защото София е трудна територия. \r\nКатегорично бихме подкрепили Мая Манолова. Тя се доказа като гласът на \r\nнарода\", обясни Паргов.", "date": "2019.06.11", "title": "Калоян Паргов: Корнелия Нинова сама обяви награда за главата си"}
{"url": "https://www.faktor.bg/bg/articles/novini/balgariya/ekaterina-zaharieva-makedontsite-trudno-shte-se-promenyat-dokato-vazpitavat-detsata-si-na-falshiv-natsionalizam", "text": "„Това е първото заседание на междуправителствената комисия, за да се даде отчет какво сме изпълнили по договора със Северна Македония. Искам да благодаря за работата на историческата комисия. Най-важните неща за нас са Гоце Делчев и Илинденско-преображенското въстание. Що се отнася до Гоце Делчев, ние не можем да направим компромис с историческата истина. Няма как да го честваме на 7-ми октомври, тъй като под натиск на Сталин Георги Димитров дава костите му на Македония. Като видях предложението, че искат на тази дата да го честваме, на едно такова предателство, попитах „това шега ли е“? Това заяви пред БТВ външният министър Екатерина Захариева.  „Македонците продължават да лъжат децата си, възпитават ги на фалшив национализъм. Ние първи признаваме Македония след 1989 г. За последната година имаме такива контакти, каквито не сме имали през последните 30 години. Договорът със Северна Македония беше голям успех“, каза още Захариева.  „България винаги е имала ясна позиция – първо трябваше да подпишем договор със Северна Македония. В него има много ясни условия. Ние имаме много просто условие – да се спазва добросъседството. Македонците осъзнават, че ще им е трудно и виждам промяна. Бяха немислими неща да честваме заедно цар Самуил и Гоце Делчев. Затова се фокусирам върху учебниците в Северна Македония. Докато продължаваш да възпитаваш децата на фалшив национализъм, нещата няма да се променят. За македонците не е лесно да обърнат нещата, които са учили 75 години“, обясни външният министър.  „Ние обръщаме внимание на проблемите с пране на пари и корупция и то не заради Шенген. Знаем позицията на Холандия и Франция, които искат реформи в шенгенското пространство и как не трябва да се приемат нови членове, докато не се направят. Ние най-добре си знаем проблемите и не са ни нужни доклади, за да ни ги показват“, каза още Екатерина Захариева.  „За рокади в кабинета трябва да се обърнете към премиера Бойко Борисов. В момента се прави анализ в ГЕРБ. Българската авиация има нужда от най-доброто. За да се съгласи САЩ да продаде самолет на някоя държава, трябва да е съгласен и конгресът, което за нас е голямо признание. Виждате на колко други страни щатите са отказали да продадат техника“, коментира външният министър.", "date": "2019.06.11", "title": "Екатерина Захариева: Македонците трудно ще се променят, докато възпитават децата си във фалшив национализъм"}
{"url": "https://www.faktor.bg/bg/articles/novini/balgariya/kalin-georgiev-momcheto-verbuvano-ot-islyamska-darzhava-e-zhertva", "text": "16 годишното момче, вербувано от “Ислямска държава”, е жертва. Едно дете винаги е жертва. Травмата му ще стане за цял живот, ще му остане някакво петно, което дано да успее да преодолее. Родителите му са много силни хора, това което са направили е много отговорно.Това е правилният път. Друг е въпросът, че има идтичане на информация. Това коментира в сутрешния блок на Нова тв бившият главен секретар на МВР Калин Георгиев. Сигналът на родителите е  изключително важен, каза той. Не трябва да се унищожава бъдещето на едно 16 годишно дете, а това се случва в момента, заяви той. По думите му антитерористичните центрове в САЩ дават резултати и в Европа също има такива практики. Те се правят за сметка на вече същестуващите агенции, обясни той. Първият елемент от така наречената смъртоносна триада е отчуждението, втората фаза е проектирането на бъдещите действия, и третата е рационализацията - извършването на определени действия.", "date": "2019.06.11", "title": "Калин Георгиев: 16 годишното момче, вербувано от “Ислямска държава”, е жертва"}
{"url": "https://www.faktor.bg/bg/articles/novini/balgariya/yazovirna-stena-se-skasa-vav-velikotarnovsko", "text": "Повредена е язовирна стена край великотърновското село Нова върбовка, проблем има и с язовир „Чешме дере“ край село Камен. Това каза зам.-председателят за Държавната агенция за метрологичен и технически надзор генерал Кирил Войнов пред бТВ. „Към 01.00 часа получих информация за преливането на язовир „Нова върбовка“ през язовирната стена, която е дълга към 200 м, висока е 8 метра. Това е един сериозен язовир, но в последствие изпратих на място колегите от Регионалния отдел във Велико Търново. Явно стената се е скъсала заради многото обилни дъждове“, заяви ген. Войнов. Той посочи, че ситуацията е спокойна.  „В момента в село Камен има един друг язовир - „Чешме дере“, който е с 40 000 куб. м завирен обем – около 30 дка площ, който също е проблемен. В момента и областната управителка е там, както и шефът на пожарната във Велико Търново“, съобщи ген. Войнов. Той посочи, че по непотвърдена информация е имало наводнени къщи в село Камен. „Колегите от пожарната ще предприемат действия по изпомпване на водата“, обясни той. „Но нека да не звучи страшно за хората, нещата не са така критични, както звучи.", "date": "2019.06.11", "title": "Язовирна стена се скъса във Великотърновско"}
