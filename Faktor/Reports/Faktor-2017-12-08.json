{"url": "http://www.faktor.bg/bg/articles/mateush-moravetski-e-noviyat-premier-na-polsha", "text": "Досегашният финансов министър бе назначен официално от президента Анджей Дуда като приемник на подалата оставка Беата Шидло. Смяната бе одобрена от управляващата партия \"Право и справедливост\", която има необходимото мнозинство да го подкрепи другата седмица и в парламента. Политическата рокада съвпада с гласуването на финалния пакет от съдебната реформа, критикувана от Европа като недемократична.", "date": "2017.12.08", "title": "​Досегашният финансов министър  Матеуш Моравецки е новият премиер на Полша"}
{"url": "http://www.faktor.bg/bg/articles/rumaniya-reshenieto-na-sasht-za-yerusalim-e-okurazhavasht-element", "text": "Румънският външен министър Теодор Мелешкану заяви, че Румъния остава последователна в позицията си по отношение на създаването на две държави - Израел и Палестина, и подчерта, че трябва да бъде намерен пряк диалог между двете страни, а не да се прибягва към едностранни мерки, които биха имали негативен ефект върху преговорите, съобщи Аджерпрес. \"Позицията на Румъния е тази, която винаги сме имали, и е свързана със създаването на две държави - Израел и Палестина, които да живеят в добросъседство и просперитет, като идеята ни е, че това решение трябва да бъде намерено по пътя на прекия диалог между заинтересованите страни и същевременно смятаме, че е добре да не се прибягва към едностранни мерки, които биха могли да имат отрицателен ефект върху преговорите\", заяви Мелешкану. Румънският външен министър добави: \"Решението на САЩ, според мен, е окуражаващ елемент, тъй като президентът Тръмп дава ясен сигнал, извън въпроса за преместването на посолството, във връзка с желанието на САЩ да се намесят за намирането на решение\". Президентът на САЩ Доналд Тръмп заяви тази седмица, че Вашингтон признава Ерусалим за столица на Израел. Тръмп даде указания на Държавния департамент да започне подготовка за преместване на американското посолство от Тел Авив в Ерусалим. В отговор палестинският лидер Махмуд Абас заяви, че това означава излизане на САЩ от мирния процес в Близкия изток.", "date": "2017.12.08", "title": "Румъния: Решението на САЩ за Йерусалим е \"окуражаващ елемент\""}
{"url": "http://www.faktor.bg/bg/articles/imeto-na-delfina-izpluva-v-razsledvane-za-svaleniya-samolet-mh17-v-ukrayna", "text": "Руският генерал-полковник Николай Ткачев е посочен като ключова фигура, която е свързана със сваления пътнически самолет MH17 в Източна Украйна. Тази информация разкрива разследващата мрежа Bellingcat след съвместно разследване с The Insider, посочва news.bg. Полет 17 на Малайзийските авиолинии беше свален по време на конфликта в Източна Украйна през юли 2014 г. При инцидента загинаха всички 298 души на борда. През 2015 г. Холандия обяви, че самолетът е ударен от руска ракетна система \"Бук\", подозирайки, че подкрепяните от Русия сепаратисти са отговорни за инцидента. През септември 2016 г. воденият от Холандия международен разследващ екип призова за предоставяне на информация относно ключов заподозрян за инцидента - Николай Федорович Ткачев, известен като Делфина. Bellingcat и The Insider вярват, че Ткачев е най-висшестоящият руски офицер, който е свързан със сваления самолет. Те базират информацията си на открити източници и анализ. Бившият командир на сепаратистите Игор Гиркин е заявил пред The Insider, че се е срещал с Делфина.  Кремъл отрича обвиненията. Пред The Insider Ткачев отрече да е бил в Украйна през 2014 г. Международният разследващ екип обяви, че проверява новата информация.", "date": "2017.12.08", "title": "Името на \"Делфина\" изплува в разследване за сваления самолет MH17 в Украйна"}
{"url": "http://www.faktor.bg/bg/articles/prof-nikolay-gabrovski-ako-ne-byahme-namalili-zaplatite-mozheshe-da-blokirat-smetkite-na-pirogov", "text": "Служителите на „Пирогов” ще си получат парите с един месец закъснение. За това нещо беше предупредено. Ако не беше направено, можеше да имаме блокирани сметки. Това каза по бТВ проф. Николай Габровски, заместник-директор по лечебната дейност в \"Пирогов\". Той поясни, че става въпрос за пари, които са допълнително материално стимулиране и работниците го получават като добавка към заплатите. „На никой не му е приятно, че парите трябва да закъснеят, това е повече от очевидно, но бяха информирани всички, не мога да кажа, че беше прието радушно, но беше прието с разбиране”. Всички заплати през тази година са изплащани изцяло и навреме, категоричен беше Габровски. \"Извън основните заплати една част от служителите на „Пирогов” получават така нареченото допълнително материално стимулиране и го получават като добавка към заплатите. В случая става дума за тези пари и те ще продължат да бъдат давани. Този месец ги спряхме, защото „Пирогов” има над 17 млн. лв. дълг и има фирми, които искат да бъде изплатен този дълг в една или друга степен, и това налага изплащане на суми, които са по-големи, отколкото обичайно даваме. И тъй като има натиск, в резултат на който могат да бъдат блокирани сметките на „Пирогов”, предполагам, че никой от нас не иска това да се случи, изплащането на суми към тези фирми доведе до една молба от страна на директора тези пари, които се полагат за месец октомври и трябваше да бъдат изплатени сега, да не бъдат изплатени сега, а следващия месец. Но това нещо ще се случи, тези пари са осчетоводени”.   Проф. Габровски уточни, че няма нито един подписан срочен договор в ”Пирогов” към днешна дата и цялата структурна промяна няма да минава през подписване на такива договори. По думите му той не е бил официално информиран, че се готвят протести, не е имало диалог и искане. „Беше изненада с действия, които, за съжаление, трябва да определя като подмолни, с иницииране на различни репортажи и проверки и изведнъж се появи този документ, който прочетох от интернет. Голямата част от нещата в този документ не отговарят на истината или са полуистина\", каза проф. Габровски.", "date": "2017.12.08", "title": "Проф. Н. Габровски: Спряхме само добавките към заплатите, за да не бъдат блокирани сметките на „Пирогов”"}
{"url": "http://www.faktor.bg/bg/articles/es-i-yordaniya-ne-se-otkazvat-ot-sazdavaneto-na-palestinska-darzhava", "text": "Върховният представител на Европейския съюз за външната политика и сигурността Федерика Могерини и йорданският министър на външните работи Айман Сафади увериха днес, че не се отказват от израелско-палестинския мирен процес, нито от целта да се създаде палестински държава, предаде Франс прес и БТА. Със сигурност не сме се отказали, заяви Могерини след среща със Сафади за обсъждане на кризата, възникнала, след като американският президент Доналд Тръмп призна Йерусалим за столица на Израел. \"Решението е ясно, това е решението за две държави, израелска и палестинска, които съжителстват в мир и споделят Йерусалим като обща столица. Не можем да се откажем от това\", каза йорданският външен министър. Може би трябва да имаме различна регионална и международна рамка, за да тласнем напред процеса, отбеляза Могерини, припомняйки проекта си за преки мирни преговори, но в по-широка рамка от т.нар. Квартет за Близкия изток, съставен от САЩ, Русия, ЕС и ООН. Могерини иска преговорите да се разширят, включвайки Йордания, Египет, Саудитска Арабия и Норвегия като гаранти. \"Изключително важно е да продължим да подкрепяме палестинското ръководство - не само заради палестинския народ, а и за сигурността на Израел\", изтъкна тя. \"Ако няма перспектива за палестинска държава с власти и контрол на територията, за една нормална и независима държава със столица и работещи институции, това, според мен, ще е сериозна заплаха за сигурността на израелските граждани особено предвид ситуацията в района\", добави Могерини.   \"САЩ, които досега имаха възможност да играят посредническа роля в израелско-палестинския конфликт, днес до известна степен се изключиха\", каза със съжаление днес френският външен министър Жан-Ив Льо Дриан. В неделя израелският премиер Бенямин Нетаняху ще се срещне в Париж с френския държавен глава Еманюел Макрон, а на следващата сутрин ще участва в неофициална закуска в Брюксел с външните министри на 28-те страни в ЕС.", "date": "2017.12.08", "title": "ЕС и Йордания не се отказват от създаването на палестинска държава"}
{"url": "http://www.faktor.bg/bg/articles/emil-radev-na-balkanite-vsichki-sme-bili-veliki-no-ot-starite-konflikti-polzi-nyama", "text": "Няма как да говорим за едностранна промяна на граници в XXI век. Изказването на Реджеп Ердоган беше насочено към турското малцинство в Гърция, както и за консолидиране на електората му в Турция. Недопустимо е подобно говорене към държави членки на Европейския съюз, коментира в ефира на БНТ изказването на турския президент за промяна на Лозанския договор евродепутатът от ГЕРБ/ЕНП Емил Радев. На Балканите всички сме били \"велики\", но от старите конфликти ползи няма. Стабилността на Балканите е важна за целия ЕС, основните мигрантски маршрути минават от тук, каза още Радев. По думите му, с добрите действия и политики с нашите съседи е спрян балканският път на мигрантите. Той призова да се работи за свързаността между отделните държави, а регионът има потенциал да стане силно икономически, тъй като има добре образовани хора. Емил Радев отговори и на въпрос за Шенген. \"За Шенген са много тривиални нещата и доста лицемерни\", каза той, визирайки някои европейски политици. \"Подготвили сме декларация с румънските колеги за Шенген, в която се казва, че е недопустимо шеста година двете страни да са извън еврозоната, въпреки че сме изпълнили всички изисквания за Шенген\", посочи Радев.", "date": "2017.12.08", "title": "Емил Радев: За \"Шенген\" са много тривиални нещата и доста лицемерни"}
{"url": "http://www.faktor.bg/bg/articles/myusyulmanskiyat-svyat-na-bunt-sreshtu-reshenieto-na-tramp", "text": "Израелската армия уби двама демонстранти от другата страна на границата с ивицата Газа, предаде Франс прес, като се позова на \"министерството на здравеопазването\" в контролираната от ислямисткото движение Хамас палестинска територия, предава БТА.  Махмуд ал Масри, на 30 години, бил застрелян източно от град Хан Юнис, в южната част на анклава. Това е първият палестинец, убит при протести срещу решението на президента на САЩ Доналд Тръмп да признае в сряда Йерусалим за столица на Израел, отбелязва Франс прес.  Втори палестинец е бил застрелян при демонстрация в източната част на ивицата Газа. Той все още не е идентифициран.  Над 200 палестинци пострадаха при сблъсъци с израелската полиция на Западния бряг на река Йордан и в Източен Йерусалим, предаде ТАСС, като се позова на телевизия Ал Джазира. Тя цитира данни на Палестинския Червен полумесец за 217 ранени. 16 човека са били ранени в ивицата Газа.  Днес навсякъде в арабския и мюсюлманския свят има протести срещу решението на Тръмп.  Стотици хора се включиха в организирана от властите демонстрация в иранската столица Техеран, предаде ДПА.  Те изгориха американски знамена и снимки на Тръмп. Демонстрантите скандираха лозунги като \"Долу Америка\", \"Долу Израел\" и \"Ерусалим ще бъде освободен\".  Подобни демонстрации в знак на солидарност с палестинците бяха проведени и в други ирански градове.  Стотици хора протестираха срещу решението на Тръмп в ливанската столица Бейрут и палестински бежански лагери в страната.  \"Йерусалим е арабски и ще остане такъв\", скандираха демонстрантите в Бейрут.  В Сирия палестинци в бежанските лагери под контрола на правителството протестираха срещу решението на Тръмп.  Имамът на Омаядската джамия в столицата Дамаск Маамун Рахме призова за въоръжена съпротива срещу Израел.", "date": "2017.12.08", "title": "Мюсюлманският свят на бунт срещу решението на Тръмп (видео)"}
{"url": "http://www.faktor.bg/bg/articles/grazhdanska-platforma-beata-shidlo-e-podala-ostavkata-si-pod-natisk", "text": "Най-голямата опозиционна партия в Полша - \"Гражданска платформа\", смята, че премиерът Беата Шидло не е взела самостоятелно решението да подаде оставка, а по волята на лидера на управляващата партия \"Право и справедливост\" Ярослав Качински, предаде ТАСС, цитирана от БТА.  Лидерът на \"Гражданска платформа\" Гжегож Схетина посочи, че подобни действия унижават вече бившия министър-председател. На 24 ноември \"Гражданска платформа\" поиска оставка на правителството на Шидло заради Похода за независимост във Варшава, който бе съпроводен с расистки, антисемитски и ксенофобски лозунги. Опозицията смята, че отговорни за тази акция са властите. Вчера полският Сейм не подкрепи вота на недоверие към правителството, тъй като притежаващата мнозинство партия \"Право и справедливост\" блокира инициативата. \"Ние поискахме вот на недоверие, защото разпускането на правителството на Шидло бе необходимо. Но това, което сега направи Ярослав Качински, е унизително. Шидло не е взела самостоятелно решение, дори за самата себе си\", написа Схетина в Тwitter. В четвъртък Беата Шидло подаде оставка, а управляващата партия издигна за премиерския пост кандидатурата на вицепремиера и министър на финансите Матеуш Моравецки, известен като доверено лице на Ярослав Качински. Гласуването на кандидатурата на Моравецки и кабинета му ще се състои в долната камара на парламента на 12 декември. Други промени в правителството не се предвиждат.", "date": "2017.12.08", "title": "Гражданска платформа: Беата Шидло е подала оставката си под натиск?"}
{"url": "http://www.faktor.bg/bg/articles/novini/balgariya/prof-konstantinov-dobre-e-da-otlozhim-elektronnoto-glasuvane-ima-probiv-v-sigurnostta", "text": "Машинно и интернет гласуване е интересна тема, но и опасна. Бяха компрометирани устройствата, които съдържат криптирани устройства в много голям мащаб -  и в  Естония, и в Холандия, и в Испания. Тоест, бяха обект на хакерски атаки, тоест умните им карти рязко оглупяха. Моят апел е да не прилагаме  веднага машинното и електронно гласуване. И Франция, и Германия вече се отказаха да гласуват по този начин. Това коментира в студиото на БНТ математикът проф. Михаил Константинов В никакъв случай не трябва да се пречи на пилотните проекти, но е добре да не ги правим истински през 2018 и 2019 година, допълни той. Но това не значи да не експериментираме, посочи математикът.  Михаил Константинов изтъкна, че в чужбина живеят 1.5 млн. българи, от които близо 1 млн. са български избирате, на които трябва да им осигурим да гласуват. Но сега им предлагаме да направят това по най-несигурния начин – по електронен път. Проблемът със смарткартите е толкова тежък, че дори умишлено не се говори за това. Става дума за тотален пробив в сигурността. Дори да решим техническите проблеми, ние трябва да убедим хората, че сме ги решили, аргументира позицията си професорът.  На финала на разговора проф. Константинов каза: Бог да пази България!", "date": "2017.12.08", "title": "Проф. Константинов: Добре е да отложим електронното гласуване, има пробив в сигурността"}
{"url": "http://www.faktor.bg/bg/articles/putin-shte-specheli-no-kremal-ima-problem", "text": "Не е изненада, че Владимир Путин отново се кандидатира за президент. И никой няма да бъде учуден, когато идната пролет той спечели изборите. Евентуалният му бъдещ мандат ще продължи чак до 2024, когато Путин ще е вече на 72 години. И ако действително остане на поста до тогава, Путин ще е управлявал Русия почти четвърт век. Не се знае обаче дали краят на неговата кариера ще настъпи през 2024. Защото руската политическа система си има особености. Например това, че въпросът за поредната кандидатура на Путин или неговата поредна изборна победа на практика не са от особено значение. Кремъл е изградил изкусна система за изборни манипулации. В битките срещу Путин имат право да се включват само подбрани противници, които нямат абсолютно никакви шансове да спечелят - този път сред кандидатите са десният популист Владимир Жириновски, старият лидер на комунистите Генадий Зюганов и послушният либерал Григорий Явлински. Все бледи и политически изхабени личности, които няма как да повлекат след себе си избирателите. Но тъй като дори и Кремъл разбра, че \"победата\" на Путин над тази стара гвардия би била твърде обикновена, бе изваден нов коз - в битката за президентския пост се включи и русокосата красавица Ксеня Собчак, която е нещо като руско копие на Ким Кардашиян. Тя е дъщеря на Анатолий Собчак, бивш кмет на Санкт Петербург и бивш началник на Путин. Затова и президентът я познава още детските ѝ години. И ако кандидатката попрекали с предизборната реторика, Путин естествено ще го приеме със съответното бащинско великодушие. С други думи, Кремъл държи всичко под контрол. Единственият сериозен опозиционен кандидат - Алексей Навални - отдавна беше неутрализиран от Кремъл с помощта на скалъпени съдебни присъди. Само че дори и да бъде допуснат до изборите, шансовете на Навални не бива да се надценяват. Защото Кремъл е този, който контролира ситуацията чрез строго направляваните държавни медии. Изборите за кмет на Москва през 2013 все пак показаха, че Навални има огромен политически потенциал и че би могъл да отслаби блясъка от ореола на очакваната \"повсеместна победа на Путин\". Затова и Кремъл реши да премахне този риск за изборите през 2018-та. Дилемата на Кремъл в момента е съвсем различна. За да опази властта си, Кремъл в продължение на години съзнателно подсилваше политическата деморализация и осуетяваше създаването на всякаква политическа опозиция. За целта бяха използвани всякакви средства: превземане на опозицията отвътре, изолирането ѝ, подлагането ѝ на репресии. В резултат на това руското общество днес е обзето от всеобща политическа апатия, която осигурява клептокрацията на Путин и неговите елити. Последните парламентарни избори преди близо година показаха докъде води всичко това: хората - особено в големите градове - просто спряха да ходят на избори. Но точно това поведение, съчетано с крайно ниската избирателна активност, в момента плаши Кремъл. Защото дори и да постигне процентна победа с две трети на първия кръг, въпросните фактори биха намалили легитимността на избора, както и необходимата слава, демонстрираща всеобщото народно одобрение за кандидата. Затова Кремъл сега е изправен пред нелеката задача да мобилизира политически апатичното руско общество, без обаче да допусне воденето на някаква трайна и истинска вътрешноруска политическа конкуренция. По всичко личи, че за да решат тази дилема, политтехнолозите на Кремъл смятат да използват лозунга \"Русия е крепост, обградена отвсякъде с врагове\". Ще се говори, че Русия е застрашена от \"чужди врагове\" - от либералния Запад, както и от ислямисткия Юг или Изток, от заговорническия МОК, а и от чуждите медии. Затова не бива да се чудим, ако антизападната реторика от Москва се засили или ако глобалната руска политика придобие още по-агресивни черти. Би било добре, ако Западът запази спокойствието и разсъдливостта си. Той не би трябвало да реагира на целенасочени провокации, които ще служат единствено на това да се осигури временно висока избирателна активност за преизбирането на Путин. След новия изборен успех на Путин през пролетта на 2018, руското общество отново ще бъде вкарано в състояние на политическа демобилизация. Най-късно за Световното първенство по футбол антизападното поведение на Москва отново ще бъде неутрализирано. След това обаче политическият елит ще трябва да се запита какво очаква страната от 2024 година нататък: Ще си избере ли Путин наследник за времето след 2024-та или може би ще поиска и след това да остане начело на държавата? За втория вариант той би трябвало да промени конституцията на страната. И нищо чудно, ако заедно с това Путин се самообяви за пожизнен президент. Това пък би спестило на Кремъл дори и неприятната необходимост на всеки четири години временно да повишава политическата мобилизация на руското общество.", "date": "2017.12.08", "title": "Путин ще спечели, но Кремъл има проблем..."}
{"url": "http://www.faktor.bg/bg/articles/zdravnoto-ministerstvo-negoduva-protiv-vetoto-na-prezidenta", "text": "Здравното министерство се обяви против ветото, което президентът Румен Радев наложи на мораториума за нови лекарства. От ведомството изтъкват, че чрез ветото се \"връщаме в изходна позиция и в невъзможност да се ползват предимствата от новия, по-голям бюджет за здравеопазване\". Мораториумът бе предложен като част от проекта за бюджета на здравната каса в началото на есента от настоящия здравен министър Кирил Ананиев, който тогава бе председател на надзорния съвет на здравната каса. От министерството припомнят, че с бюджета за догодина се осигуряват с 407 млн. лв. повече за лекарства, болнична и извънболнична помощ, както и за зъболечение. Затова здравните власти са убедени, че ветото е необосновано и категорично е в ущърб на интересите на пациента.", "date": "2017.12.08", "title": "Здравното министерство негодува против ветото на президента"}
{"url": "http://www.faktor.bg/bg/articles/novini/balgariya/parlamentat-prie-promeni-v-zakona-za-otbranata", "text": "Парламентът прие на второ четене промени в Закона за експортния контрол на продукти, свързани с отбраната, и на изделия и технологии с двойна употреба, предаде БТА. С промените се намалява административната тежест. Премахва се изискването за предоставяне на някои документи на хартиен носител. Прецизират се текстове, с цел еднозначното им тълкуване. Оптимизират се част от съществуващите административни процедури.", "date": "2017.12.08", "title": "Парламентът прие промени в Закона за отбраната"}
{"url": "http://www.faktor.bg/bg/articles/novini/balgariya/martin-dimitrov-vlastta-otkazva-da-izpalni-zakona-i-da-zavishi-kontrola-varhu-proizvoditelite-na-alkohol-i-tsigari", "text": "Преди минути бившият депутат Мартин Димитров написа във \"Фейсбук\" следното: \"Властта отказва да изпълни закона и да завиши контрола върху производителите на алкохол и цигари. С активната работа на групата за натиск - Петър Славов и Методи Андреев, въведохме в закона за акцизите и данъчните складове задължителни измервателни уреди. Ако на големите производители на алкохол и цигари се сложат измервателни уреди С ДАНЪЧНА ЦЕЛ ще има по-добър контрол и ще се ограничат незаконните практики. Повече от три години тези текстове НЕ СЕ ИЗПЪЛНЯВАТ! Текстове от закона за акцизите и данъчните складове. § 9а. (Нов - ДВ, бр. 105 от 2014 г. (*)) Данъчно задължените лица, които са длъжни да използват средства за измерване и контрол по чл. 4, т. 55, букви \"г\", \"к\", \"л\" и \"п\", се привеждат в съответствие в срок до 6 месеца от постановяване на положително решение на Европейската комисия по процедура по нотификация, предприета от Министерството на финансите. § 46. Законът влиза в сила от 1 януари 2015 г., с изключение на: 1. параграф 17 относно чл. 154, ал. 2 и чл. 156, ал. 2, които влизат в сила от деня на обнародването на закона в \"Държавен вестник\"; 2. параграф 39, т. 7, буква \"б\", т. 9 - 13 и т. 19, букви \"а\", \"б\", \"в\", \"г\", \"д\" и буква \"е\" - относно т. 71 - 74, и т. 23, буква \"а\" и § 42, т. 11 и 17, които влизат в сила от 1 януари 2014 г.; 3. параграф 34, т. 7, която влиза в сила от 1 януари 2016 г., т. 21, буква \"а\" (относно чл. 84, ал. 6, т. 9), която влиза в сила от 1 юли 2015 г., и т. 2, буква \"в\", т. 30, 31, 32, 35 и 39 и § 35, които влизат в сила след постановяване на положително решение от Европейската комисия по процедура по нотификация, предприета от Министерството на финансите по реда на Директива 98/34/ЕО на Европейския парламент и на Съвета от 22 юни 1998 г., установяваща процедура за предоставянето на информация в сферата на техническите стандарти и регламенти и правила относно услугите на информационното общество.\"", "date": "2017.12.08", "title": "Мартин Димитров: Властта отказва да изпълни закона и да завиши контрола върху производителите на алкохол и цигари"}
{"url": "http://www.faktor.bg/bg/articles/teodora-duhovnikova", "text": "Нов български филм - \"Дъвка за балончета\", тръгва по кината от днес. Романтична и носталгична комедия с Теодора Духовникова и Иван Юруков, лентата разказва \"за децата на 80-те години, които пораснаха с Некерман, колекциите от дъвки Турбо и стрелбата с фунийки\". \"С цялата честност на сърцето си, без никакво предубеждение, абсолютно чисто ви препоръчвам този филм, защото е много емоционален и чист, зрителите ще се развълнуват и ще се почувстват добре. Много сме чувствителни вече на темата за миналото, но ние във филма не се занимаваме с темата за комунизма, за тоталитаризма, не сочим с пръст, но не го и величаем носталгично. Просто това беше времето, когато сме били малки. Това е фонът на едно детство, а всяко детство си е хубаво. Чудесно е, че пак се събираме на тумби, за да отидем на български филми. Последните години изпуснахме модерните градски хора, а те са хората, които ходят на кино и трябва да се борим за тяхното доверие \", каза Теодора Духовникова в \"Здравей, България\" на Нова тв. Действието във филма се развива паралелно между 1988 година и днешния ден. Двама приятели от детските години - успелият рекламист Калин (Юруков) и авантюристката без планове Биляна (Духовникова) се срещат за пръв път близо четвърт век, след като са си обещали да се оженят на кварталната детска площадка. Както повеляват сценарните закони, в началото те дори не се познават. Но петте дни, прекарани заедно, ги връщат в детството и ги карат да преосмислят настоящето. Сценаристи на \"Дъвка за балончета\" са Тео Чепилов, Георги Иванов, Теодора Маркова и Невена Кертова, а режисьор - Станислав Тодоров - Роги. Във филма играе и Малин Кръстев, в детските роли са Аглея Гумнарова и Андреас Захариев. Той може да бъде гледан на 55 екрана в 27 града в страната, съобщават разпространителите от \"Лента\".", "date": "2017.12.08", "title": "Теодора Духовникова: Комунизмът е само фон в \"Дъвка за балончета\""}
{"url": "http://www.faktor.bg/bg/articles/forbs-obyavi-klasatsiyata-si-za-nay-skapo-platenite-muzikanti-prez-2017", "text": "Рапърът Puff Daddy, Beyoncé и хип-хоп певец Drake оглавиха тазгодишната класация на Forbes за най-високоплатени изпълнители и музиканти.  По данни на изданието американският рапър е заработил 130 млн. долара през тази година, като около 70 млн. долара от приходите на Daddy всъщност са от продажбата на колекцията му облекла. Останалата част идва от рекламите на водката на британския алкохолен гигант \"Диаджео\" и от продажбите на билети от неотдавнашното му турне. Класираната на второ място Beyoncé е спечелила впечатляващата сума от 105 милиона долара през 2017 г. Според изданието за нея най-доходоносни са се оказали концертите от световното й турне Formation и албумът й Lemonade. Следващата я на трета позиция  канадският хип-хоп певец Drake също може да се похвали с огромни приходи през тази година -  94 милиона долара. Припомняме, че Drake тази година спечели най-много отличия на церемонията за музикалните награди на сп. Billboard. Той получи рекордните 13 статуетки, сред които за най-добър артист и най-добър изпълнител. Така Drake счупи рекорда на Adele, която през 2012 г. получи 12 награди. От списъка на престижното списание става ясно, че най-младият изпълнител в класацията е поп звездата Justin Bieber. Той е поставен на седмо място с приходи от 83,5 млн. долара. Най-възрастният пък е бившият член на The Beatles - Sir Paul McCartney, който застава на 13-а позиция със спечелени 54 млн. долара за изминалата година.", "date": "2017.12.08", "title": "Forbes обяви класацията си за най-високоплатени музиканти през 2017"}
{"url": "http://www.faktor.bg/bg/articles/ikonomika/-galap-pesimizmat-za-ikonomikata-namalyava", "text": "През 2017 г. масовите очаквания за икономиката като че ли не изглеждат толкова негативно, колкото в предходни години, показвя проучване на „Галъп интернешънъл“. Разбира се, чувствителният песимизъм продължава, но като че ли очакванията икономиката да се влоши трайно останаха под очакванията да няма промяна. А от нива трайно над 40% дяловете на негативни очаквания за двете последни години плавно спаднаха на нива под и около 30%. Неутралните очаквания са около и под 40%, а позитивните се колебаят между 10 и 15%.  В края на 2017 г. 39% очакват икономиката да остане в същото положение. 30% - да се влоши и 14% - да се подобри. Останалите се колебаят или не могат да преценят.  По отношение на очакванията за материалното положение на семействата през 2017 г. положителните нагласи, като че ли също показват малко по-високи стойности в сравнение с предходните няколко години и останаха трайно над 10%, след като в предходното десетилетие рядко бяха преминавали тази психологическа граница. Негативните очаквания за личните пари се движеха около и над 20% - едни от най-ниските нива за периода от няколко години. С най-високи стойности, близо под 50%, останаха очакванията материалното положение на семействата да остане без промяна. В края на годината 45% очакват материалното положение на семейството им да остане същото, 24% - да се влоши, а 13% - да се подобри. Останалите не могат да отговорят. на „Галъп интернешънъл“ се намира в една от най-високите си точки от години насам: -0,21. Индексът заема стойности от 1 до -1 и в последните две години тенденцията е да остава на нива максимално близки под 0.   Очаквания за безработица  2017 г. донесе и исторически ниски очаквания за безработица. Очакванията тя да се повиши останаха трайно на нива под и около 30%, а над 40% вече смятат, че тя ще остане същата. Малко над 10% през годината смятаха, че безработицата ще намалее.  В края на годината 41% очакват безработицата да остава същата, 30% - да се увеличава и 11% - да намалява. Останалите се колебаят.  Данни за безработица (според декларациите на респондентите) Данните за безработица, отчитани в редовните изследвания на „Галъп интернешънъл“ се движеха синхронно с официалните данни, което още веднъж доказа точността в работата на агенцията. През ноември декларираната от пълнолетните българи безработица беше 6,6%.  Очаквания за цените  В началото на зимата минимални са дяловете на българите, които очакват спад в цените. Малко над 20% очакват цените да останат същите, а над 65% - да се повишат. През пролетта на 2017 г. дойде скок в очакванията за повишение на цените на основните стоки, защото беше анонсирано предстоящо повишение на цени на комунални услуги. По-късно този ефект беше притъпен. В последните седмици на годината 67% очакват в идните месеци цените да растат, 22% - да останат същите, а 1% - да намалеят.  и другите подобни индикатори в последните няколко години Политическите фактори влияеха сериозно на икономическите очаквания. Изборите през 2009 г., довели на власт изключително популярния в онзи момент Бойко Борисов, имаха видимо успокояващо въздействие и негативните очаквания за икономиката за месеци спаднаха от около 60% до около 30%, макар това да бе моментен ефект. По-късно се натрупаха негативни очаквания.  Протестите в началото 2013 г., които доведоха до слизане от власт на тогавашното правителство на Борисов, явно повишаваха усещането за добра перспектива за промяна и това бе свързана с аналогичен моментен спад на тревогата – отново от нива около 60% до нива около 30%. Именно краищата на двата мандата – през пролетта на 2009 г. и края на 2012 г. се оказваха и двата момента на най-сериозен икономически песимизъм в новия век. Това личеше във всички показатели. Кратковременният успокояващ ефект в първите месеци на 2013 г. беше последван от ръст на негативните очаквания за икономиката до нива над 40% на фона на започналата нова вълна протести – този път срещу кабинета, ръководен от Пламен Орешарски.  нивата на отрицателни очаквания за икономиката на страната останаха за известно време по-ниски - близо до 30%. Това бе и относително по-спокоен период в политически план и това се отрази на всички показатели за масовите възприятия за икономиката.      С проблемите в банковия сектор и падането на правителството на Орешарски в средата на 2014 г. обаче започна ръст на негативните оценки. С идването на власт на новото правителство на Бойко Борисов (втори управленски мандат за Борисов) в края на 2014 г., започна да се усеща облекчение в политическите нагласи и това явно повлия и на икономическите. Растящият във втората половина на 2014 г. негативизъм не продължи ръста си и през 2015 г., настъпи известна стабилизация. Очакванията за влошаване на икономиката останаха трайно над 40%. През втората половина на 2015 г. и през 2016 г. започнаха да спадат, за да стигнат до днешните нива. Тази тенденция на спад на негативизма беше свързана и с покачване на очакванията икономическото положение да не се промени – ако през последните месеци на 2014 г. и през първата половина на 2015 г. тези очаквания се движеха около 30%, то в последните месеци на 2015 г. и през 2016 г. започнаха леко да растат, за да останат през 2017 г. близо под 40%. През по-голямата част от тези няколко години очакванията за подобряване на икономиката по традиция останаха около и под 15% с отделни пикови моменти около смени във властта. По-трайно близки и надминаващи 20%, тези очаквания бяха само в първата фаза от годините на първия мандат на Борисов. По традиция очакванията за материалното положение на собственото семейство останаха по-благоприятни в сравнение с общите икономически очаквания. Вероятно, общополитическият скептицизъм (донякъде инерционен) не влияеше толкова тук. Но и тук се откриваше въздействието на смените във властта, макар то да не повтаряше буквално очакванията за общото икономическо положение. личеше ясно дори в очакванията за цените и безработицата. Те отчетливо спаднаха около изборите и смените във властта през 2009 и 2013 г. В годините назад личеше постепенен и „стъпаловиден“ спад в очакванията за безработицата. Световната икономическа криза през 2008 г. рязко повиши очакванията за безработица у нас. Между 2008 и 2010 г. очакванията за безработица се задържаха на чувствителни нива, но дори и тук изборите през 2009 г. имаха моментно „обезболяващо“ въздействие. По традиция преобладаващите очаквания в последните години бяха за повишаване на цените на основните стоки. Във втората фаза на първия мандат „Борисов“ това очакване се споделяше от около и над 80% от българите и това останаха най-високите равнища в разглеждания период от няколко години. Именно в кроя на мандата „Борисов 1“ – в последните месеци на 2012 г. и в първата половина на 2013 г. започнаха и протести по повод високи сметки за комунални услуги. С хода на протестите спаднаха и очакванията за повишаване на цените, повишиха се нивата на онези, които очакват цените да останат същите, а дори и да намалеят. Данните тогава се движеха в синхрон с отбелязаното по-горе намаляване на общия икономически негативизъм и отрицателни очаквания за личните финанси. В следващите години нивата на песимизъм за ценните започнаха да се колебаят около 60%, а по-късно – между 60% и 70%. Неутралните бяха между 20 и 30%, а постепенно трайно се установиха около 20%. Онези, които очакваха намаляване на цените вече не клоняха към нула, а се колебаеха около 5%. През 2016 г. обаче като че ли тези очаквания спаднаха. По същото време обаче леко намаляха негативните очаквания, а се покачиха неутралните.", "date": "2017.12.08", "title": "\"Галъп\": Песимизмът за икономиката намалява"}
{"url": "http://www.faktor.bg/bg/articles/po-malko-poskapvane-na-prirodniya-gaz-dogodina-poiska-bulgargaz", "text": "Държавното дружество \"Булгаргаз\" предложи на Комисията за енергийно и водно регулиране (КЕВР) да утвърди цена на природния газ за първо тримесечие на 2018 г. в размер на 352.93 лв. за 1000 куб. м или 33.52 лв./MWh (без цени за достъп, пренос, акциз и ДДС), съобщи компанията на сайта си. В сравнение с цената, която действа през четвъртото тримесечие на 2017 г., увеличението е с 2.83% или 9.71 лв. за 1000 куб. м. По закон дружеството е длъжно да информира обществеността за искането си месец преди да го внесе официално в Комисията за енергийно и водно регулиране. През ноември \"Булгаргаз\" беше обявил, че ще поиска поскъпване с 16.65 лв. за 1000 куб. м или с 4.85% по-висока цена за природното злато. Цената на природния газ се преразглежда на всеки три месеца. Тя ще бъде определена от регулатора в края на декември.", "date": "2017.12.08", "title": "По-малко поскъпване на природния газ догодина поиска \"Булгаргаз\""}
{"url": "http://www.faktor.bg/bg/articles/mosv-organizira-kragla-masa-za-natsionalen-park-pirin-i-ski-zona-bansko", "text": "С цел осигуряване на прозрачност за проектите на решения на Министерски съвет за Национален парк „Пирин“ и „Ски зона Банско“, Министерство на околната среда и водите организира кръгла маса с участието на всички заинтересовани страни, съобщиха от пресцентъра на МОСВ.  На срещата ще бъдат дискутирани проектите на решения на МС за промяна на плана за управление на Национален парк „Пирин” и за даване на съгласие за сключване на допълнително споразумение за изменение на договор за предоставяне на концесия върху защитена територия, изключителна държавна собственост, представляваща част от Национален парк „Пирин“, община Банско, област Благоевград за изграждане и експлоатация на „Ски зона с център гр. Банско“. Събитието ще се състои на 11. 12. 2017 г., от 10, 30 часа в сградата на Министерство на околната среда и водите.", "date": "2017.12.08", "title": "МОСВ организира кръгла маса за Национален парк \"Пирин\" и \"Ски зона Банско\""}
{"url": "http://www.faktor.bg/bg/articles/sadat-zaporira-kashta-na-prokopiev-v-sozopol", "text": "Окръжният съд в Бургас е запорирал къща на бизнесмена Иво Прокопиев в Созопол, уважавайки искането на Комисията за отнемане на незаконно придобито имущество (КОНПИ). Това става ясно от справка в Агенцията по вписванията, съобщи 24часа. До тази мярка се стигнало след проверка на комисията, която установява несъотвествие с над 14 млн. лв. между доходите и имуществото на Прокопиев. В основата на мотивите на магистратите да наложат обезпечителни мерки е, че може да се направи извод за незаконно придобито имущество. КОНПИ има претенции към 30% от имот в Созопол, в който освен къща има и 2 басейна. На практика обаче е запориран целият имот. Съдът се е запознал и с особеното мнение на един от членовете на КОНПИ, който не бил съгласен да се иска запор. Проверката срещу Прокопиев започна в началото на 2017 г. заради повдигнатото му обвинение по делото ЕВН. При ревизията на дружествата от групата “Алфа финанс холдинг” КОНПИ установило много нарушения при приватизационната процедура на предприятието “Каолин”.  Оттук нататък Прокопиев ще доказва пред комисията законни ли са доходите му. Ако успее, производството ще бъде прекратено и запорът ще падне. Но при обратен развой КОНПИ ще внесе иск в съда за отнемане на 30% от имота в Созопол в полза на държавата.", "date": "2017.12.08", "title": "Съдът запорира къща на Прокопиев в Созопол"}
{"url": "http://www.faktor.bg/bg/articles/novini/balgariya/67-3-ot-domakinstvata-v-balgariya-imat-dostap-do-internet", "text": "67.3% от домакинствата в България имат достъп до интернет. 85.3% от българите сърфират в интернет през смартфона си, а 36.1% браузват чрез лаптоп или таблет. Facebook е най-популярната социална мрежа у нас, а едва 20% от българите използват интернет за взаимодействие с органите на държавната администрация, предава БГНЕС.  Според резултатите на националната статистика от проведеното през 2017 г. изследване за използването на информационно-комуникационни технологии (ИКТ) в домакинствата и от лицата, 63.0% от българските домакинства разполагат с настолен компютър, лаптоп или таблет. 66.9% от домакинствата са с осигурена бърза и надеждна широколентова връзка, която освен фиксирана кабелна връзка включва и интернет връзка чрез мрежата на мобилните телефонни оператори. През 2017 година с най-висок относителен дял на домакинства с достъп до интернет са Югозападният и Южният централен район, съответно със 70.5 и 70.4%. От средната стойност за страната изостават домакинствата от Югоизточния и Северозападния район, където с достъп до интернет са съответно 62.1 и 57.8% от домакинствата. Домакинствата с деца използват по-активно глобалната мрежа и 87.2% от тях имат достъп до интернет при 62.0% за домакинствата без деца.", "date": "2017.12.08", "title": "67.3% от домакинствата в България имат достъп до интернет"}
{"url": "http://www.faktor.bg/bg/articles/ot-10-dekemvri-vliza-v-sila-novi-grafik-za-vlakovete", "text": "От 10 декември /неделя/ влиза в сила новият График за движение на влаковете на \"БДЖ-Пътнически превози\" ЕООД. В повечето региони на страната се запазва досега действащият график за движение, съобщиха от превозвача. При изготвянето на новата транспортна схема, националният железопътен превозвач всяка година съгласува движението на бързите и пътническите влакове с областните и общинските администрации по места. Това се прави с цел подобряване на транспортното обслужване на населението, затова и голяма част от направените промени в новия График за движение на влаковете са съобразени с постъпили предложения тяхна страна. Друга част от промените са свързани с обосновани искания на редовни клиенти, а трети - с повишаване рентабилността на превозите и ефективното използване на наличния подвижен състав, обясняват от БДЖ. През следващата година ще се запази обемът на превозите, заложен в сключения договор с държавата за извършване на обществени превозни услуги. Превозът на пътници ще се извършва с общо 583 влака, от които: 18 международни бързи влака /като 4 от тях ще се движат само през летния сезон/, 77 бързи влака /три, от които ще се движат само в работни дни/, 143 пътнически влака и 345 крайградски пътнически влака. Предвидено е движението на влаковете в участъците с най-голям брой пътници в работните дни да се осъществява на по-чести интервали. В сутрешните часове влаковете по направлението Перник-София ще се движат на интервал от 20 минути, а в следобедните часове и вечер на интервал от 40 минути. За направлението Лакатник-Своге-София в сутрешните часове влаковете ще се движат на интервал от 30 минути, а вечер в обратното направление движението ще се осъществява на всеки 60 минути. В участъка Пловдив-Асеновград ще бъде запазено досега действащото разписание и движение на влаковете на интервал от 60 минути. С влизането в сила на новото разписание се запазва ежедневното движение на директния международен влак от Истанбул за София, както и международната връзка София-Крайова, която се осъществява със сутрешния влак София-Видин и обедния Видин-София. През летния сезон, включително месеците от юни до октомври, се планира да се запази движението на сезонния влак Солун-София-Солун. Влакът заминава от София в петък и пристига в Солун в събота сутрин, а в обратната посока тръгва от Солун в неделя вечер и пристига в София в понеделник сутрин. За пътуващите по направлението София-Букурещ директните вагони ще се движат само през лятото, а през останалото време ще се налага пътниците да се прекачват на гара Русе на и от мотриса, която ще се движи по маршрута Букурещ-Русе-Букурещ.", "date": "2017.12.08", "title": "От 10 декември влиза в сила нов график за влаковете"}
{"url": "http://www.faktor.bg/bg/articles/zhena-padna-ot-viadukta-na-vitinya", "text": "40-годишна жена падна и загина в района на виадукт “Витиня”. Инцидентът е станал на 35-и километър на автомагистрала “Хемус” в посока Варна, предава Нова тв. Жената е правила опит за селфи, уточняват от МВР.От Спешната помощ допълват, че линейка вече пътува към мястото.", "date": "2017.12.08", "title": "Селфи на виадукт \"Витиня\" завърши със смърт"}
{"url": "http://www.faktor.bg/bg/articles/glavnite-prokurori-na-balgariya-i-sarbiya-podpisaha-memorandum-za-razbiratelstvo-i-satrudnichestvo", "text": "Главният прокурор Сотир Цацаров и сръбският му колега Загорка Доловац подписаха в Белград Меморандум за разбирателство и сътрудничество между българската и сръбската прокуратура. Двамата подчертаха, че близкото сътрудничество на съседни държави е от решаващо значение в борбата против организираната престъпност, предаде Танюг. С този Меморандум е предвидено още по-близко сътрудничество в борбата против организираната престъпност, корупцията, тероризма, търговията с наркотици, оръжие и хора, пране на пари и други престъпления. В съобщение на сръбската прокуратура се уточнява, че в меморандума се определят контактни точки за сътрудничество, с които се ускорява комуникацията, развива се прякото сътрудничество и се предвижда обмяна на опит и засилване на капацитета на двете прокуратури.   Меморандумът се подписва седмица преди началото на делото за фалита за КТБ. Един от подсъдимите е мажоритарният собственик на банката Цветан Василев, който живее в Белград от три години.  Въпросът с екстрадицията му не е решен и така делото срещу него трябва да се гледа задочно. Цацаров е на официално посещение в Сърбия по покана на Доловац. Днес в Белград е и премиерът Бойко Борисов.", "date": "2017.12.08", "title": "Главните прокурори на България и Сърбия подписаха Меморандум за разбирателство и сътрудничество"}
{"url": "http://www.faktor.bg/bg/articles/coindesk-balgariya-e-konfiskuvala-bitkoyni-za-3-miliarda-dolara", "text": "Биткойни на стойност над 3 милиарда долара отлежават в България и не я ясно какво се случва с тях, пише популярното издание Coindesk.com в публикация отпреди броени часове. Иззетите от органите на реда биткойни през май т.г. при акция срещу организираната престъпност вече струват над 3 млрд. долара, след рязкото поскъпване на криптовалутата в последните дни. На 19 май бяха арестувани 23-ма български граждани и конфискувани 213 519 биткойна, припомня Coindesk. Арестите и последвалата конфискация на активи бяха свързани с разследване на предполагаема митническа измама. С помощта на вирус заподозрените са проникнали в митническите компютри и така са успели да си спестят плащането на митнически такси при внос на стоки в страната. Твърди се, че митническата измама е на стойност 10 млн. лв., или около 6 млн. долара. В момента стойността но иззетите биткойни е приблизително 3,3 милиарда долара – при цена около 15 600 долара за един биткойн, съгласно индекса CoinDesk Bitcoin (BPI). Не е ясно какво прави българското правителство с конфискуваните биткойни, коментира авторът на публикацията Нихилеш Де. Курсът на биткойн приближава 15 000 долара. При конфискуването на биткойните през май, най-популярната криптовалута се търгуваше при курс от 2354 долара за брой, а общата стойност на иззетите виртуални пари беше около 500 млн. долара – по-малко от една шеста от стойността им в момента.", "date": "2017.12.08", "title": "Coindesk: България е конфискувала биткойни за 3 милиарда долара"}
{"url": "http://www.faktor.bg/bg/articles/kreditite-na-tramp-ot-deutsche-bank-svarzani-s-praneto-na-ruski-pari", "text": "Между кредитите, отпускани на Доналд Тръмп от Deutsche Bank, и прането на руски пари може да има връзка, според журналиста от \"The Guardian\" Люк Хардинг, който е и автор на книга за руските връзки на Тръмп, пише \"Бизнес инсайдер\", цитиран от ББС. В интервю за телевизионния канал NTV Хардинг коментира, че в процеса е замесена и руската банка ВТБ, чийто шеф Андрей Костин, според \"единодушното мнение на източниците е агент на КГБ на Запад през 80-те години\".  Чрез ВТБ е осъществено \"проникване\" в московския филиал на Deutsche Bank. Двете банки са извършили най-мащабното изпиране на руски пари и изнасянето им на Запад. По думите на Хардинг, ВТБ е \"ръката на Кремъл в банковия сектор\". \"Виждам две паралелни линии. Deutsche Bank в Москва се занимава с пране на руски пари. Те се прехвърлят във филиали на банката в Лондон и Ню Йорк. Същевременно Deutsche Bank предоставя кредити на Доналд Тръмп. Възможно е едното да не е свързано с другото, възможно е двете линии да се преплитат. Deutsche Bank не ни казва.\" - пояснява Хардинг, определяйки поведението на германската банка като съмнително. Според данните, с които разполага журналистът, Deutsche Bank не е имала никакви икономически причини да предостави кредит на Тръмп и е действала в ущърб на интересите си. През август тази година група демократи в американския конгрес поиска от председателя на финансовата комисия - републиканеца Джеб Хенсарлинг, да започне разследване за връзки между Тръмп и скандала с прането на руски пари чрез Deutsche Bank. В средата на 2017 г. той е дължал на банката най-малко 130 милиона долара.  Демократите смятат, че е възможно тези кредити да са му отпуснати \"с гаранции на руското правителство\". Впоследствие случаят попадна и в полезрението на специалния прокурор Робърт Мълър, разследващ руската намеса в американските избори.", "date": "2017.12.08", "title": "Кредитите на Тръмп от Deutsche Bank - свързани с прането на руски пари?"}
{"url": "http://www.faktor.bg/bg/articles/vmro-balgariya-ne-tryabva-da-ostane-bezuchastna-ako-erdogan-se-opitva-da-prenapisva-istoriyata", "text": "Турският президент Ердоган говори с гръцките си колеги за съдбата на \"мюсюлманската общност\" в Тракия. Това пише заместник-председателят на ВМРО Искрен Веселинов във Фейсбук в коментар на първото посещение на турски държавен глава в Гърция след над 60-годишно прекъсване. \"Не за пръв път турската държава претендира за някакви права върху тази общност, странно защо разглеждайки я като част от своето културно пространство на Балканите. Турският президент даже искал да посети въпросните райони на Западна Тракия в хода на посещението си в Гърция.  Става дума за района на Ксанти, Гюмюрджина (Комотини) и Дедеагач (Александруполис), където в склоновете на Родопите до Бяло море живеят хора с български майчин език, известни като помаци, и всеки български турист в този район добре знае това, пише Веселинов. Той коментира, че сега духовната връзка на тези хора с България е почти прекъсната. Гръцката държава съзнателно или не - допуска турцизация на това население. Според Веселинов, това явно това им изглежда по-безопасно в сравнение с историческата истина и възстановяването на историческата справедливост. За съжаление, южната ни съседка допуска изучаване на турски език в тези райони, в които местните хора не знаят и дума турски, пише патриотът. От ВМРО напомнят, че внимателно следят и ще продължат да следят и занапред съдбата на това население. Организацията се опитва да полага грижа за запазване на езиковите връзки от двете страни на родопската граница. Напомняме, че България не трябва да остане безучастна, ако някой се опитва да пренаписва историята, да вменява на тези хора чуждо съзнание и да ги откъсва от българското културно землище, пише Искрен Веселинов.", "date": "2017.12.08", "title": "ВМРО: България не трябва да остане безучастна, ако Ердоган се опитва да пренаписва историята"}
{"url": "http://www.faktor.bg/bg/articles/pavlova-vsichki-na-balkanite-osaznahme-che-ne-e-nuzhno-da-obyasnyavame-kolko-sme-veliki", "text": "Всички на Балканите осъзнахме, че няма нужда да обясняваме колко сме велики. Това каза пред БТВ министърът на българското председателство Лиляна Павлова. „Държавните глави от Западните Балкани първо да са заедно на една маса. Това отправя много важен сигнал за това, че може би на Балканите осъзнахме всички, че няма нужда да обясняваме колко сме велики и да спорим. Напротив, трябва да обединим усилията си, за да вървим напред. Време е да излезем от усещането, че Балканите са нещо негативно и несигурно, нестабилно, битки, войни, пререкания или барутен погреб\".  По думите на Павлова срещата на лидерите на Западните Балкани в София е знакова, \"защото от много години, особено в съвременната ни история, такава не е имало\". \"За мен беше важна обратната връзка. Всеки от тях каза, че са готови и сме заедно на една маса, въпреки различията и противоречията. Бяхме коректни към тях и премиерът Бойко Борисов също – ние не можем да направим чудеса. Не сме със заявката, че от нас зависи всичко“, коментира Павлова. Павлова смята, че създаването на едни свръхочаквания или обещания, биха били още по-некоректни към тях. По думите й премиерът Борисов е казал на лидерите на Балканите, че трябва да спрем да се наричаме велики, защото сме най-бедният регион. \"ЕС осъзнава, че без Балканите проекта за ЕС няма да е завършен\". „Все още нямаме директна въздушна връзка между столиците на Балканите. Обсъждахме жп линиите, Коридор 8 и 10, пътната инфраструктура и магистралите“, допълни Павлова.  \"По време на председателството ще има дни, в които районът около НДК ще бъде с малко по-затруднено преминаване. В НДК е монтирана специализирана апаратура“, подчерта тя. „Предстартовата треска приключи, защото първите срещи бяха проведени на 1 декември като част от председателството. На 1 януари с традиционния концерт в НДК ще го открием културна програма с министъра на културата. На 11 януари в Народния театър ще бъде официалното откриване. На 12 януари започваме с първите пленарни срещи и оттам влизаме в поредицата срещи на високо ниво\". Лиляна Павлова отбеляза, предстои много работа именно в първите дни на председателството ни. \"Започвайки с Брекзит и тежкия дебат за многогодишната финансова рамка\".  \"Бюджетът за председателството е 3-годишен и е до 75 млн. евро с всичко“, каза още Лиляна Павлова.", "date": "2017.12.08", "title": "Павлова: Всички на Балканите осъзнахме, че не е нужно да обясняваме колко сме велики"}
{"url": "http://www.faktor.bg/bg/articles/novini/svyat/beliyat-dom-prizova-palestintsite-da-ne-otmenyat-nasrochenata-sreshta-s-vitseprezidenta-na-sasht", "text": "Белият дом призова палестинците да не отменят насрочената среща между лидера на Палестинската автономия Махмуд Абас и вицепрезидента на САЩ Майс Пенс, предаде Би Би Си. По-рано беше разпространена информация, че палестинските власти няма да приемат Пенс на своя територия. В сряда президентът на САЩ Доналд Тръмп призна Йерусалим за столица на Израел, което провокира остри реакции в арабския свят, сблъсъци между палестинци и израелци и призиви за интифада. Вчера Джибрил Раджуб, един от високопоставените членове на движението \"Фатах\", чийто лидер е Абас, заяви, че срещата на вицепрезидента Пенс с лидера на палестинската администрация през този месец няма да се състои. Самият Абас засега не е коментирал темата, но заяви, че решението на Тръмп за Йерусалим означава оттегляне на САЩ от мирния процес в Близкия Изток.", "date": "2017.12.08", "title": "Белият дом призова палестинците да не отменят насрочената среща с вицепрезидента на САЩ"}
{"url": "http://www.faktor.bg/bg/articles/yunker-beli-obpitaniya-i-es-poctignaxa-nappeda-za-vreh-t", "text": "Beлиĸoбpитaния и Eвpoпeйcĸият cъюз пocтигнaxa \"зaдoвoлитeлeн нaпpeдъĸ\" пo cпopaзyмeниeтo зa Вrехіt, пpoпpaвяйĸи пътя зa двeтe cтpaни дa пpeминaт ĸъм cлeдвaщия eтaп oт пpeгoвopитe - вĸлючитeлнo тъpгoвcĸoтo cпopaзyмeниe. Toвa oбяви пpeдceдaтeлят нa Eвpoпeйcĸaтa ĸoмиcия Жaн-Kлoд Юнĸep в Бpюĸceл. Toй заяви, чe e бил пocтигнaт ĸoмпpoмиc cлeд тeжĸи пpeгoвopи, ĸoeтo щe пoзвoли paзшиpявaнe нa пpeгoвopитe зa Бpeĸзит, ĸaтo вĸлючaт въпpocи зa бъдeщeтo нa тъpгoвcĸитe oтнoшeния. Eвpoпeйcĸият cъюз пpизoвaвa зa яcнoтa пo тpи ĸлючoви въпpoca - иpлaндcĸaтa гpaницa, cмeтĸaтa пo \"paзвoдa\" и пpaвaтa нa гpaждaнитe нa EC в Oбeдинeнoтo ĸpaлcтвo - пpeди дa ce cъглacи дa зaпoчнe пpeгoвopи зa бъдeщитe тъpгoвcĸи oтнoшeния. Taзи cyтpин пpeмиepът Tepeзa Meй пътyвa дo Бpюĸceл c пpeдлoжeния пo тpитe вaжни въпpoca, ĸoитo ca били oдoбpeни oт блoĸa. \"И двeтe cтpaни тpябвaшe дa ce изcлyшaт, дa пpoмeнят лeĸo пoзициитe cи и дa пoĸaжaт жeлaниe зa ĸoмпpoмиc\", зaяви пpeзидeнтът нa EK Жaн-Kлoд Юнĸep в Бpюĸceл. \"Πpeгoвopитe бяxa тpyдни и зa EC, и зa Beлиĸoбpитaния\". Taĸa cлeдвaщaтa ceдмицa лидepитe нa cтpaнитe oт EC мoгaт дa зaпoчнaт пpeгoвopитe пo cъщecтвo зa paздeлянeтo c Beлиĸoбpитaния. Bтopaтa фaзa нa paзгoвopитe щe бъдe oщe пo-тpyднa и oт пъpвaтa - пoнe cпopeд ĸaнцлepa нa Гepмaния Aнгeлa Mepĸeл. Бpитaнцитe cъщo щe cлeдят пpeгoвopитe внимaтeлнo - и дaли щe пoлyчaт тoвa, ĸoeтo им бe oбeщaнo пpeз пocлeднитe мeceци: a имeннo cвoбoднa тъpгoвия c Eвpoпa и ocтaнaлaтa чacт oт cвeтa, ĸoнтpoл нa мигpaциятa oт EC и пoвишeн cyвepeнитeт в oблacттa нa зaĸoнoдaтeлcтвoтo. Meждyвpeмeннo лидepът нa Дeмoĸpaтичнaтa юниoниcтĸa пapтия (DUР), ĸoятo e ĸлючoв фaĸтop зa възмoжнocттa нa yпpaвлявaщoтo мнoзинcтвo във Beлиĸoбpитaния, изтъĸнa, чe ca били нaпpaвeни \"cъщecтвeни пpoмeни\" в тeĸcтa нa cпopaзyмeниeтo пo Бpeĸзит, зacягaш иpлaндcĸaтa гpaницa.", "date": "2017.12.08", "title": "Юнкер: Beлиĸoбpитaния и EС пocтигнaxa нaпpeдъĸ зa Вrехіt"}
{"url": "http://www.faktor.bg/bg/articles/novini/balgariya/rosen-plevneliev-shte-poluchi-pochetnata-nagrada-na-visshiya-myusyulmanski-savet", "text": "Президентът на България в периода 2012-2017 година Росен Плевнелиев ще получи почетната награда на Висшия мюсюлмански съвет, предаде БНР.  Това ще стане на първата по рода си церемония, която ще се проведе довечера в Централния военен клуб в столицата.  Плевнелиев е отличен за усилията си за обединяване на обществото и институционалното уважение към мюсюлманско изповедание.", "date": "2017.12.08", "title": "Росен Плевнелиев ще получи почетната награда на Висшия мюсюлмански съвет"}
{"url": "http://www.faktor.bg/bg/articles/prof-gencho-nachev-vazhno-e-da-nyama-martvi-dushi-v-bolnitsite", "text": "\"По отношение на източването на болниците е важно да няма мъртви души - да не се отчитат хора, които въобще не са минавали през болниците. Трябва да се спре и търговията с пациенти\". Това каза пред БТВ изпълнителният директор на болница „Св.Екатерина” Генчо Начев. Според него трябва да има преструктуриране, в което влиза и съкращаване на болници. \"Трябва да се въведе национална здравна карта със задължителен характер и въз основа на нея да се каже къде от какви болнични заведения има нужда\", обясни професор Начев.. По думите му, трябва да се направи оценка къде какво е необходимо и това, което е нужно, да се запази. Всичко останало трябва или да се закрие, или да се преструктурира на спешни центрове с транспортни звена, или да се остави да работи на кешовия пазар, но не да използва обществените средства. Мораториумът за нови лекарства няма да ограничи лекарите, защото той не забранява изписването на каквито и да било лекарства, категоричен беше директорът на болница „Св.Екатерина”. \"Това създава временна финансова дисциплина. Тези лекарства могат да се купуват от гражданите, но няма да се плащат на 100% от Касата”, допълни проф. Начев.", "date": "2017.12.08", "title": "Проф. Генчо Начев: Важно е да няма „мъртви души” в болниците"}
{"url": "http://www.faktor.bg/bg/articles/novini/svyat/tereza-mey-postignatoto-s-ek-sporazumenie-garantira-pravata-na-3-miliona-grazhdani-ot-es-vav-velikobritaniya", "text": "Британският премиер Тереза Мей заяви, че постигнатото споразумение с Европейската комисия гарантира правата на близо 3 милиона граждани от ЕС във Великобритания и на 1 милион британци в страните от ЕС, предаде Асошиейтед прес.  Тя потвърди, че няма да има \"твърда\" граница между Северна Ирландия и Република Ирландия след Брекзит. По думите на Мей Северна Ирландия се ползва от \"уникални обстоятелства\", тъй като е единствената в Обединеното кралство със сухопътна граница със страна от ЕС. Проблемът за тази граница заплашваше да извади от релси преговорите за Брекзит, припомня АП, цитирана от БТА.  Мей каза, че според постигнатата с Европейската комисия договорка границата ще остане отворена, като същевременно се запази конституционната и икономическа цялост на Обединеното кралство. По-рано днес Европейската комисия обяви, че двете страни са постигнали значителен напредък по условията за \"развода\", за да могат да преминат към следващата фаза на преговорите за транзитен период и бъдещите търговски отношения. Комисията уточни, че напредъкът се отнася до трите ключови условия - правата на гражданите след Брекзит, финансовите задължения към ЕС и въпроса за границата между Северна Ирландия и Република Ирландия. Тя препоръча на Европейския съвет да приеме същото заключение. \"Сега предстои лидерите от ЕС на заседанието си в Брюксел на 14-15 декември да решат дали наистина е постигнат съществен напредък, за да се премине към втората фаза на преговорите\", се добавя в изявлението й. \"Преговорите са трудни, но ние постигнахме пробива, от който се нуждаехме\", коментира председателят на Еврокомисията Жан-Клод Юнкер. \"Доволен съм от справедлива сделка\", каза той пред журналисти", "date": "2017.12.08", "title": "Тереза Мей:  Постигнатото с ЕК споразумение гарантира правата на 3 милиона граждани от ЕС във Великобритания"}
{"url": "http://www.faktor.bg/bg/articles/novini/balgariya/tsvetanov-se-sreshtna-sas-sekretarya-po-vatreshnata-sigurnost-na-sasht-2005-2009-g-maykal-chertof", "text": "В рамките на 10-та Интерпарламентарна конференция по въпросите на сигурността, организирана от Конгреса на САЩ председателят на Парламентарната група на ГЕРБ Цветан Цветанов се срещна със секретаря по вътрешната сигурност на САЩ (2005 – 2009 г.) Майкъл Чертоф. Федерален съдия и автор на Патриотичния акт - закона за противодействие на тероризма в САЩ, Чертоф е знакова фигура в американската правоохранителна система. По време на мандата му (2005 - 2009 г.) бяха поставени основите на съвременната контратерористична система и система за гранична сигурност на САЩ.  Понастоящем Чертоф е водеща фигура в областта на академичното изследване на процесите на радикализация и тероризъм. По време на двустранната среща беше договорена съвместна дейност в редица направления, както и участие в проект, свързан съвместно с централноевропейски мозъчен тръст, който е в партньорски отношения с организацията на Чертоф. Цветанов и Чертоф изразиха взаимно съгласие, че това е само началото на бъдещо дългосрочно сътрудничество.", "date": "2017.12.08", "title": "Цветанов се срещна със секретаря по вътрешната сигурност на САЩ (2005 - 2009 г.) Майкъл Чертоф"}
{"url": "http://www.faktor.bg/bg/articles/savetat-za-sigurnost-na-oon-zasedava-izvanredno-zaradi-krizata-okolo-erusalim", "text": "Започна извънредното заседание на Съвета за сигурност на ООН за кризата около Ерусалим. Съветът трябва единодушно да призове всички фактори в Близкия изток към повече сдържаност в действията и изказванията им след вчерашното изявление на американския президент Доналд Тръмп, за да се възстанови някакъв процес на диалог между Израел и палестинците. Това заяви днес специалният координарот на ООН за близкоизточния мирен процес Николай Младенов Безспорно моментът е изключително емоционален. Дали и как ще продължи въобще мирният процес, който от доста време е на изкуствено дишане, зависи каква ще бъде реакцията през следващите дни на различните фактори. Острата критика на палестинците към решението на американския президент да премести посолството и да признае столицата е видна, но във всички техни изявления те не казват, че ще се оттеглят от мирния процес, което е доста важно на този етап.", "date": "2017.12.08", "title": "Съветът за сигурност на ООН заседава извънредно заради кризата около Ерусалим"}
{"url": "http://www.faktor.bg/bg/articles/planat-na-tramp-za-erusalim-sabudi-stari-vrazhdi-v-diplomatsiyata-na-es", "text": "Решението на президента на САЩ Доналд Тръмп да премести американското посолство в Израел в Ерусалим съживи старото напрежение между правителствата в Европейския съюз, които искат да има мир в Близкия изток, но в различна степен симпатизират на израелците и на палестинците, пише \"Ройтерс\". \"Чувам от някои хора, включително от господин Тилърсън, че нещата ще се случат навреме и часът за преговори е подходящ. Досега (САЩ) може и да са играли посредническа роля в конфликта, но сами се изключиха в известна степен\", коментира френският външен министър Жан-Ив льо Дриан, имайки предвид държавния секретар на САЩ Рекс Тилърсън, който е в Париж за разговори, след като посети Брюксел и Виена. \"Реалността е, че те са сами и изолирани по въпроса\", каза той пред радио \"Франс Интер\". Предвид, че Великобритания е заета с планирането на бъдещото си излизане от ЕС, Франция се опитва да води Европа в преговорите за Близкия изток, като организира мирна конференция миналия януари. Върховният представител на ЕС по външната политика и сигурността Федерика Могерини обаче е тази, която представлява блока в \"квартета\" за Близкия изток, включващ САЩ, ООН, ЕС и Русия. В четвъртък Могерини обеща да вдъхне нови сили на дипломацията с Русия, САЩ, Йордания и други страни, за да гарантира, че палестинците също ще имат столица в Ерусалим. По думите й Вашингтон остава основен миротворец. Унгария обаче блокира планираното изявление на ЕС в отговор на решението на Тръмп. В сряда вечерта чешкото външно министерство заяви, че ще обмисли преместване на посолството на страната от Тел Авив в Ерусалим \"само на основата на резултатите от преговори с ключови партньори в региона и по света\". Много хора в Израел видяха в това изявление подкрепа за действията на Тръмп. В петък Могерини посочи, че чешкият външен министър Любомир Заоралек я е уверил, че изявлението \"категорично не е акт на подкрепа за решението на американската администрация\" и Чехия твърдо стои зад общата европейска консолидирана позиция. Според дипломати Прага приема израелския суверенитет само върху Западен Ерусалим. Палестинците искат столицата на тяхна бъдеща държава да бъде Източен Ерусалим. Могерини подчерта, че всички правителства в ЕС са обединени по въпроса за Ерусалим и в търсенето на решение, свързано със създаването на палестинска държава на територията, която Израел окупира преди 50 години - Западния бряг, ивицата Газа и Източен Ерусалим. ЕС вярва, че е негов дълг гласът му да се чува, тъй като е най-големият донор на помощи за палестинците и най-големият търговски партньор на Израел, но политическите разделения в блока отслабват влиянието му. Външните министри на ЕС ще се опитат да представят единен фронт на срещата с израелския премиер Бенямин Нетаняху в Брюксел в понеделник. По думите на висш френски дипломат е от ключово значение правителствата от ЕС да имат ясно послание пред израелския премиер. Те заемат много различни позиции – от силната подкрепа на чехите за Израел, споделяна и от Германия, до шведското решение през 2014 г. да признае бъдеща палестинска държава. Някои смятат ЕС за твърде про-палестински настроен заради дългогодишната опозиция на блока срещу израелските селища на Западния бряг.", "date": "2017.12.08", "title": "Планът на Тръмп за Ерусалим събуди стари вражди в дипломацията на ЕС"}
{"url": "http://www.faktor.bg/bg/articles/nov-internet-portal-pokazva-v-realno-vreme-kolko-e-mrasen-vazduhat", "text": "Европейската агенция по околна среда пусна нов интернет портал (http://airindex.eea.europa.eu/?webgl=0) с информация за качеството на въздуха в реално време. Със светлосини точки на картата на Европа са отбелязани местата, където качеството на въздуха е добро, а с тъмночервени, където въздухът е най-мръсен. На пръв поглед е ясно, че страните от Западна Европа в този час нямат проблем с въздуха, приближавайки се към Балканите обаче, започват да се появяват и по-червени такива. В съседна Македония почти навсякъде отбелязаните места са в червения спектър, което означава мръсен въздух. У нас качеството на въздуха към 19 ч. тази вечер не е добро в София, Плевен, Велико Търново, Хасково и Благоевград. Традиционно един от градовете, където въздухът е мръсен, е Девня, но тази вечер данните от станциите показват друго. Проверка в детайлите за стойностите през изминалите дни показва, че качеството на въздуха е в норма. Има леко увеличение единствено при азотен диоксид, характерен за промишлените зони.", "date": "2017.12.08", "title": "Нов интернет портал показва в реално време колко е мръсен въздухът"}
{"url": "http://www.faktor.bg/bg/articles/vks-osadi-sledovatel-za-falshivo-zaveshtanie", "text": "Върховният касационен съд (ВКС) потвърди присъдата на следовател за документална измама. ВКС остави в сила въззивна присъда на Софийския апелативен съд (САС). С това решението на Касационния съд остава окончателно. Подсъдимите Боян Боянов и Продан Кръстев са признати за виновни. Боян Боянов като следовател от Столичната следствена служба е признат за виновен в това, че в кръга на службата си съставил официален документ на 2 декември 2005 г., в който удостоверил неверни обстоятелства. Боянов удостоверил, че е намерен плик с надпис \"Завещание\" за Продан Кръстев, при оглед в апартамент, като впоследствие го използвал като доказателство за предаване на саморъчното завещание. Боянов помагал на Продан Кръстев. Чрез използване на неистинското завещание подсъдимият Кръстев получил неправомерно 3 300 лв. от банка на основание, че е наследник на починалия собственик Радослав Чернев. На подсъдимия Боянов е определено общо най-тежко наказание - 1 г. \"лишаване от свобода\". Изтърпяването на наказанието е отложено с изпитателен срок от 3 г. На Боянов е забранено и да заема магистратска дейност в съдебната система за срок от 2 години. Продан Кръстев също е осъден на година затвор с изпитателен срок от 3 г.", "date": "2017.12.08", "title": "ВКС осъди следовател за фалшиво завещание"}
{"url": "http://www.faktor.bg/bg/articles/tezhka-katastrofa-v-ruse-dvama-zaginali-kolata-e-smazana", "text": "Тежка катастрофа е станала на бул. „България“ в Русе тази вечер. На мястото на инцидента са полиция и автомобил на пожарната. Движението е силно затруднено. По първоначална информация, инцидентът е станал около 18.30 часа. Лек автомобил, в който са били двама души, буквално се е забил в един от стълбовете на уличното осветление по булеварда до пътен възел „Волов“, информира русенският сайт \"TVN\". След като стана ясно, че пътниците в колата са загинали, линейката, която беше на място, си тръгна. Колата буквално е отнесла разделителната мантинела, след което се е усукала и забила в стълба. От удара по долното платното на булеварда бяха разпилени множество части от колата. Автомобилът е до такава степен деформиран, че не може да се определи моделът му.", "date": "2017.12.08", "title": "Тежка катастрофа в Русе, двама загинали, колата е смазана"}
