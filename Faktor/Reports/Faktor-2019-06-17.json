{"url": "https://www.faktor.bg/bg/articles/bivshiyat-egipetski-prezident-mohamed-morsi-pochina-v-sada", "text": "Бившият египетски президент Мохамед Морси почина в съда. Това съобщи днес държавната телевизия на Египет, цитирана от Ройтерс. Той припаднал след съдебно заседание и починал. Морси, водеща фигура на движението \"Мюсюлмански братя\", беше свален от власт от военните през 2013 г. след масови протести срещу управлението му. Той излежаваше седемгодишна присъда за фалшифициране на заявлението си за участие в президентската надпревара през 2012 г. Според египетското издание \"Шурук\", цитирано от ТАСС, Морси е починал по време на заседание по дело за шпионаж.", "date": "2019.06.17", "title": "Бившият египетски президент Мохамед Морси почина в съда"}
{"url": "https://www.faktor.bg/bg/articles/borisov-rekordno-niska-e-bezrabotitsata-ot-sazdavaneto-na-agentsiyata-po-zaetostta", "text": "През месец май регистрираната безработица у нас достигна най-ниското си равнище от създаването на Агенцията по заетостта през 1990 г. Отчетената стойност от 5.3% бележи свиване и на месечна, и на годишна база съответно с 0,3 и 0,8 процента. Това написа премиерът Бойко Борисов във \"Фейсбук\". През месец май регистрираната безработица достигна най-ниското си равнище от създаването на Агенцията по заетостта. Отчетената стойност от 5.3%[1] бележи свиване на месечна и на годишна база съответно с 0,3 и 0,8 процентни пункта. В края на май регистрираните безработни в бюрата по труда са 175 399 души, като снижението спрямо април е с 9 027 лица. Спрямо май 2018 г. те са с 25 059 по-малко. Новорегистрираните безработни лица през месеца са 18 897, като от тях 1 464 са били неактивни, т.е. не са били нито заети, нито учащи, и не са търсили работа. От началото на годината служителите от бюрата по труда са активирали 6 843 лица чрез организиране на информационни събития, срещи със завършващите образование в кариерните центрове, както и чрез работата на младежки, ромски, трудови медиатори и др. Дейността на бюрата по труда продължава да обхваща все повече заети, учащи и пенсионери, сред които работодателите също разчитат да намерят своите кадри. Нови 608 души от тези групи са регистрирани през месеца като търсещи работа. 20 533 са безработните, постъпили на работа през май, като 93.4% от тях са устроени в реалната икономика. Други 459 лица от групата на пенсионерите, учащите и заетите, също са намерили своето ново работно място. В резултат от изпълнението на активните мерки за насърчаване на заетостта сред безработните от рисковите групи на пазара на труда, на субсидирани работни места през месеца са устроени 1 362 лица: 413 – по програми и мерки за обучение и заетост и 949 – по схеми на Оперативна програма „Развитие на човешките ресурси”. През май в различни форми на обучения за възрастни (обучения за ключови компетентности и професионална квалификация), финансирани както от държавния бюджет, така и от Европейския социален фонд, са обхванати общо нови 2 405 безработни лица. Завършилите обучения през месеца са общо 3 311 безработни. Заявените работни места на първичния пазар на труда през май са 18 542, като 85.0% от тях са в частния сектор. Най-голям дял свободни работни места са заявени в преработващата промишленост (27.6%), хотелиерството и ресторантьорството (19.2%), търговията, ремонта на автомобили и мотоциклети (14.9%), административните и спомагателните дейности (7.4%), строителството (5.5%), селското, горското и рибното стопанство (4.4%) и други. Най-търсените групи професии и този месец са: персонал, зает в сферата на персоналните услуги (бармани, сервитьори, готвачи, камериери и др.); работници в добивната и преработващата промишленост, строителството и транспорта; продавачи; оператори на стационарни машини и съоръжения; работници в селско, горско и рибно стопанство; квалифицирани работници по производството на храни, облекло, дървени изделия и сродни; работници по събиране на отпадъци и сродни на тях; монтажници; металурзи, машиностроители и сродни на тях и занаятчии; персонал, осигуряващ защита и сигурност и други.", "date": "2019.06.17", "title": "Борисов: Рекордно ниска е безработицата от създаването на Агенцията по заетостта"}
{"url": "https://www.faktor.bg/bg/articles/moskva-se-pohvali-parvite-iztrebiteli-mig-35-sa-veche-vav-vks-na-rusiya", "text": "Първите изтребители МиГ-35 са предадени на Военно-космическите сили (ВКС) на Русия. Генералният директор на руската самолетостроителна корпорация \"МиГ\" и вицепрезидент за военно-техническо сътрудничество на Обединената авиостроителна корпорация Иля Тарасенко информира журналистите в понеделник на аерокосмическото изложение в Льо Бурже, предава ТАСС. „Наистина, те [първите МиГ-35] са прехвърлени, изпълняваме договора си навреме“, каза той. МиГ-35 е най-новият многоцелеви изтребител от поколение 4++, който е създаден на базата на МиГ-29К/КУБ и МиГ-29М/М2. Началото на полетните тестове и международната презентация на машината се състоя през януари 2017 г., а през декември същата година бяха завършени фабричните му тестове. Изтребителят е създаден за работа в зони на въоръжени конфликти с висока интензивност в условията на наситена и ешелонирана система за противовъздушна отбрана (ПВО) на противника. Той може да изпълнява сложни многоцелеви задачи в условията на постоянно променяща се оперативна и тактическа обстановка на бойното поле и да поразява въздушни, наземни и надводни цели. Първият договор за доставка на шест МиГ-35 до 2023 г. бе подписан от заместник-министъра на отбраната Алексей Криворучко и ръководителя на Обединена авиостроителна корпорация Юрий Слюсар на 22 август 2018 г. на форума Армия-2018 в Кубинка край Москва.", "date": "2019.06.17", "title": "Москва помпи мускули: Първите изтребители МиГ-35 са вече във  ВКС на Русия"}
{"url": "https://www.faktor.bg/bg/articles/krasimir-yankov-bsp-nyama-pari-poharchiha-8-10-miliona-za-nyakolko-mesetsa", "text": "Смяната на председателят на Националния съвет винаги е водило до кредит на доверие. Но Нинова го загуби и това не е само личен принос на председателя на БСП. От един печеливш отбор, заради нетърпимостта към различното мнение Нинова си направи един тесен екип, с който да работи и това доведе до тежката разделителна линия, която Нинова нарича вътрешна опозиция. Това коментира в ефира на Би Ти Ви Красимир Янков, един от най-големите критици на Корнелия Нинова и сочен за нейна опозиция. Но ние всички сме социалисти, няма сблъсък на идеологическа основа. Аз виждам рамо до рамо Корнелия Нинова и Димитър Дъбов, мен и Янаки Стоилов, Георги Гергов и Кирил Добрев. В този смисъл, виждам уклони на Нинова по отношение на идеологията, която се разминава с това, което е социалистическата идея. Тоест, опозицията може да се разглежда по-скоро като опозиция на идеологията на Нинова, която залита по Орбан и Маргарет Тачър, добави той.  Янков подчерта, че като политик той е последователен и мисли, че това е важно в политиката.  Аз представлявам една линия за начина, по който да функционира БСП и изразявам желанията на част от избирателите, включително и тези, които представляваха партията на този конгрес. В БСП трябва да се чува и инакомислещия, да може да се отстоява различното виждане.  След нейното изявление на конгреса никой не можа да опонира на много въпроси, които останаха без отговор. Надявам се даже за какъв бизнес говори, нека да бъде конкретна. Ако тя се страхува да говори ясно и  конкретно - то това не е моят лидер. А сега лидерът на БСП е с най-високият имунитет. Заявленията на Нинова, че се бори със задкулисието - е, нека да каже конкретни имена за бизнесмени с портфейли, които са се намесвали в партията. И как можем ние да им се противопоставим, като не знаем имената им, аргументира позицията си Красимир Янков. Янков разкри и някои компрометиращи факти около БСП и нейното ръководство - това, че в партията няма пари  за предстоящите избори, че 8-10 милиона лева са били похарчени за четири-пет месеца. А дебат за субсидията не е бил поставен на дневен ред.", "date": "2019.06.17", "title": "Красимир Янков: БСП няма пари, похарчиха 8-10 милиона за няколко месеца"}
{"url": "https://www.faktor.bg/bg/articles/radev-udostoi-germanskiya-poslanik-u-nas-s-orden-stara-planina-parva-stepen", "text": "За България Федерална република Германия е важен партньор, приятел и съюзник. Това заяви президентът Румен Радев, който удостои днес с орден „Стара планина“ -първа степен германския посланик у нас Херберт Салбер. Високото държавно отличие е за приноса на дипломата за укрепването и развитието на българо-германските отношения. Посланик Херберт Салбер приключва своя мандат в София, а с него и дипломатическата си кариера. По време на церемонията в Гербовата зала президентът Радев отбеляза 140-годишнината от началото на дипломатическите отношения между Германия и България. Благодарение на приноса на много поколения дипломати, политици, предприемачи, инженери, учени, дейци на изкуството и културата, както и обикновени граждани, днес се радваме на отлични отношения между нашите страни и народи, основани на партньорство и приятелство, заяви държавният глава. Румен Радев благодари на Херберт Салбер за неговата ангажираност и приноса му в развитието на българо-германските връзки в областта на политиката, икономиката, културата, образованието и науката. „Търговско-икономическите отношения между нашите страни са в непрекъснат възход и Германия се утвърди като водещ икономически партньор за нашата страна“, допълни Румен Радев. Той подчерта, че германските инвестиции имат съществен принос за трансформацията на българската икономика към индустриализация и производства с висока добавена стойност. Особено ценим възможността да се възползваме от германския опит в областта на дуалното обучение, което дава нови перспективи пред бизнеса и нови възможности пред младите хора в България, заяви той. „България е наш доверен приятел, партньор и съюзник“, заяви посланик Херберт Салбер по време на церемонията. Той изрази задоволство, че завърша професионалния си път, започнал преди 35 години в Белград, в държава, с която Германия има добри отношения. Посланик Салбер подчерта конструктивната роля и заслугите на България за развитието на сътрудничеството и разбирателството на Балканите. На церемонията на „Дондуков“ 2 присъстваха представители на дипломатическия корпус у нас.", "date": "2019.06.17", "title": "Радев удостои германския посланик у нас с орден \"Стара планина\"-първа степен"}
{"url": "https://www.faktor.bg/bg/articles/desislava-tanev-spirame-da-finansirame-novi-kashti-za-gosti", "text": "„Първите 14 проверки на къщи за гости приключват днес. Местните инициативни групи са одобрили договор за финансирането им. В тях се предвижда изграждането на нови атракциони и на плувен басейн. Решихме да поканим и медии по време на проверките, тъй като имаше недоверие. При тези 14 проекта, които тепърва ще се договарят, ще има действителни подобрения“. Това заяви министърът на Земеделието, храните и горите Десислава Танева.  „По нареждане на премиера Бойко Борисов правим проверки на всички 288 къщи, при които ще присъстват медии. В голямата си част тези проекти не са къщи за тъщи. Има обаче изкривяване и злоупотреби. В село Лиляново например къща се свързва с експерт от фонд „Земеделие“, който е уволнен. Има системи за контрол и където се установят нарушения, ще се действа по същия начин. Тези къщи са правени по стария програмен период от 2007-2013 г. Къщите за гости са проверявани в пъти повече, отколкото сме задължени. Няма да има повече къщи за гости, защото старата програма изтича. Аз няма да отворя нова поради скандалите които се появиха. Нарушителите ще трябва да възстановят субсидиите, а не данъкоплатците. Моето желание беше всичко да бъде публично. Ние не сме най-черните. В други страни има много повече нарушения, отколкото у нас“, категорична е Танева.", "date": "2019.06.17", "title": "Десислава Танева: Край с къщите за гости! Няма да се финансират нови проекти по старата програма"}
{"url": "https://www.faktor.bg/bg/articles/vanshno-nyama-postradali-balgari-na-borda-na-samoleta-popadnal-v-turbulentsiya", "text": "По информация на посолството ни в Швейцария към момента няма данни български граждани да са били на борда на самолет Boeing 737-300 на авиокомпания ALK Airlines, с регистрация LZ-MVK, който попада в силна турболенция на 16.06.19 г., съобщиха от МВнР. Служители на посолството ни в Швейцария са в контакт с местните власти по случая. Самолетът е изпълнявал полет от Прищина (Косово) до Базел (Швейцария). Кацнал е успешно на летище Базел, а след кацането на пътниците е оказана помощ от летищните власти.", "date": "2019.06.17", "title": "Външно: Няма българи на борда на самолета, попаднал в турболенция (Видео)"}
{"url": "https://www.faktor.bg/bg/articles/iran-predupredi-na-evropa-y-ostava-malko-vreme", "text": "Европа има малко време да спаси международното ядрено споразумение с Иран след изтеглянето на САЩ от него. Това заяви иранският президент Хасан Рухани, цитиран от агенция Фарс. \"Моментът е критичен и Франция все още може да работи с останалите подписали споразумението и да изиграе историческа роля за спасяването му в това кратко време\", каза Рухани на среща с новия френски посланик в Техеран. Според президента пропадането на ядрената сделка няма да бъде в интерес на региона и на света. Говорителят на Кремъл Дмитрий Песков каза по-рано, че Иран засега точно спазва договорените с международната общност ограничения върху обогатяването на уран. Той добави, че Москва не знае за някакви изявления, според които Техеран възнамерява да прекрати спазването на споразумението. \"Не съм чул такова изявление\", каза Песков на брифинг в Москва. Отношенията между Техеран и Вашингтон се изостриха, след като администрацията на Доналд Тръмп обяви, че изтегля САЩ от споразумението, подписано през 2015 година. Европейският съюз призова Вашингтон да не го прави.", "date": "2019.06.17", "title": "Иран предупреди: На Европа й остава малко време"}
{"url": "https://www.faktor.bg/bg/articles/tsipras-se-zakani-na-turtsiya-koyto-narushi-suverennite-prava-na-kipar-shte-si-plati", "text": "Премиерът на Гърция Алексис Ципрас изпрати съобщение до Турция след приключването на извънредното заседание на правителствения Съвет за отбрана и външни работи (СОВР), предава гръцката държавна агенция АНА-МПА. „Който наруши суверенните права на Гърция, който наруши суверенните права на Кипър, страна-член на Европейския съюз, който наруши международното право в региона, трябва да знае, че ще има последствия“, предупреди министър-председателят. В заявлението си след срещата, която се проведе в резиденцията на премиера, той заяви, че „всички гърци са, и трябва да го знаят и чувстват, в пълна безопасност“. Ципрас каза, че всички събития в Източното Средиземноморие са били внимателно разгледани по време на срещата, визирайки действията на Турция в Изключителната икономическа зона на Кипър (ИИЗ) и са „индикация не за сила, а за слабост“.  По неговите думи, Гърция е силна страна и в последно време е успяла да формира много силни съюзи, по-силни от всякога. Що се касае до телефонния разговор с президента на Кипър Никос Анастасиадис по време на срещата на СОВР, Ципрас отрбеляза, че те са обсъдили стъпките, които ще последват, в контекста на ЕС, на който са членки и двете страни. „Съгласихме се да се координираме за срещата на върха на ЕС следващата седмица, където да вземем необходимите решения, дори налагане на санкции срещу Турция, ако се потвърди, че е започнала сондажи в ИИЗ на Кипър“. Освен това, според правителствени източници, по време на срещата са решени следващите стъпки на дипломатическо ниво в координация с Република Кипър и ще има подготовка преди предстоящата среща на върха на ЕС, заедно с поредица от срещи с лидери на страни, които играят ключова роля в региона. От своя страна външният министър Йоргос Катроугалос ще замине за Брюксел, за да вземе участие в Съвета по външни работи, където ще проведе срещи с европейските си колеги и с външния министър на Кипър. Правителствени източници също така заявиха, че след срещата на СОВР министър-председателят се е срещнал с министъра на отбраната Евангелос Апостолакис, с когото те са се съгласили последният да не бъде кандидат на националните избори, за да продължат мисията си като глава на гръцките въоръжени сили.", "date": "2019.06.17", "title": "Ципрас предупреди Турция: Който наруши суверенните права на Кипър, ще си плати"}
{"url": "https://www.faktor.bg/bg/articles/zaharieva-zapadnite-balkani-tryabva-da-badat-klyuchov-prioritet-v-globalnata-strategiya-na-es", "text": "Глобалната стратегия на ЕС и засилването на ефективността на общата външна политика и политика за сигурност (ОВППС) бяха във фокуса на заседанието на Съвет „Външни работи“, което се проведе днес в Люксембург, съобщи БГНЕС.  Българската делегация бе ръководена от вицепремиера и министър на външните работи Екатерина Захариева. На съвместна сесия с министрите на отбраната бе направен преглед на изпълнението на Глобалната стратегия три години след приемането й. Споделени бяха оценки за постигнатия напредък в областта на сигурността и отбраната, както и идеи за адресиране на нови предизвикателства като дезинформацията и хибридните заплахи. Съветът подчерта значението на трансатлантическите отношения и сътрудничеството ЕС – НАТО. Захариева открои като ключов приоритет ангажираността с регионите в непосредствена близост на ЕС, както и европейската интеграция на страните от Западните Балкани. В посветената на ОВППС дискусия министрите обмениха идеи как да бъде подобрена координацията и ефективно прилагане на външнополитическите цели на ЕС, като отчетоха необходимостта от укрепване на аналитичния капацитет и оптимално разпределение на наличните ресурси. Първите дипломати на ЕС дискутираха широк кръг актуални външнополитически теми, включително положението в Судан и Венецуела, Република Молдова, ситуацията в Близкия изток и др. Прието бе Изявление на Съвета по положението в Судан, в което остро се осъждат проявите на насилие срещу протестиращи и мирното население и се отправя призив за възстановяване на преговорите за преход към установяване на гражданско управление в страната. Министрите оцениха положително последните развития в Република Молдова, целящи преодоляване на политическата криза. Потвърдиха готовността на ЕС да продължи да работи в подкрепа на реформите в страната на основата Споразумението на асоцииране. На работен обяд с йорданския си колега Айман Сафади министрите на външните работи на 28-те потвърдиха подкрепата на ЕС за Йордания, като дадоха висока оценка на ролята на страната като фактор на стабилността в региона и откроиха усилията й по отношение на сирийските бежанци на нейна територия. Обменени бяха мнения по перспективите пред Близкоизточния мирен процес, ситуацията в Сирия и развитията в Ирак. В рамките на провелия се по-късно Съвет за асоцииране бе подписано Рамково споразумение за участието на Йордания в мисии и операции на ЕС по линия на общата политика за сигурност и отбрана.", "date": "2019.06.17", "title": "Захариева: Западните Балкани трябва да бъдат ключов приоритет в Глобалната стратегия на ЕС"}
{"url": "https://www.faktor.bg/bg/articles/tragediya-v-strazhitsa-dete-izdahna-po-vreme-na-igra", "text": "Дете е починало при игра в Стражица. Трагедията се разиграла в късния следобед в местно заведение. Докато родителите пиели кафе, 8-годишното момченце играело на люлка автомат. Внезапно обаче детето паднало и се оказало, че си е глътнало езика. Родителите му незабавно го откарали в Спешна помощ, но когато пристигнали, се оказало, че момчето е мъртво. Детето е издъхнало в ръцете им. По случая е образувано досъдебно производство по чл.115 от НК за убийство. Разследването се води под наблюдението на Окръжната прокуратура във Велико Търново. Разпоредени са множество експертизи, които ще изясняват причините за нелепата смърт. Трупът е откаран за аутопсия.", "date": "2019.06.17", "title": "Трагедия в Стражица: Дете издъхна по време на игра"}
{"url": "https://www.faktor.bg/bg/articles/parvan-simeonov-po-krasivo-shteshe-da-bade-ako-ninova-beshe-preizbrana", "text": "Политологът Първан Симеонов, изпълнителен директор на „Галъп интернешънъл”, направи коментар пред Новини.бг по повод на дадената, а вчера изненадващо оттеглена оставка от лидера на БСП Корнелия Нинова. Още след изборите прогнозирах, че оставката на Корнелия Нинова е по-скоро като вот на доверие към нея. Редовият социалист се огледа и не видя нищо по-добро, показа моят политологичен анализ. В момента Нинова е безалтернативна опция за лидер на БСП. По-красиво обаче щеше да бъде, ако процедурата беше минала през преизбирането й. Но видяхме, че тя реши изненадващо да оттегли оставката си. Не беше много елегантна тази поза ала стил: „На кого ни оставяш, върни се!” Трябва да признаем обаче, че в последните месеци, години, Нинова леко пресоли манджата, като положи много усилия срещу вътрешната опозиция. Сега обаче пък противниците й прекалиха, защото е безспорен факт, че Нинова е доста успешен председател на БСП. Затова беше прекомерно да й се търсят наследници в този момент. И двете страни сбъркаха в мярката. Нинова получи нов шанс, но ако загуби местните избори, ще й бъде много трудно. В политиката най- големият ресурс е общественото доверие. Никой от опозицията срещу Нинова няма нейният рейтинг на одобрение сред редовите социалисти. Не казвам кой е крив, и кой е прав, а съобщавам факти от нашите редовни месечни замервания – тя е най-одобряваният кандидат за поста председател на БСП. Това има своето логично обяснение – ние, българите, доказано харесваме новото и енергичното и не одобряваме онези, които вече сме виждали да управляват. Според мен обаче Нинова допусна една основна грешка – не биваше така агресивно да изтласква Сергей Станишев, който е своеобразен капитал като председател на ПЕС. Той е разумен човек, който в известен смисъл понесе тежестта и на чужди негативи и донякъде несправедливо загуби рейтинг. Нямаше нужда да се постъпва така с него, той може само да помогне в имиджов план. Моята препоръка към Нинова е да се поуспокои и да не бъде като пренавита пружина. Също да бъде по-гъвкава, защото вътрешната опозиция набира скорост. Но най-важното за БСП е да се опита да се възползва от мрежата, която създаде – Румен Радев, Илиана Йотова, Мая Манолова и др. Добре е да се опрат на тези ярки личности, а не Нинова да продължава да капсулира партията, да я затваря все повече и повече. Позволявам си тези съвети, за да имат по-добри резултати на местните избори наесен. Виждам, че лидерът на ГЕРБ, премиерът Бойко Борисов не се самоуспокоява и е наясно, че ГЕРБ трябва много да внимава да не загуби някоя от многото общини и области, които взе на предишния вот.", "date": "2019.06.17", "title": "Първан Симеонов: Нинова да не бъде като пренавита пружина, защото вътрешната опозиция набира скорост"}
{"url": "https://www.faktor.bg/bg/articles/kompyutarat-koyto-shte-bade-izgraden-v-balgariya-e-moshten-kolkoto-tozi-v-nasa", "text": "Компютърът, който ще бъде изграден в България, е толкова мощен, колкото компютъра в НАСА. Това каза ръководителят на Генерална дирекция „Свързаност“ към Европейската комисия (ЕК) Роберто Виола след среща с министър-председателя Бойко Борисов и еврокомисаря по цифрова икономика и общество Мария Габриел, предаде Агенция „Фокус“.  „Компютърът, който ще бъде изграден в България, е толкова мощен, колкото компютъра в НАСА. Това ще бъде най-мощният супер компютър – ще бъде сред първите 10 в Европа и сред първите 50 в света“, заяви Виола. Той посочи, че има три основни сфери на приложение. „Хората ще имат по-добро разбиране за редица болести, като рака. На второ място е околната среда“, обясни той и посочи още, това ще е най-голямата мрежа в Европа. Виола заяви, че чрез суперкомпютъра ще могат да се предвижда торнадо, както и земетресения. Той благодари на България за голямата инвестиция, която ще направи.", "date": "2019.06.17", "title": "Суперкомпютърът, който ще бъде изграден в България, е мощен колкото този в НАСА"}
{"url": "https://www.faktor.bg/bg/articles/kultura/art-faktor/dimitar-bochev-predstavya-samoubiystvoto-nachin-na-zlo-upotreba", "text": "Днес от 18,30 ч. в Клуб 1 на НДК. Издателска къща „Жанет 45” ще  представи творбата на  писателя Димитър Бочев, „Самоубийството: начин на (зло)употреба”. Книгата на Бочев може да бъде окачествена като феноменология на самоубийството. Авторът проследява генезиса на идеята за самоубийство през вековете и хилядолетията – от антични времена до ден днешен. В хода на текста авторът не оставя и капка съмнение, че е   Изхождайки от светоусещането си на православен християнин, писателят обсъжда психологията на суицидния процес и демитологизира самоубийството, разкривайки неговата несъвместимост както с философията на християнското наследство, върху чиито фундаменти е изградена цялата ни цивилизация, така и с принципите на битието. „Самоубийството: начин на (зло)употреба” е литературно-философска и биографична изповед на себесъхранилия се, въпреки всички биофобни фактори, с неимоверни усилия човек, на човека,  избрал непоколебимо живота пред смъртта. Ето защо изследването на Димитър Бочев е своеборазна стратегия на оцеляването.", "date": "2019.06.17", "title": "Димитър Бочев представя „Самоубийството: начин на (зло)употреба”"}
{"url": "https://www.faktor.bg/bg/articles/grigor-dimitrov-vrashtam-se-vav-formata-v-koyato-iskam-da-bada", "text": "Григор Димитров е положително настроен преди началото на сезона на трева. Българинът ще играе на турнира в Куинс, като най-вероятно ще започне участието си утре (18 юни) срещу 18-годишният Феликс Ожие-Алиасим. След това му предстои участие на третия за годината турнир от Големия шлем - \"Уимбълдън\", предаде БТВ. \"След изминалите месеци, отново се връщам към формата, в която искам да съм. Развълнуван съм всеки път, когато идва това време от годината. Дойдох малко порано в Лондон, за да се подготвя и просто ще играя мач за мач. Мисля, че играя по-добър тенис. Физически се чувствам по-добре, така че ще опитам да използвам това като свое предимство\", каза той. Наскоро българският тенисист се раздели с дългогодишния си треньор Дани Валверду и в момента работи с Радек Щепанек. Двамата започнаха сътрудничеството си преди \"Ролан Гарос\", където Димитров игра в трети кръг. \"Имах нужда от нещо нетрадиционно в сравнение с това, към което бях свикнал. Просто исках отново да яхна вълната. Исках да се върна към корените си, към това, на което съм способен и в което съм добър. С Радек просто бяхме на една вълна и скоро започнахме да работим по елементи, които, надявам се, че ще можем да вкараме в мачовете\", обясни Димитров.", "date": "2019.06.17", "title": "Григор Димитров: Връщам се във формата, в която искам да бъда"}
{"url": "https://www.faktor.bg/bg/articles/sport/skandal-dvama-rodni-tenisisti-sa-sas-spreni-prava-zaradi-koruptsiya", "text": "Българските тенисисти Карен и Юри Хачатрян получиха забрани за участие във всички професионални турнири, обяви Антикорупционната тенис организация (ТИУ), цитирана от Gong.bg. Наказанието е влязло в сила в събота. Санкциите са наложени във връзка с разследване на ТИУ по подозрения за нарушаване на антикорупционната програма в професионалния тенис. Двамата братя нямат право да участват и да присъстват на всички турнири, организирани от ръководните органи в тениса. 24-годишният Карен е номер 3021 в световната тенис класация на Международната тенис федерация (ITF), а 19- годишният Юри е на 3126-о място, добавят от ТИУ, без да уточнят причината за наказанието на българите. През миналия месец Карен Хачатрян игра на турнира в Маями и загуби във втория кръг на квалификациите с 0:6, 0:6 срещу друг българин - Адриан Андреев. В първия той победи Жун-юй Чжао от Китай. Юри Хачатрян пък отстъпи с 4:6, 4:6 на Александър Ляоненка от Беларус в квалификациите на турнир в Пловдив в началото на този месец. През годината той отпадна и на два турнира във Флорида.", "date": "2019.06.17", "title": "Скандал: Двама родни тенисисти са със спрени права заради корупция"}
{"url": "https://www.faktor.bg/bg/articles/layf-stayl/blagoy-georgiev-pak-shte-stava-tatko", "text": "Бившият национал Благой Георгиев позира гордо до бременната си годеница Златка Райкова, пише Gong.bg. Двамата в момента са на почивка в Гърция и решиха да пуснат снимка заедно от ваканцията си за последователите на бившия футболист в Инстаграм. На кадъра Георгиев сияе от щастие до половинката си, която е сложила ръка на леко наедрялото си коремче. Доскоро двамата отричаха публично новината за бременността, но миналата седмица я обявиха официално, а сега споделят щастието си със света. Това ще е четвърто дете за Благо Георгиев от трета различна жена. Той има две деца от бившата гимнастичка Христина Витанова - Йоанна на 9 г. и Давид на 5 г., както и син Елай на 2.5 години от Есмер Омерова, с която се разведе миналата година. Четвъртото дете на футболиста отново ще е момченце. То се очаква да се роди през есента, като Златка Райкова вече е в петия месец.", "date": "2019.06.17", "title": "Благой Георгиев пак ще става татко"}
{"url": "https://www.faktor.bg/bg/articles/misteriya-falshiva-kartina-na-sirak-skitnik-beshe-izlozhena-v-stolitsata", "text": "Галерия \"Структура\" обяви, че изложбата “Модернизъм и авангард. Българската перспектива” представя почти 100 неизвестни творби на български автори със значителен принос в историята на изкуството между двете световни войни. Те са събирани през последните пет години от колекционера Николай Неделчев. Познавачи и изкуствоведи обаче твърдят, че голяма част от платната не са автентични. Една от картините, например, за която се твърди, че е подписана от Сирак Скитник, се оказва илюстрация към издание на книгата \"Кама Сутра\" от 2012 г. Притежателят на картините и екипът на галерията обявиха, че са жертва на измама от страна на недобросъвестни продавачи, но и ще сезират прокуратурата.", "date": "2019.06.17", "title": "Мистерия: Фалшива картина на Сирак Скитник беше изложена в столицата"}
{"url": "https://www.faktor.bg/bg/articles/ikonomika/merkel-predlaga-zaplatite-v-es-da-stanat-sapostavimi", "text": "Германската канцлерка Ангела Меркел предложи ЕС да въведе стандарт за \"съпоставима\" минимална работна заплата.  На конференцията на Международната организация на труда в Женева миналата седмица тя призова страните да гарантират \"еднакви условия на труд\" в целия съюз, съобщи базираното в Брюксел електронно издание \"Политико\", цитирано от \"Сега\". На същата конференция френският президент Еманюел Макрон разви идеята за единна минимална работна заплата. Меркел смята, че е необходимо да се разгледа \"как можем да имаме сравними минимални работни заплати в различните страни\", като се има предвид стандартът на живот в различните държави. Анегрет Крамп-Каренбауер, която наследи лидерската позиция на Християндемократическата партия от Ангела Меркел, също отхвърля идеи като въвеждането на единна европейска минимална работна заплата. Франция и Германия имат обща позиция срещу социалния дъмпинг на държавите от Източна Европа, но възгледите им какъв механизъм да се приложи не съвпадат напълно. Разликите в стандартите на живот и в производителността на труда в отделните държави не позволяват въвеждането на обща минимална заплата.", "date": "2019.06.17", "title": "Меркел предлага заплатите в ЕС да станат \"съпоставими\""}
{"url": "https://www.faktor.bg/bg/articles/bez-razreshitelen-rezhim-za-mezhdunarodni-prevozi-mezhdu-balgariya-i-cherna-gora", "text": "Българският министър на транспорта Росен Желязков и неговият колега от Черна гора Осман Нуркович подписаха двустранна Спогодба за международни автомобилни превози на пътници и товари. Документът влиза в сила месец след подписването му. Резултатът е, че се премахва разрешителния режим при двустранните и транзитните превози, обясни министър Росен Желязков. По думите му със спогодбата влиза в сила нова правна рамка и регулация. Той напомни, че Черна гора е в предприсъединителен процес и днес страната отваря нова преговорна глава. Транспортният ни министър изтъкна, че случващото се днес е част от процеса на изграждане на доверие и устойчивост на отношенията между страните на Балканите, което бе приоритет на Българското председателство на Евросъюза.  „И България, и Черна гора са прекрасни държави и изключително привлекателни за туризъм. Стокообменът също бележи значителен прогрес, като само през 2018г. той е нараснал с около 40%“, подчерта министър Желязков. Неговият колега от Черна гора Осман Нуркович посочи, че международните автомобилни превози са сериозен отрасъл на икономиката и оказват голямо влияние на стопанските субекти, които се занимават с този вид превоз. „Със Спогодбата ще постигнем по-голяма ефективност, защото се преодоляват редица препятствия и бариери“, допълни министър Нуркович. На въпрос на Tribune.bg дали Черна гора се превръща в още една опция след Северна Македония и Турция за пререгистрация на транспортния ни бизнес при приемането на пакета „Макрон“ от Европейския парламент, министър Желязков бе лаконичен. „Ние не бихме насърчавали, но не бихме и пречили на възможностите, защото на либералния пазар всеки избира най-добрите условия на дейност. Ще се опитаме да проведем много сериозна борба за премахването на транспортните компании  „пощенски кутии“ на територията на България, което е и един от аргументите за приемането на пакета „Мобилност“, обеща министърът на транспорта Росен Желязков.", "date": "2019.06.17", "title": "Без разрешителен режим за международни превози между България и Черна гора"}
{"url": "https://www.faktor.bg/bg/articles/ikonomika/biznes/zaplatite-v-balgapiya-pactat-nay-bapzo-v-ec-c-iz-lyuchenie-na-pymaniya", "text": "Paзxoдитe зa тpyд в Бългapия нapacтвaт c 12,9 пpoцeнтa пpeз пъpвитe тpи мeceцa нa гoдинaтa, cпpямo cъщия пepиoд нa 2018 гoдинa, пoĸaзвaт дaннитe нa Eвpoпeйcĸaтa cтaтиcтичecĸa cлyжбa. Зaплaтитe ce пoĸaчвaт c 12,7 пpoцeнтa, a дpyгитe paзxoди, ĸoитo вĸлючвaт ocигypoвĸитe - c 13,8 пpoцeнтa. Toвa e втopият нaй-бъpз тeмп нa pacтeж в Eвpoпeйcĸия cъюз. Paзxoдитe зaбъpзвaт yвeличaвaнeтo cи. Гoдинa пo-paнo pъcтът бe 9%, a пpeз чeтвъpтoтo тpимeceчиe дopи ce зaбaви дo 6,8 пpoцeнтa. Cтpaнaтa ни e изпpeвapeнa caмo oт ceвepнaтa ни cъceдĸa Pyмъния. Taм oбщитe paзxoди нa тpyд нa paбoтoдaтeлитe нapacтвaт c 16,3 пpoцeнтa cпpямo минaлaтa гoдинa, a зaплaтитe - c 16,4 пpoцeнтa. Oбщo в цeлия Eвpoпeйcĸи cъюз oбщитe paзxoди pacтaт c 2,6 пpoцeнтa, a зaплaтитe - c 2,7 пpoцeнтa. B cтpaнитe oт eвpoзoнaтa pacтeжът e мaлĸo пo-ниcъĸ - 2,4 пpoцeнтa нa oбщитe paзxoди и 2,5 пpoцeнтa нa зaплaтитe. Πpeз пъpвитe тpи мeceцa нa гoдинaтa имa caмo eднa дъpжaвa, в ĸoятo oбщитe paзxoди зa paбoтoдaтeлитe нaмaлявaт. Toвa e Гъpция, ĸoятo зaпиcвa cпaд oт 0,2 пpoцeнтa. B южнaтa ни cъceдĸa зaплaтитe ce yвeличaвaт минимaлнo c 0,3 пpoцeнтa, нo гpaфa \"дpyги\" нaмaлявa c 1,8 пpoцeнтa.", "date": "2019.06.17", "title": "Зaплaтитe в Бългapия pacтaт нaй-бъpзo в EC c изĸлючeниe нa Pyмъния"}
{"url": "https://www.faktor.bg/bg/articles/kitayski-beznesmeni-mamyat-turisti-s-ekskurzii-do-chernobil", "text": "Предприемчив китайски бизнесмен също решил да припечели от туристическия бум в Чернобил. Той предлагал в родината си турове до мястото на ядрената катастрофа в Украйна и то с голям успех. Имало обаче един проблем – вместо до Чернобил, туристите били извозвани в Челябинск, пише руското издание „Аргументы недели”, цитирано от Би Ти Ви.  Първоначално туристите били доволни, защото мястото много приличало на площадката на ядрената централа в Припят, като дори дозиметрите отчитали радиация. Измамата обаче била разкрита, когато за тура се записал началникът на китайската компания „Миненерго” Ла Миндун заедно със семейството си. Той вече бил посещавал Припят през 80те години на миналия век и лесно разпознал, че не се намира в изоставения град. Организаторът на екскурзията разказвал, че последствията от аварията вече са преодолени дотолкова, че хората отново могат да живеят в града, но радиационният фон остава нестабилен. „Ако вземем предвид радиационния фон на Челябинск и че на места изглежда като Припят, няма нищо чудно, че са взели нашия град за Чернобил”, заявили местни еколози пред сайта „Топнюзраша”. А предприемчивият китайски бизнесмен е получил присъда от 10 години затвор за измама, съобщава „Аргументы недели”.", "date": "2019.06.17", "title": "Китайски безнесмени мамят туристи с екскурзии до Чернобил"}
{"url": "https://www.faktor.bg/bg/articles/feysbuk-puska-svoya-kriptovaluta", "text": "Цената на биткойн надхвърли прага от 9000 долара или 16 хиляди лева за първи път от повече от 12 месеца. Дигиталната валута достигна най-високите си нива на търгуване от около $9385, макар че все още са много далеч от върховите достижения на валутата от над $ 19 000 в края на 2017 г. Криптовалутата се повиши с повече от 22% през последните 30 дни. Цените в рамките на неделния ден стигнаха последните пикови нива, регистрирани през май 2018 г. Според експерти инвеститорите са насочили вниманието си към Bitcoin във връзка с очакванията тази седмица Facebook да пусне новата си круптовалута. По първоначални данни новата \"монета\" ще се нарича Libra /в превод - Везни/ и ще бъде подкрепена от редица големи компании, сред които Visa Inc., PayPal Holdings Inc. и Uber Technologies Inc. UBER. Чрез нея ще може да се осъществява търговия както в рамките на Facebook, така и в цялото онлайн пространство. Оскъпяването на биткойните е засилило криптопазара като цяло, като конкурентни цифрови валути - ethereum и litecoin, същи за отбелязали значителни нарастване през последната седмица.", "date": "2019.06.17", "title": "Фейсбук пуска своя криптовалута"}
{"url": "https://www.faktor.bg/bg/articles/rusiya-gotvi-elektronni-vizi-no-otryaza-britantsi-i-amerikantsi", "text": "Русия ще въведе опростена електронна виза за посетителите от страните членки на ЕС от 2021 г., но не и за британците, американците и канадците. Това става ясно от проектоплан, който е одобрен от президента Владимир Путин. Според руския всекидневник \"Комерсант\", цитиран от \"Политико\", Путин е поискал от правителството и Федералната служба за безопасност да осигурят нова система за електронни визи, която ще позволи подаване на документи онлайн чрез приложение. Предвижда се системата да заработи от 1 януари 2021 г. Списъкът с държави все още не е финализиран, но ще включва страните членки на ЕС, включително и държави като Норвегия, които участват в Шенген. Гражданите на Китай, Южна Корея, Япония и Нова Зеландия също могат да бъдат включени, пише \"Комерсант\", цитиран от news.bg. Гражданите на САЩ, Великобритания и Канада няма да се възползват от системата заради обтегнатите отношения. В момента кандидатстващите за виза трябва предварително да предоставят паспортите си и съответните документи, включително и покана, а също така плащат административна такса. Но система за електронни визи беше използвана по време на Световното първенство по футбол 2018. Отделно от юли се очаква система за електронни визи за посещение на Калининград от Литва и Полша. Новата руска система ще позволява престой до 16 дни и ще бъде валидна при туризъм и бизнес. Таксата ще е около 50 долара.", "date": "2019.06.17", "title": "Русия готви електронни визи, но отряза американци и британци"}
{"url": "https://www.faktor.bg/bg/articles/globyavat-ataka-i-vmro-za-nerazlepeni-predizborni-plakati-v-stolitsata", "text": "Политическите партии трябва да премахнат агитационните си материали в 7-дневен срок след края на изборния ден. Две седмици след Евровота обаче „Атака“ и ВМРО са в нарушение – из София все още има плакати с лика на кандидатите им за евродепутати.  Предвидената в Изборния кодекс глоба за подобни нарушения е от 1000 до 5000 лв. Ако политическите сили премахнат сега агитационните си материали , въпреки изтеклите срокове – това може да се вземе предвид при определя на санкцията , посочват още от Инспектората.", "date": "2019.06.17", "title": "Глобяват „Атака“ и ВМРО за неразлепени предизборни плакати в столицата"}
{"url": "https://www.faktor.bg/bg/articles/barekov-razdava-pravosadie", "text": "Слави печели по 2-3 милиона чисто само от договора с бТВ. Миролюба, Хекимян, Виктор Николаев, Шербетова, Жени Баджака, Индиеца от бТВ и Нова месечно взимат по 15-20 хиляди лева от заплати и премии. Тоест четири пъти повече от един депутат и дори повече от евродепутат. Това заявява в своя официална позиция бившият евродепутат Николай Бареков. \"На изборите партиите плащат тези журналистически възнаграждения и заплати от партийните си каси и субсидии. БСП, ГЕРБ, ВМРО, ДПС, Марешки изляха по максимума от 2 милиона на партия в медиите. По каква логика Сметната палата и КПКОНПИ контролират партийните харчове и декларациите на депутатите и партиите, а никой в държавата не се интересува къде реално се харчат държавните пари, еврофондовете и субсидиите - в медиите за заплати, комисионни и бонуси за медийни босове и псевдожурналисти, по-точно “говорещи глави”\", пише още Бареков. Eдва ли точно Николай Бареков е уместно да излиза с подобна позиция, в която съвсем не е особено коректно по този начин да говори за колегите си, или е забравил вече своята битност на журналист и ТВ водещ, когато също получаваше сериозни хонорари...марак и не от партийните субсидии.", "date": "2019.06.17", "title": "Бареков в ролята на съдник: \"Говорещи глави\" лапат огромни хонорари от пъртийните субсидии"}
{"url": "https://www.faktor.bg/bg/articles/kmetat-na-kostenets-arestuvan-za-predlozhen-podkup-na-obshtinski-savetnik", "text": "Кметът на община Костенец Радостин Радев, заедно със собственик и управител на търговското дружество, бяха задържани за срок до 24 часа (по Закона за МВР) по досъдебно производство на Специализираната прокуратура, образувано в началото на юни тази година. Това съобщиха от пресцентъра на от Специализираната прокуратура. Повод за разследването е сигнал на съветник от Общинския съвет в Костенец. В качеството си на длъжностно лице кметът му обещал дар – парична сума, за да гласува по определен начин на сесия на Общинския съвет. Действията по разследването на Специализираната прокуратура, осъществявани със съдействието на КПКОНПИ и СДВР, продължават както в град Костенец, така в София и селища в област Стара Загора.", "date": "2019.06.17", "title": "Кметът на Костенец арестуван за предложен подкуп на общински съветник"}
{"url": "https://www.faktor.bg/bg/articles/erdogan-kontrira-nato-ne-sme-bananova-republika", "text": "Турция не е бананова република. Това заяви турският президент Реджеп Ердоган, аргументирайки решението на страната да не се откаже от доставката на руски ракетни комплекси въпреки натиска от НАТО. Турският президент за пореден път потвърди, че Турция ще получи руски зенитно-ракетни системи С-400 „Триумф“, като се очаква те да бъдат доставени през първата половина на месец юли. „Нашето решение беше ясно и няма да се откажем от него. Винаги съм го казвал, че това не е бананова република“, подчерта Ердоган, цитиран от „Хюриет дейли нюз“. По думите му Русия е предоставила изгодни условия на страната му, включително и по-изгоден лихвен процент. Ердоган заяви след последната си среща с Путин, че сделката за ракетните системи С-400 вече е направена и „всичко върви добре“. Покупката на руските ракети предизвика скандал в отношенията между Анкара и Вашингтон. Реджеп Ердоган изрази надежда, че проблемът ще бъде решен между натовските съюзници. „Турция е една от малкото страни (в НАТО), която си изпълнява плащанията. Много други или не плащат (за отбрана), или плащат много малко“, добави Ердоган.  САЩ заплашиха Турция с изключване от програмата за изтребителите Ф-35, ако не откаже споразумението с Москва.", "date": "2019.06.17", "title": "Ердоган контрира НАТО: Не сме бананова република"}
{"url": "https://www.faktor.bg/bg/articles/krum-zarkov-1-3", "text": "Разразиха се в БСП много бури по време и преди конгреса, но много организации отправиха един призив - не хвърляйте партията в хаос, не и сега, когато сме поели по правилния път преди местните избори. Пътят е прав - на категорична опозиция на сегашното статукво, на чертаене на нова визия за България  - по него трябва да продължим заедно с Корнелия Нинова. Това заяви в студиото на Нова ТВ депутатът от БСП Крум Зарков.  По думите му винага и на всекиго има алтернатива. Но първо партиятията я подкрепя, конгресът също е подкрепя и накрая - предстоят ни много сериозни избори и щеше да е проява на безотговорност да се предизвика този трус, аргументира позицията си депутатът. Той е убеден, че проблемът не бе оставката на Нинова, като погледнем резултатите от евровота. Но БСП трябва да си вземе и поуките от тези избори. Всеки такъв трус трябва да служи за изправяне на грешките, но спокойно, аргументирано и подготвено, посочи Зарков. Той отново подчерта, че линията на сегашното ръководство за остро противопоставяне на статуквото е правилното поведение. Но това не трябва да стига до истерия, а БСП  да бъде силна опозиция и ясна алтернатива.  Що се отнася до това може ли да има коалиция с ГЕРБ, според Зарков тя не е възможна, нещо повече - тя не е полезна за политическия живот в България. Членовете и симпатизантите на БСП очакват тя да играе ролята на опозиция, а не ролята на присъдружна организация. Крум Зарков уклончиво коментира и проблемът с партийна субсидия.  Партийните субсидии - трябва да бъде намалена, твърде много са 11 лв. Но да се мине към 1 лв. означава да отмениш партийната субсидия. Партийната субсидия е европейски принцип, за да освободи партиите от чужди зависимости. Затова искаме да направим консултации с политическите сили. Става дума да се види как се използват парите от партиите и на тази база да се определи приемливият таван.", "date": "2019.06.17", "title": "Крум Зарков: Коалиция на БСП с ГЕРБ е вредна за българския политически живот"}
{"url": "https://www.faktor.bg/bg/articles/balgarski-samolet-popadna-v-zhestoka-turbolentsiya-10-dushi-na-borda-sa-raneni", "text": "Самолет Боинг 737-300 на регистрираната в България авиокомпания ALK Airlines е попаднал в силна турболенция, в резултат на което са пострадали 10 души, съобщи \"Труд\". Машината с регистрация LZ-MVK, със 121 пътници на борда, е изпълнявала полет от Прищина (Косово) за Швейцария. Инцидентът е станал над Северен Тирол, докато самолетът се опитвал да заобиколи гръмотевична буря, 30 минути преди приземяването на летището в Базел, пише The Aviation Herald. Пътници разказали, че силните вибрации при турболенцията са успели да изтръгнат от местата им дори няколко седалки. За мощта на явлението свидетелства видеоклип. В крайна сметка, самолетът се е приземил благополучно в Базел, където 10 от пътниците, получили наранявания, са откарани в болница. След два часа и половина престой на земята Боингът е поел по обратния курс.", "date": "2019.06.17", "title": "Български самолет попадна в силна турболенция, 10 души на борда са ранени"}
{"url": "https://www.faktor.bg/bg/articles/ninova-byasna-na-borisov-za-maytapa-s-ostavkata", "text": "Председателката на БСП Корнелия Нинова се ядоса на премиера Бойко Борисов, който днес се пошегува с цирка, който се разигра в столетницата на конгреса в НДК. Министър-председателят отбеляза: \"На \"Позитано\" даже и оставка не могат да си подадат\".  Нинова отговори във Фейсбука си: \"Днес господин Борисов казал, че на \"Позитано\" една оставка не могат да ДАДАТ като хората. Не, господин премиер - на \"Позитано\" една оставка не можете да ВЗЕМЕТЕ като хората\". След грандиозния гаф, който сътвори и унижи партията си, червената лидерка отново намери виновник в лицето на Бойко Борисов. В социалните мрежи заваляха майтапи, че като завали дъжд на сбирка на Бузлуджа, социалистката сигурно пак първо набеждава премиера.  Не става ясно и какво общо има премиерът с кашата в БСП, която Нинова и хората ѝ забъркаха. Припомняме, че след загубата на евроизборите председателката на \"столетницата\" хвърли оставка. Две седмици по-късно обаче тя оттегли решението си, а политически анализатори сравниха поведението ѝ и на хората около нея с хлапетата в детската градина. На \"Позитано\" 20 пък не са изненадани от светкавичния отговор на Корнелия Нинова, която е концентрирала почти цялата си енергия срещу Бойко Борисов.", "date": "2019.06.17", "title": "Нинова бясна на Борисов за шегата с оставката ѝ"}
{"url": "https://www.faktor.bg/bg/articles/balgariya-se-prisaedini-kam-tsentar-za-kiberotbrana-na-nato", "text": "На тържествена церемония с издигане на националния ни флаг България се присъедини към Центъра за върхови постижения за киберотбрана на НАТО, базиран в столицата на Естония Талин. Това съобщиха от пресцентъра на МВнР.  Първият секретар в посолството на България във Финландия, акредитирано и за Естония, Милен Димитров представи страната ни на събитието. Заедно с България на същата церемонията към центъра се присъединиха и Дания, Норвегия и Румъния.  Центърът за киберотбрана е международна военна структура, акредитирана към НАТО и е основан през 2008 г. Организацията подкрепя държавите-членки и НАТО с експертиза в областта на киберотбраната в сферата на технологиите, стратегиите, операциите и правото.  „Фактът, че все повече и повече нации се обединяват, за да допринасят активно за развитието на киберсигурносттa, отразява необходимостта от подобрени възможности в киберпространството“, обяви Кол Тариен, директор на Центъра.  Ядрото на центъра включва разнообразна група от експерти: изследователи, анализатори и преподаватели. Съчетанието от военни, правителствени и индустриални среди позволява на Центъра да предостави всеобхватен подход спрямо киберзащитата.  Този център е най-големият сред 25 други подобни центрове в рамките на НАТО. В момента Япония, Черна Гора, Хърватия, Словения и Швейцария водят преговори за присъединяване, а Люксембург и Австралия са изявили желание да ги започнат.  В момента държавите, които участват в работата на центъра са 25: Белгия, България, Чехия, Дания, Естония, Франция, Германия, Гърция, Унгария, Италия, Латвия, Литва, Холандия, Норвегия, Полша, Португалия, Румъния, Словакия, Испания, Турция, Обединеното кралство, САЩ, Австрия, Финландия и Швеция.", "date": "2019.06.17", "title": "България се присъедини към центъра за киберотбрана на НАТО"}
{"url": "https://www.faktor.bg/bg/articles/novini/balgariya/mariya-gabriel-superkompyutarat-shte-pomaga-za-borba-s-rak-i-kiberataki", "text": "„За компютъра се работи повече от година. Искам да благодаря на премиера Бойко Борисов. За една година и половина имаме инвестиция от над 1млрд. евро. Суперкомпютрите ще помогнат за лечение на рак, алцхаймер, остеопороза, ще прави навременна диагностика на бременни жени. Със суперкомпютъра много бързо може да се намери коя молекулата и съответно кое лекарство трябва да се приема. Те са също толкова полезни при автомобилостроенето и при пътната обстановка. Много ми се иска бизнесът и науката ни да има достъп до суперкомпютрите“. Това заяви пред БТВ еврокомисарят Мария Габриел по повод суперкомпютъра, който страната ни ще получи.  „В Европа сме решили да имаме 8 суперкомпютъра, които ще бъдат свързани помежду си. Този в България ще бъде най-големият в Източна Европа. Всеки ще може да има достъп до суперкомпютрите със своя парола. Лекарите вече няма да изчакват дали лекарството, което са изписали е ефикасно за пациентите, а ще могат директно да ги проверяват“, коментира Роберто Виола, ръководителят на генерална дирекция „свързаност\" към европейската комисия.  „Суперкомпютърът може да установи кибератака в рамките на няколко секунди. Той ще помогне много за националната ни сигурност. С него ще станем сред първите три сили по киберсигурност. Няма по-голямо удовлетворение от това, да чуеш, че киберкомпютърът в България ще е най-мощен. Той ще бъде достъпен 24 часа в денонощието.", "date": "2019.06.17", "title": "Мария Габриел: Всеки ще има достъп до суперкомпютъра, ще помага при борбата с рака и кибератаките"}
{"url": "https://www.faktor.bg/bg/articles/rabotodateli-negoduvat-prevrashtat-ni-v-padari-na-nek", "text": "„Наистина е скандално това, което става”, заяви в ефира на Нова ТВ Васил Велев, председател на Асоциацията на индустриалния капитал в България (АИКБ). Повод за острия му коментар бе бъдещия търг за продажбата на електрическа енергия, който стана причина за ново напрежение между работодателските организации и Националната електрическа компания (НЕК).  „В петък беше обявен този търг при условия - 98 мегавата от 1 юли до 30 септември с отклонения - минус 100% до плюс 400. Това означава, че продавачът един ден преди реалната продажба ще казва дали ще продаде за този час нула или 490, или 300, или 200. През нощта ако продаде тези 490, когато на никой не му трябва, а през деня - нула, до какво може да доведе това? В един такъв търг може да участва само лице, което има генерации на мощности, които участват в балансиране и регулиране, и собствена консумация, и собствени дружества”, разясни Велев.   При това търгът беше направен неделим, т.е. само едно лице може да купи цялото количество. Това едно лице може да продава след това тази енергия както реши, при каквито условия реши, т.е. може да манипулира пазара, обясни още председателят на Асоциацията на индустриалния капитал.   В резултат на острата реакция, която имаше бизнеса, този търг беше канселиран и са обявени два нови - за 75 мегавата и 25 мегавата, като те вече са делими. Минималното количество е по 25, т.е. могат трима да купят по 25. Този, който е за 25, е делим на 5, т.е. могат петима да купят по пет. Другите условия са същите - минус 100% до плюс 400. За такива големи количества това е ненормална практика и няма кой да купи такава енергия, ако няма предварително договорка как точно ще става ден за ден. Бързо направихме анкета сред търговците на енергия, никой не би участвал в такъв търг, защото може да му продадат през нощта цялото количество и нула през деня, когато му трябва. Продавачът решава как да постъпи, обясни Велев. „Причините са недоброто управление на НЕК, което всички работодателски организации заявихме преди време. Много се повтарят нещата и ние се превръщаме в пъдари, които да следят. Има такива подобни действия, за които беше предишният скандал с рязкото намаляване на продаваните количества и оттам вдигане на цената на пазара. Работодателите предлагат, за да се постигне един добре работещ пазар, тази  енергия да се продава на пазара ден напред. Пазарът ден напред е този, който дава референтната цена и за Европейската комисия (ЕК), и за нашето законодателство за ел. енергията”, обясни Васил Велев. Според него, ако не може да се манипулира, не може да има и уговорки между продавачи и купувачи, защото пазарът ден напред не позволява това да се случи. „Формално всичко е спазено. Законът не казва как точно трябва да се продава на борсата. Има указания от ЕК по дело, щяхме да бъдем наказани със сериозни глоби за липса на конкуренция и пазар на електроенергия. Има минимални количества, които трябва да се продават на борсата на пазара ден напред. Тези минимални количества се спазват, формално няма нарушения”, обясни председателят на Асоциацията на индустриалния капитал. „Голямо количество от този разбит пакет има риск да бъде пак купено от едно лице и да стане същото, което подозираме - манипулиране на пазара, защото енергията ще се купи от няколко формално несвързани, но всъщност свързани лица. Това, което пазарът говори, е лице с инициали Х.К”, каза Велев. Попитан дали става въпрос за Христо Ковачки, Велев заяви: „На българския пазар колегите, които търгуват с енергия, не намират друг, който би могъл да се яви като купувач на такова количество при тези условия”. „Пазарът трябва да се либерализира час по-скоро, да има повече независими играчи на него. Тази временна мярка, която беше въведена, видяхте до какво доведе. Ние настоявахме от 1 юли да се продава на борсата от ВЕИ-ата тази енергия, но се прие преходен период до 30 септември НЕК да продава тази енергия на малките възобновяеми енергийни източници (ВЕИ) и веднага последва такава възможност за манипулиране на пазара”, заяви Велев.", "date": "2019.06.17", "title": "Работодатели негодуват: Превръщат ни в пъдари на НЕК"}
{"url": "https://www.faktor.bg/bg/articles/dve-zheni-zaginaha-v-katastrofa-vav-varnensko-dete-e-v-tezhko-sastoyanie", "text": "Две жени са загинали в катастрофа в района на Т-образното кръстовище за село Долище, община Аксаково, съобщиха от пресцентъра на полицията във Варна. Инцидентът е станал около 10.10 часа днес. Според първоначалната информация са се сблъскали лек и товарен автомобил. Вследствие на инцидента две жени от лекия автомобил са загинали на място. В автомобила е пътувало и дете, което е отведено от преминаващ автомобил в болнично заведение в тежко състояние.  Работи се за изясняване на детайлите и обстоятелствата около катастрофата, както и за изясняване на самоличността на загиналите.", "date": "2019.06.17", "title": "Две жени загинаха в катастрофа, дете е в тежко състояние"}
{"url": "https://www.faktor.bg/bg/articles/obshtestvo/ulitsata/mocha-da-bade-premesten-a-vaprosat-da-bade-postaven-na-mestniya-vot-v-sofiya-i-za-podobiyata-mu-v-drugi-gradove", "text": "Привидно погребаната под агресивното покровителство на властите идея за демонтиране на Монумента на окупационната червена армия ( МОЧА) даде признаци на живот.  Идеи как да бъде преработен монументът не липсваха и досега, но този път инициативата е на председателя на Камарата на архитектите Борислав Игнатов, чиято позиция прави предложението му да изглежда по-различно от обичайните предложения на граждани, пък били те и известни общественици. Г-н Игнатов предлага: „Ако бях кмет на Столична община, бих направил незабавно това действие в три стъпки – превръщането на Паметника на съветската армия в Монумент “България над всичко”. Мястото е изключително подходящо, да напомня на нашите политици този основен принцип на държавността, както и ще повдига духа на всички ни. Гербът на Репубика България ще е двустранен, за да се вижда и от Университета, и от парка. Вътре в него ще има камбана, която ще бие на всеки кръгъл час в светлата половина на денонощието, като възрожденските часовникови кули. Фигуралната композиция със съветския войник ще бъде преместена на малък постамент между парк-хотел Москва и руското посолство, където ще стои добре в средата и ще бъде осветена от слънцето в лице, вместо в гръб, както е сега. При добра организация и подготовка, монтажа може да бъде направен в рамките на един ден. Колко ще струва на общинския бюджет и данъкоплатците тази инициатива? Нула лева! Вярвам, че това може да бъде направено с дарения от граждани и фирми и безплатен организационен труд на доброволци. Убеден съм и че много общински съветници ще се включат в дарителската кампания с лични средства. Вечният въпрос – това ли сега е най-важното? Най-важното е здравето, но за да го има хората трябва да се чувстват свободни и горди със себе си и страната си. Много е важно да се постави символично начало на ново Българско Възраждане. Споделяйте, за да се знае!”  Особено внимание в случая с предложението на младия архитект ( чиято възраст предполага да не е обременен с обичайните биографични негативи от времето на съветизираната България) привлича самият факт, че най-после се намери ръководител на професионална организация, който да не страда от задължителното за т.н. творчески съюзи тежко русофилско опиянение. Самият Съюз на архитектите ( да не се бърка с Камарата на архитектите, за чийто председател Борислав Игнатов ( на снимката) е избран с категорична преднина пред конкуренците за поста през 2016 г.) не прави изключение от масовия русофилски махмурлук сред наследените от НРБ структури, захвърлили привидно ненужната им вече комунистическа дреха, но вкопчени в руската рубашка.   Съюзът на българските писатели, на журналистите, на художниците се състезават по раболепие пред Москва. Техните шефове са на повикване от руското посолство и са постоянно присъствие колчем се възбуди поредната проява на хибридната руска пропаганда в България. В този смисъл браншовата организация на архитектите нарушава тази монолитност чрез инициативата на Борислав Игнатов. Тя е първи по рода си от началото на 90-те години бунт срещу съветското статукво, което след кратка пауза от няколко години беше възстановено през пролетта на 1993 г. с пряката намеса на Кремъл в българските дела.  Авторът на тези редове безброй пъти е защитавал позицията, че пътят към осъзнаването на българите като свободни хора преминава през задължителното отстраняване на доминиращата градския пейзаж в най-големите български градове монументална окупационна символика, замаскирана със смокиновия лист на “освободителната” реторика в една държава, която не е воювала със СССР. Същата държава получи разрешение да се отърве от голяма част от комунистическите пропагандни жалони, но не и от тези на своите поробители.  Ето защо предложението на арх. Игнатов, обосновано като начало на пътя към новото българско Възраждане, наистина възражда надеждата, че оставените на произвола на руския диктат, на който се подчиняват българските власти, отделните български граждани с преобладаващо българско съзнание намират представителна подкрепа извън обичайните усилия на разпиляната демократична общност. Докато партиите, макар и демократични по заявка, не смеят да включат в официалните си програми ясното настояване за демонтиране и детрониране на съветската окупационна символика, една българска браншова организация в момента тръгва срещу неписаното табу “ да не дразним Путин” и показва, че линията на този страх може да бъде прекосена.  А дали точно с герба на България и с предлагания от г-н надпис ще бъде заменена монументалната картинка със съветския агресор с вдигнатото оръжие подробност от пейзажа на маршируващата съветофилия, за който най-важното е да бъде оспорен като прелюдия към истинското ни освобождение.", "date": "2019.06.17", "title": "МОЧА да бъде преместен, а въпросът да бъде поставен на местния вот в София ( и за подобията му в други градове)"}
{"url": "https://www.faktor.bg/bg/articles/boyan-chukov-korneliya-ninova-demonstrira-drebno-izmamnichestvo-po-televiziyata", "text": "Корнелия Нинова демонстрира дребно измамничество по телевизията. Това написа в профила си във Фейсбук Боян Чуков. Повод за думите му стана участието на Корнелия Нинова в сутрешния блок на Би Ти Ви. Нинова обясни \"убедително\" причините, поради които оттегли оставката си. \"Преглътнах егото си\", опита да шикалкави тя. \"Тази сутрин по БТВ Корнелия Нинова публично обяви своето верую. Тя сподели пред камерата, че нейният морал и достойнство са функция на ситуацията. След промяна на дадената ситуация са се променили нейното достойнство и морал. Това го наричам дребно измамничество\", коментира участието й Боян Чуков, експерт по борба с тероризма, бивш дипломат и журналист на свобода практика.", "date": "2019.06.17", "title": "Боян Чуков: Нинова демонстрира дребно измамничество по телевизията"}
{"url": "https://www.faktor.bg/bg/articles/obshtestvo/zakon-i-red/arestuvaha-biznesmen-zaedno-s-cherveniya-kmet-na-kostenets", "text": "Заедно с кмета на Костенец Радостин Радев е задържан и виден местен бизнесмен. Разследването сочи, че съмнителните обществени поръчки, проверявани от спецпрокуратурата, са минавали именно през фирмите на въпросния предприемач, сочи неофициалната информация, предаде \"Канал 3\". 46-годишният Радев, спечелил кметския пост с подкрепата на БСП, е изведен сутринта от дома му с белезници, разказаха съседи. \"Буквално по гащи са го хванали, вдигнали са го от леглото\", твърдят местните хора. В момента Радев и заподозреният бизнесмен са в общината, където са разпитвани. Показания дават и служители на общинската администрация. В същото време се изземва документация от общината.", "date": "2019.06.17", "title": "Закопчаха с белезници виден местен бизнесмен заедно с червения кмет на Костенец"}
{"url": "https://www.faktor.bg/bg/articles/dashteryata-na-poetesata-margarita-petkova-zagubi-bitkata-s-raka", "text": "Дъщерята на поетесата Маргарита Петкова - Надежда Огойска загуби битката с рака. Това съобщи опечалената майка в профила си във Facebook. Надежда е починала на 9 юни, а опелото е било на 14 юни.  Надежда се бори от 3 години с онкологично заболяване. Битката започва през юни 2016 г. Тогава тя чува страшната диагноза рак. Започва лечение в Лондон, успешна операция, химиотерапия, но в един миг всичко се обърква. Появяват се разсейки в други органи на тялото й. През лятото на 2018 г. тя претърпява операция в истанбулска клиника, при която са отстранили туморите в черния й дроб. След интервенцията, лечението на Надежда продължи, но без резултат.  \"Аз не искам никой никога да узнава това. Благодаря на шепата приятели, които са неотстъпно до мен. Благодаря на всички, които през тези мъчителни години на борба, ни подкрепяха. Благодаря, че няма да коментирате под това официално, от мое име и от името на семейството ми, изявление. Моля ви да не сипвате сол в раната с добрите си думи, защото доброто боли два пъти повече от злото - повярвайте ми на юнашко доверие. Всички\", написа в социалната мрежа Маргарита Петкова 3 дни след погребението на дъщеря й.", "date": "2019.06.17", "title": "Дъщерята на поетесата Маргарита Петкова загуби битката с рака"}
{"url": "https://www.faktor.bg/bg/articles/sobstvenikat-na-kuchetata-ubiytsi-progovori", "text": "Собственикът на петте кучета, нападнали и убили човек край село Владо Тричков, не е сигурен, че изпитва вина. Това каза самият той пред репортерите в съда, предаде Нова телевизия. Адвокатът на Йордан Карагьозов поиска мъжът да бъде пуснат от ареста, но според магистратите има опасност той да се укрие.  Йордан Карагьозов проговори за първи път пред медиите след ареста си и изрази съмнение, че неговите кучета са убили 39-годишния Димитър.  Експертиза обаче доказва, че именно кучетата на Йордан са причинили смъртта на мъжа.  \"Фрагментът от кост, която е намерена в двора на имота, където са пребивавали кучетата, показва също, че костта е от човешки произход\", каза прокурорът Христина Лулчева.  Според Йордан Карагьозов, животните му досега не са проявявали агресия към хора. \"Последните 11 дни кучетата бяха при един приятел, който има дете в неравностойно положение и няма как той да има доверие на кучетата, пък реално те да са агресивни\", заяви Карагьозов.  Твърди, че е полагал достатъчно грижи за кучетата и им е носил храна всеки и ден, но не и според прокуратурата. \"Не се отглеждат, просто са изоставени в този имот от страна на обвиняемото лице\", каза още Лулчева.  В продължение на две години Карагьозов е бил издирван, за да му се връчат предписания как да се грижи за животните, но без резултат. Затова съдът реши, че има опасност да се укрие, ако е на свобода.", "date": "2019.06.17", "title": "Собственикът на кучетата убийци проговори: Не съм сигурен, че изпитвам вина"}
{"url": "https://www.faktor.bg/bg/articles/sem-otryaza-aneta-milkova-ot-konkursa-za-shef-na-bnr", "text": "С пет гласа „за“ членовете на Съвета за електронни медии взеха единодушно решение един от участниците в конкурса за генерален директор на Българското национално радио да отпадне - това е Анета Милкова, която е директор на Специализираната администрация в СЕМ. Причината е, че Милкова няма изисквания по закон трудов стаж. Членът на СЕМ и председател на техническата комисия по проверка на документите на кандидатите Бетина Жотева заяви: „Г-жа Милкова излага мнение, че притежава общо 8 години и три месеца трудов и осигурителен стаж, който се формира от стажа ѝ в НСРТ, в „Дарик радио“, в „Ретро радио“ и три години стаж като член на УС на БНР. Тя прилага и заявление, и правно мнение на проф. Васил Мръчков и припомня, че в процедурата за избор на генерален директор на БНР 2010 г. е допусната за участие при наличие на идентични писмени доказателства, каквито е приложила сега“, предаде БНР. До следващия етап на конкурса за генерален директор на БНР продължават останалите петима кандидати - това са сегашният директор на общественото радио Александър Велев, Светослав Костов, Даниела Манолова, Валерий Тодоров и Митко Димитров. Самият избор ще бъде на 28 юни.", "date": "2019.06.17", "title": "СЕМ отряза Анета Милкова от конкурса за шеф на БНР"}
{"url": "https://www.faktor.bg/bg/articles/vizhte-otgovorite-na-maturata-po-bel-sled-7-klas", "text": "Над 61 000 седмокласници се явиха на изпита по български език и литература днес. Да преразкажат творбата \"Богатствата на момъка\" на Георги Русафов беше част от изпита. Два дни по-късно е изпитът по по математика. Резултатите ще са готови до 27 юни, а от 3 до 5 юли ще се подават заявленията за участие в класирането за гимназиите. Вижте отговорите от матурата по БЕЛ след 7 клас", "date": "2019.06.17", "title": "Вижте верните отговори на матурата по БЕЛ след 7 клас"}
{"url": "https://www.faktor.bg/bg/articles/obshtestvo/zakon-i-red/7-dushi-vlizat-v-zatvora-za-danachni-izmami", "text": "7 членове на организирана престъпна група за данъчни измами влизат в затвора. Това реши Специализираният наказателен съд. 7 години лишаване от свобода получи Бехчет Али, ръководител на групата, ощетила държавния бюджет с 1 398 960,30 лв. чрез избягване установяването и плащането на ДДС посредством отчитане на данъчни фактури за неизвършени вътрешно общностни доставки в страни от ЕС (които не се облагат с ДДС), съобщават от пресцентъра на прокуратурата. Двама от участниците в групата са осъдени съответно на 5 и 4 години „лишавнане от свобода”. Наложеното наказание на останалите четирима подсъдими е 3 години затвор с 5-годишен изпитателен срок. До 2008 година Бехчет Али се занимавал с производство и законна търговия с плодове и зеленчуци. Фирмата му със седалище в Джебел е внасяла плодове и зеленчуци от Турция и Гърция, като реализирала голяма част от тях на борсата в столичния кв. \"Слатина\". За да увеличи печалбата си, той решил да избегне плащането на ДДС, като използва фактури за фиктивен износ в Румъния и Словакия. За целта тогава привлякъл първите двама участници в групата, експерти по счетоводство. Те съставяли или осигурявали от други фирми данъчни фактури за фиктивни вътрешно общностни доставки и недействителни транспортни услуги, вписвали ги в дневниците за покупки и продажби, изготвяли неверни декларации по ДДС и ги внасяли в НАП-Кърджали. На базата на текущата информация за стоковите наличности и реално дължим ДДС ръководителят на групата определял в кой данъчен период да бъдат декларирани вътрешнообщностни доставки. В случай на разкриване на престъпната схема, била подготвена продажбата на дружеството на малоимотно и малограмотно лице, като дейността продължи с друга фирма. На 27 октомври 2010 г. дружеството действително било продадено по предначертания план. От 9 август 2008 г. до продажбата му чрез престъпната дейност държавният бюджет е бил ощетен с 1 044 226,29 лева. Данъчните престъпления на групата продължили чрез дружество на нов привлечен в нея участник – друга фирма от  Джебел. За периода до 10 май 2012 г. чрез фиктивни продажби на плодове и зеленчуци в страни от ЕС, както и недействителни транспортни услуги, на бюджета е била нанесена щета от още 354 734,01 лева. Опредеделнието на съда не е окончателно и подлежи на обжалване.  Специализираната прокуратура ще внесе протест срещу нея в частта, отнасяща се до наложените условни присъди на четирима от участниците.", "date": "2019.06.17", "title": "7 души влизат в затвора за данъчни измами"}
{"url": "https://www.faktor.bg/bg/articles/sedmoklasnitsite-se-yavyavat-na-matura-po-balgarski-ezik-i-literatura", "text": "Днес ще се проведе националното външно оценяване по български език и литература след седми клас. Денят е неучебен в цялата страна, а изпитът започва в 9 часа и е с продължителност 150 минути. В 7.00 часа в Министерството на образованието беше изтеглен вариант номер 1 за матурата. Учениците трябва да носят черен химикал, служебна бележка, документ за самоличност или бележник. Изпитният материал на всеки седмокласник ще съдържа уникален баркод. Учениците ще полагат изпита в училищата, в които учат.  Забранение по време на външното оценяване са мобилните устройства и справочниците. Изпитът се състои от два модула, като уцениците ще могат да излизат от класните стаи слд първия. Резултатите ще станат ясни до 27 юни.  И 17-и, и 19-и юни ще бъдат неучебни дни за всички училища заради провеждането на матурите за седмокласниците, съобщиха от министерството на образованието и науката. В сряда  ще се проведе изпитът по математика, а на 21 юни ще бъде изпитът по чужд език, който се заявява по желание.", "date": "2019.06.17", "title": "Седмокласниците се явяват на матура по български език и литература"}
{"url": "https://www.faktor.bg/bg/articles/georgi-rachev-sledvashtata-sedmitsa-po-moreto-se-ochakvat-tropichni-noshti", "text": "Следващата седмица по морето се очакват тропически нощи. Минималните температури ще са над 20 градуса. В края на седмицата пък ще има и тропични дни с максимални температури над 35 градуса. Такава прогноза направи по Нова телевизия климатологът проф. Георги Рачев. Той допълни, че в Бургас максималните температури до края на месеца ще са между 27 и 30 градуса. Минималните температури ще са над 24. Такава ще е и температурата на водата. Лятото е най-дългият сезон в България. По някои показатели лятото е настъпило още през май. На 23 юни ще превалява в София и Западна България. Това е типично време за юни, коментира проф. Рачев. По думите му през юли ще има повече валежи в Западна България от нормалното. В източната част по-малко. По-хладно ще е в Северна България. Очаквам лято с нормални и по-високи от нормалните температури, като над Западна България валежите ще бъдат повече, обясни още климатологът. От 2000 година насам не сме имали студено лято, заяви още той и допълни, че времето все още е много влажно. Именно затова посъветва възрастните хора да си стоят вкъщи в часовете от 13 до 18 часа.", "date": "2019.06.17", "title": "Георги Рачев: Следващата седмица по морето се очакват тропически нощи"}
{"url": "https://www.faktor.bg/bg/articles/mashtabna-politseyska-operatsiya-v-kostenets-ima-zadarzhan", "text": "Специализираната прокуратура, със съдействието на КПКОНПИ и СДВР, извършва разследване на корупционни действия на кмета на град Костенец, съобщават от държавното обвинение. По непотвърдена информация, кметът Радостин Радев е арестуван.", "date": "2019.06.17", "title": "Мащабна полицейска операция в Костенец, има задържан"}
{"url": "https://www.faktor.bg/bg/articles/betonomorie-iska-ot-rumen-radev-veto-na-zakona-za-chernomorieto", "text": "Еколозите от гражданската група „Бетономорие“ ще внесат при президента искане за вето на последните промени в закона за Черноморието. Според тях промените ограничават правото на граждани на свободно придвижване, като на практика забраняват караваните, кемперите и палатките до морето. Еколозите се притесняват, че се създават и условия централните и местни власти, без ясни правила, да наказват туристи и собственици на каравани. Искането е на 20 организации, обединени в групата „Бетономорие“. Те са заявили, че на 20 юни ще направят протестен лагер пред президентството, за да бъде наложено вето.", "date": "2019.06.17", "title": "Екоактивисти правят протестен лагер пред президентството"}
{"url": "https://www.faktor.bg/bg/articles/ottuk-mozhe-da-tragne-nova-voyna", "text": "Ормузкият проток е ключов не само от военна гледна точка, а и от икономическа: през него преминават близо една пета от световните доставки на петрол от Персийския залив. А от САЩ идват все по-тревожни новини. Цената на петрола от сорта „Брент“ се повиши в Лондон с повече от 2%, достигайки в петък до 61,31 долара за барел, а в Ню Йорк цената на американския „West Texas Intermediate“ също скочи с близо 2% до ниво от 52,28 долара за барел. \"Ситуацията в региона е опасна\", казва Елизабет Дикинсън, анализатор на Международната кризисна група (МКГ). \"Всяка грешна преценка или недоразумение може да доведе до ескалация\". В средата на май се стигна до инциденти в Ормузкия проток - тогава Саудитска Арабия съобщи, че два петролни танкера са били повредени от умишлен саботаж. В средата на седмицата (13.6. ) напрежението се покачи, след като стана ясно, че два други петролни танкера са тежко засегнати от предполагаема атака. САЩ смятат, че Иран носи отговорност за нападението. Ормузкият проток свързва Оманския с Персийския залив. Протокът е един от най-важните водни пътища в света и играе ключова роля за транспортирането на нефт от региона на Персийския залив. Близо една пета от световния пренос на петрол преминава през Ормузкия проток. През първата половина на миналата година това са били около 17,4 милиона барела дневно. Според анализатори от консултантската фирма Vortexa, глобалните потребности от петрол възлизат на около 100 милиона барела дневно. Ормузкият проток е не по-малко важен и за преноса на втечнен природен газ LNG от Катар. Емирството е най-големият световен доставчик на тази суровина. Морският коридор свързва крайно различни по политическа ориентация, богатство и военни възможности страни като Саудитска Арабия, Иран, ОАЕ, Кувейт и Ирак. В най-тясната си точка протокът не е по-широк от 50 километра, а водният  коридор, през които безопасно могат да преминават  огромните танкери, е не по-широк от три километра във всяка посока. Това превръща мястото в невралгична точка, която лесно може да бъде овладяна. Затова за нея постоянно се говори в различни конфликтни сценарии на воюващите в региона държави. Съвсем наскоро началникът на генералния щаб на иранската армия Мохамед Багери предупреди, че Ормузкият проток можел да бъде изцяло затворен, ако не бъдат прекратени \"враждебните действия“ срещу страната. Той имаше предвид санкциите на САЩ заради ядреното споразумение с Иран. Според информационната агенция \"Исна\" Багери е казал дословно следното: \"ако нашият петрол не може да се транспортира през морския проток, оттам със сигурност няма да преминава и петролът на други държави\". В същото време от американска страна се увеличават тревожните новини: американската армия прехвърли свои  бомбардировачи B-52 към Катар, а по-рано този месец изпрати в Персийския залив и самолетоносача \"Ейбрахам Линкълн\". В тази връзка Джон Болтън, съветник по въпросите на националната сигурност в Белия дом, отправи към Иран следното предупреждение: \"Всяко нападение срещу интересите на САЩ или на техните съюзници ще получи твърд отговор\". Има и друго тревожно обстоятелство: преди години Конгресът във Вашингтон отказа да даде на американския президент пълномощието за използване на военна сила срещу редовната армия на Иран - но забраната не се отнася за действия срещу терористи. А миналия месец правителството на САЩ определи елитната Революционна гвардия на Иран като терористична организация. За първи път досега Съединените щати поставиха едно военно формирование на чужда държава в списъка с терористичните организации, в който иначе фигурират групировки като т.нар. „Ислямска държава“ или Ал Кайда. При това Революционната гвардия е фактически най-важната въоръжена сила в Иран, далеч по-значима от класическата армия. Дрънкането на оръжия в региона има сериозни последици и за световната икономика. Уейн Гордън, експерт по въпросите на суровините към UBS, заяви наскоро: \"Всички геополитически напрежения, които засега са непредвидими, могат да вдигнат цената на петрола до 100 долара за барел\".  Тоест – с близо една трета повече, отколкото в началото на  седмицата.", "date": "2019.06.17", "title": "Оттук може да тръгне нова война"}
{"url": "https://www.faktor.bg/bg/articles/novini/svyat/time-vlastite-na-biarits-potvardiha-za-dve-imeniya-sobstvenost-na-rodnini-na-putin", "text": "Списание Time публикува разследване за недвижимата собственост на семейството на руския президент Владимир Путин в един от най-престижните и скъпи френски курорти Биариц. Журналистите успели да открият агента по недвижима собственост Лорен Вебер, която през 2012 година лично е сключила сделката за покупката на имението на дъщерята на Путин Екатерина Тихонова и съпругът и Кирил Шамалов. Според документите, с които разполага Time, купувач е Шамалов, а продавач – Геннадий Тимченко, милиардер от най-близкия кръг на Владимир Путин. Лорен Вебер разказала пред медията, че през миналата година се е свързала с Шамалов по повод повишения интерес на медиите към имението, но той и отговорил, че не трябва да казва \"нищо, на никога\". Информацията, че имението действително принадлежи на Шамалов и Тихонова потвърждава и заместник-кмета на Биариц Джослин Кастение. По думите и, гражданите, често ги виждат, когато се разхождат или на пазара. Още една вила, принадлежаща на близки на Путин, по данни на Time, се намира в съседното курортно градче Англет и в момента се ремонтира. Според земеделския регистър, собственик на вилата в стил ар-деко е бизнесменът от Санкт Петербург Артур Очеретни – сегашният съпруг на бившата съпруга на руския президент Людмила Путина. По данни на медията, те са се оженили през 2015 година – две години след развода на Путини. Руският консул в Биариц Александър де ла Серда разказал, че бившата жена на Путин е посещавала курорта всяка година, както преди, така и след развода. Тя отсядала или в един от най-скъпите хотели \"Мирамар\", или в имението, което, по думите на консула \"принадлежи на наш общ приятел от петербургското обкръжение на Путин\". По данни на Time, самият Путин също обичал да почива в Биариц. През лятото на 1999 година именно по време на почивка със семейството му в курорта пристигнало съобщението, че Борис Елцин вижда в него \"своя приемник\". По оценки на местния архитект Пиер Форо, който е ремонтирал имението преди 7 години, стойността му е над 3.5 милиона евро.", "date": "2019.06.17", "title": "Time: Властите на Биариц потвърдиха за две имения, собственост на роднини на Путин"}
{"url": "https://www.faktor.bg/bg/articles/novini/svyat/desetki-zhertvi-na-troyna-samoubiystvena-ataka-v-nigeriya", "text": "Най-малко 30 души са убити в тройна самоубийствена атака в Североизточна Нигерия, предаде ВВС.  Други 40 са пострадали, съобщиха местните власти. Атентаторите са детонирали своите експлозиви пред зала в Кондуга, където футболни фенове гледали мач късно в неделя вечерта. Смята се, че зад атаката стои джихадистката групировка „Боко Харам“.", "date": "2019.06.17", "title": "Десетки жертви на тройна самоубийствена атака в Нигерия"}
{"url": "https://www.faktor.bg/bg/articles/kgb-pristigalo-na-slanchev-bryag-oshte-may-mesets-da-sledi-i-podslushva", "text": "Оперативен екип от КГБ, работещ по линия на туризма, по времето на комунизма е пристигал на българския курортен комплекс Слънчев бряг още с първите летовници през месец май. Това разкрива документ от архивите на Държавна сигурност, който публикува. Той представлява строго секретна справка относно: Взаимодействието с братските органи, работещи на туристическия комплекс Слънчев бряг и е от 1973 г. От документа се разбира, че в известния курорт първи от „братските органи” са  пристигали  оперативните работници от КГБ. От страна на българската Държавна сигурност са им предоставили директна връзка с отделението, отговарящо за Слънчев бряг. Освен това отговорникът на групата на КГБ е могъл всекидневно да посещава службата и да представя исканията си. Българската ДС е оказвала „всестранна помощ”, включително и ползване на местната агентура от съветска страна. „На съветските колеги бяха създадени всички необходими условия за нормална работа. Не е имало въпроси, които да не са разрешение”, е отбелязано в документа. Групата на КГБ е следяла съветски граждани и контактите им с граждани от западните страни. Освен КГБ в Слънчев бряг са работили и представители на „братските” служби от Чехословакия и ГДР. „През лятото беше устроена една другарска среща с участието на представители на всички братски органи. На тази среща почти всички изявиха желание такива срещи да се правят 2 пъти месечно”, се посочва още в строго секретната справка. Документът е включен в сборника „Държавна сигурност и туризмът”, издание на Комисията по досиетата, 2014 г.", "date": "2019.06.17", "title": "КГБ пристигало на Слънчев бряг още май месец да следи и подслушва"}
{"url": "https://www.faktor.bg/bg/articles/vapreki-che-go-kriha-staratelno-i-pavel-pisarev-lasna-kato-agent-na-ds-1", "text": "С Решение от 17 юни, 2019 г. Комисията по досиетата обяви, че разполага с документи, че и Павел Писарев е имал  принадлежност към Държавна сигурност и разузнавателните служби на Българската народна армия.  Писарев е вербуван през март 1965 година. Работил е за X –ти отдел на ПГУ на ДПС като секретен сътрудник, с псевдоним „Пиер Писарев\" и е бил на щатна длъжност в ПГУ.  През 2008 година, при проверка на ръководството на БНТ името му бе скрито и не попадна сред обявените. Сега обаче, след обработени новопостъпили документи, Комисията по досиетата разкри съпричастността му към ДС.  Писарев е проверяван в качеството му на председател на БНТ и като политически коментатор на в. „Земя”.", "date": "2019.06.17", "title": "Въпреки, че го криха старателно и Павел Писарев лъсна като агент на ДС"}
{"url": "https://www.faktor.bg/bg/articles/tereza-mey-shte-topi-ledovete-s-rusiya-na-sreshta-s-prezidenta-putin", "text": "Британският премиер Тереза Мей обмисля среща с руския президент Владимир Путин по време на срещата на върха на Г-20 този месец в Япония в опит за затопляне на отношенията преди идването на власт във Великобритания на нов министър-председател, съобщиха британските в. „Таймс“ и „Гардиън“, цитирани от БНР. Отношенията между Лондон и Москва достигнаха най-ниската си точка от Студената война насам след отравянето на бившия полковник от руското военно разузнаване Сергей Скрипал и дъщеря му Юлия в британския град Солсбъри през май 2018 г. с нервнопаралитичния токсин „Новичок“. Мей обвини Русия, която отрече да е замесена по какъвто и да било начин. САЩ и европейските съюзници на Лондон се присъединиха към позицията на Мей и експулсираха небивал от времето на Студената война брой руски дипломати. В отговор Русия изгони западни дипломати, припомня Ройтерс. В. „Таймс“ отбеляза, че среща с Путин ще се състои единствено ако има воля за осъществяването ѝ. Предишната среща на Мей с Путин беше на форума на високо равнище на Г-20 в Аржентина през ноември миналата година, когато руският президент разговаря с нея неофициално. Срещата на лидерите от Г-20 в японския град Осака на 28 и 29 юни ще бъде последният форум на световни ръководители, в който Мей ще участва като министър-председател. Тя подаде оставка на 7 юни и през юли напуска поста.", "date": "2019.06.17", "title": "Тереза Мей ще топи ледовете с Русия на среща с президента Путин"}
{"url": "https://www.faktor.bg/bg/articles/i-abv-mechtae-za-vlast-nuzhna-e-masirana-bitka-za-razdelim-ot-gerb-ot-darzhavata", "text": "Голямата задача на ПП АБВ е масирана битка за разделяне на партията ГЕРБ от държавата. Това заяви на пресконференция в Плевен председателят на партията Румен Петков. След национално съвещание на формацията, което събра в града представителите на централното ръководство и лидерите на областните структури, той коментира, че налице е срастване на ГЕРБ с държавата, което е много близко до това отпреди ’89 година. „Имаме институционално осигурен закупен масиран администриран вот. В ДФ „Земеделие“, където те са над 2000, а в новосформираното звено БГ тол са наети също над 2000 служители. Никъде по света няма такова нещо – това са коли, офиси, безумни разходи, от които нищо не следва“, каза той и добави, че и в момента продължават да се множат изнесените звена на държавната администрация. Според него, това именно е начин, по който гласоподаватели да се държат във вид зависимост и респективно е възможност за влияние. Всичко това е резултат от срастване на партията с държавата. Областният лидер на партията Цветан Антов обяви пред медиите, че ПП АБВ ще има свой кандидат за кмет и пълна листа с кандидати за общински съветници в община Плевен. Той добави, че в по-голямата част от общините на Плевенска Област вече е ясен форматът за явяване на местния вот. Местните избори наесен за нас са приоритет и момент, в който да покажем, че АБВ има своя потенциал, заяви зам.-председателят на партията Владимир Маринов. Той е категоричен, че българите е необходимо да имат алтернатива при своя вот, независимо от налаганата теза, че съществуват две партии единствено, между които да се избира. Маринов посочи, е ПП АБВ е в готовност в 5 области готовност да предложи своите кандидати на местния вот. Той подчерта, че всеки регион е специфичен и важното за партията е да работи по места с хора, с които споделя еднакви ценности и такива, които да дадат нов импулс на общините.", "date": "2019.06.17", "title": "Румен Петков обяви масирана битка: Да отвоюваме държавата от ГЕРБ"}
{"url": "https://www.faktor.bg/bg/articles/es-neobhodimostta-ot-nasarchavane-na-mnogostranni-resheniya-e-po-speshna-otvsyakoga", "text": "Министрите на външните работи и на отбраната на държавите от ЕС обсъдиха действията за укрепване на основаното на правила многостранно сътрудничество, съобщи Съветът на ЕС. Необходимостта от насърчаване на многостранни решения е по-спешна отвсякога, се посочва в приетия текст. Съветът отбелязва, че ЕС има интерес от многостранна система, основана на правила и права, която защитава общите световни блага, насърчава споделянето на обществени блага и носи ползи на гражданите.  Съветът допълва, че сътрудничеството на многостранна основа е най-добрият начин да се защитават националните и общите интереси. ЕС се стреми към многостранна система, която се справя с настоящите и бъдещите световни предизвикателства. Укрепването на многостранната система ще се основава на отстояване на международните норми и споразумения; разширяване на многостранното сътрудничество в новата световна действителност; приспособяване на многостранните организации към целта, се допълва в съобщението.", "date": "2019.06.17", "title": "ЕС: Необходимостта от насърчаване на многостранни решения е по-спешна отвсякога"}
{"url": "https://www.faktor.bg/bg/articles/sasht-ofitsialno-predlozhiha-dogovor-za-f-16", "text": "Отделът за военно сътрудничество към Посолството на САЩ в София официално представи на българското Министерство на отбраната предложениe за сключване на договор, съдържащо евентуално споразумение за придобиването от страна на България на осем изтребителя F-16 Block 70, въоръжение и свързаните с него системи за дългосрочна експлоатация и поддръжка, както и цялостна подготовка на пилоти и помощен персонал. Това съобщиха от посолството на САЩ.  \"Посолството на САЩ използва възможността да изрази задоволството си от работата на българската делегация от военни и финансови експерти, които гарантираха, че предложението за сключване на договор е съобразено в най-голяма степен с изискванията на Българските военновъздушни сили. Съединените щати очакват финализирането на този договор с правителството на България в съответствие с българските процедурни изисквания\", пише още в официалното съобщение.", "date": "2019.06.17", "title": "САЩ официално предложиха договор за изтребителите F-16"}
{"url": "https://www.faktor.bg/bg/articles/novini/svyat/kongresat-na-sasht-shte-razgleda-zakonoproekt-za-protivodeystvie-na-rusiya-v-pribaltika", "text": "Конгресменът републиканец Майкъл Конуей е внесъл в Конгреса на САЩ законопроект за разработване на стратегия за противодействие на Русия в страните от Прибалтика. В аргументите за законопроекта се подчертава, че Русия се \"стреми да навреди на НАТО и да увеличи сферата си на влияние в Европа\". \"Балтийските страни - Естония, Латвия и Литва са особено уязвими за все по-агресивната и подривна дейност на Русия, която увеличава военната си мощ в Калининград и заплашва мира и стабилността в региона. Руската федерация придължава да игнорира международните споразумения, нормите на международното право, правото на свободна морска навигация, териториалната цялост и суверенните международни граници\", пише в текста. \"САЩ ще се придържат към политиката за осигуряване на сигурността на тези държави, затова трябва да бъде разработена стратегия за противодействие на руска агресия в този регион\", предлага Конуей.  В документа се препоръчва и проучване на възможностите за разгръщане на мобилни противовъздушни системи с голям обсег. Междувременно, Конгресът поиска допълнителни 280 милиона долара за сдържане на Русия, както и за помощ на европейски страни, в частност, кандидатите за членство в ЕС Други 500 милиона долара ще послужат за намаляване зависимостта на съюзниците на САЩ от руско оръжие. Администрация президента Дональда Трампа на 2020 фискальный год запросила 500 млн долларов на противодействие России. В частности, эти деньги пойдут на уменьшение зависимости союзников от российского оружия.", "date": "2019.06.17", "title": "Конгресът на САЩ ще разгледа законопроект за противодействие на Русия в Прибалтика"}
{"url": "https://www.faktor.bg/bg/articles/nyu-york-tayms-donald-tramp-zapochna-opasna-igra", "text": "\"Ню Йорк таймс\" отговори на обвинения президента на САЩ. \"Доналд Тръмп започна опасна игра\", написа изданието. Медията от най-големия американски град е била обвинена от стопанина на Белия дом във виртуално предателство. Поводът за нападката е бил материал на вестника, в който се е посочвало, че Вашингтон е активизирал информационните си атаки срещу електропроводните мрежи и други обекти в Русия. \"Ние съгласувахме публикацията си с американското правителство и получихме зелена светлина. Да се обвинява медия в предателство е начало на една опасна игра\", се посочва в отговора на \"Ню Йорк таймс\". Вестникът е сред около 300-те медии в САЩ, обявили срещу Тръмп през август.", "date": "2019.06.17", "title": "Ню Йорк таймс: Доналд Тръмп започна опасна игра"}
{"url": "https://www.faktor.bg/bg/articles/novini/balgariya/pdmfld-dyd/kf-uchenie-na-teritoriyata-na-balgariya-harvatiya-i-rumaniya", "text": "Тренировка на въздушен десант ще бъде направена през нощта на понеделник срещу вторник в района на летище „Чешнегирово“ - Садовско. Това е част от учение, ръководено от Командването на Сухопътните сили на САЩ в Европа на територията на България, Хърватия и Румъния. Участват 5600 военни от осем страни-членки на НАТО, като близо 1500 са парашутисти. Отбрана на летище Чешнегирово ще бъде тренирана от военни от 42-ри механизиран батальон на Тунджанската механизирана бригада в Стара Загора. База Безмер ще осигури авиационната поддръжка и даване на средствата за Противовъздушната отбрана, ръководството на полетите ще се осъществява от летище Пловдив, а аварийно-спасителното и логистично осигуряване е поверено на американската страна.", "date": "2019.06.17", "title": "Мащабно учение на територията на България, Хърватия и Румъния"}
{"url": "https://www.faktor.bg/bg/articles/novini/svyat/han-es-da-zapochne-pregovori-sas-severna-makedoniya-v-nay-kratak-srok", "text": "Държавите членки все още преговарят по въпроса за членството на югозападната ни съседка Еврокомисарят по разширяването Йоханес Хан призова държавите членки на ЕС да започнат възможно най-скоро преговори за присъединяване със Северна Македония, съобщава БГНЕС. Преди началото на Съвета по външни работи на ЕС в Люксембург, Хан уточни, че държавите членки все още преговарят по тази тема. \"Мога само да повторя, че преговорите трябва да започнат възможно най-скоро, защото това, което те направиха, не е само сигнал за Северна Македония, но и за целия регион\", каза Хан. Според него неопределянето на дата за преговори в най-кратък срок за Северна Македония може да повлияе на диалога между Сърбия и Косово. \"Ако отново започнем преговори със Сърбия и Косово, те трябва да видят, че инвестирането в намирането на политически компромис е възнаграждаващо, в противен случай няма да имат мотивация. Мисля, че е важно хората да разберат колко е важно да се даде сигнал на една държава, което е в интерес от целия регион“, каза Йоханес Хан. Засега проектът на заключенията на ЕС за дата за преговори за Албания и Македония се предвижда през септември 2019 г., но това не е достатъчно според Хан. „Не ми харесва думата компромис в този контекст, това е нещо, което трябва да приема. Моето предложение беше, че когато една страна изпълнява, и ние трябва да действаме, така че всяко забавяне носи риск, а аз не искам да имам риск там, където е ненужно”,каза комисар Хан. Той коментира и съпротивата на Франция и Холандия срещу започването на преговори със Скопие и Тирана. Хан ги призова да имат предвид регионалното положение като цяло. \"Една страна е инвестирала неимоверно много средства в своята европейска перспектива, лидерите са показали смелост и лидерство и ако не я възнаградим, губим отговорност и доверие, както и влияние, всичко, което инвестирахме през последните години, е в опасност, ако не се придържаме към обещанията си\", предупреди Хан.", "date": "2019.06.17", "title": "Хан: ЕС да започне преговори със Северна Македония в най-кратък срок"}
{"url": "https://www.faktor.bg/bg/articles/boyko-borisov-za-situatsiyata-na-pozitano-20-dazhe-ostavka-ne-mogat-da-podadat", "text": "С напредването на технологиите виждаме на колко отдалечено място е ЕС от САЩ и Китай. Радвам се, че ЕК се замисли, че до няколко години технологичната революция ще е бъдещето. Европа безвъзвратно беше изостанала. Ще вложим 40 милиона в Технопарка. Това заяви премиерът Бойко Борисов по време на брифинг във връзка с инсталирането на мощен Суперкомпютър в България. По думите на Борисов това ще изведе България на водещо място по иновации. От него ще могат да се възползват българският бизнес, българските учени, които ще могат да тестват разработките си. „Тези машини правят 4 милиарда операции в секунда. Това дава огромна възможност за автомобилните производители в Европа, за строителството, за медицината. Ще дадем работно място на всеки, който има желание 24 часа в денонощието да използва технологията“, увери премиерът Борисов. „В Източна Европа няма подобна технология. Това извежда България на водещо място по иновации“, изтъкна министър-председателят. Той добави, че възможност да работят ще имат българи. „Правим най-доброто. В ИТ-сектора имаме доказали се в света специалисти. Там имаме повече и най-добрите.“ След края на изявленията, Борисов коментира вътрешнополитически теми. Той не пожела и заяви, че не е интересно. Борисов заяви единствено, че даже оставка не могат да подадат.", "date": "2019.06.17", "title": "Борисов за \"Позитано\" 20: Даже оставка не могат да подадат"}
{"url": "https://www.faktor.bg/bg/articles/novini/svyat/germanski-polititsi-iskat-na-gerhard-shryoder-da-bade-zabraneno-da-govori-ot-imeto-na-germaniya", "text": "Проруският бивш канцлер на Германия Герхард Шрьадер, който е председател на съвета на директорите на руската държавна компания \"Роснефт\", председател на комитета на акционерите на \"Nord Stream-2\" AG и близък приятел на Владимир Путин, заяви, че \"присъединяването на Крим към Русия през 2014 година беше абсолютно законно\". В интервю за Bild той обяснява, че \"Крим е древна руска територия\". Той подчертава, че присъединяването на Крим било \"по волята на народа, абсолютно законно и ненасилствено\". Изданието припомня, че на  12 юни на предизборно събрание на Социалдемократическата партия на Германия Герхард Шрьодер заяви, че \"санкциите срещу Русия трябва задължително да бъдат отменени\". Според депутати от Бундестага, \"Шрьодер е надминал себе си и е преминал границата на допустимото\". \"Той нанася вреда на Германия и повече няма право да представлява Германия\", коментира депутатът от \"Свободната демократична партия\" Михаел Георг Линк.", "date": "2019.06.17", "title": "Политици искат на Герхард Шрьодер да бъде забранено да говори от името на Германия"}
{"url": "https://www.faktor.bg/bg/articles/novini/svyat/maduro-e-podpisal-nov-voenen-dogovor-s-moskva", "text": "Съветникът по въпросите на националната сигурност на президента Тръмп, Джон Болтън\", съобщи, че президентът на Венецуела е платил на Русия 209 милиона долара за нов военен договор.  Той не съобщава повече информация, но през декември 2018 година Мадуро, който беше на посещение в Москва съобщи, че е подписал договори за над 6 милиарда долара, които би трябвало да привлекат инвестиции в нефтодобива, съобщава РБК. Руската страна нарече изявлението на Болтън \"измислица\", като се позова на думите на президента Владимир Путин, че в последно време не са сключвани военни споразумения с Венецуела. Припомняме, че от началото на кризата във Венецуела има присъствие на руски военни специалисти, за които се твърди, че Москва е започнала да изтегля през последната седмица.", "date": "2019.06.17", "title": "Мадуро е подписал нов военен договор с Москва"}
{"url": "https://www.faktor.bg/bg/articles/frantsuzite-pribraha-zhaltite-zhiletki-dvizhenieto-e-izcherpano", "text": "Седем месеца след вълни от демонстрации, обхванали за първи път цяла Франция, които свалиха правителството на колене, движението на жълтите жилетки е изчерпано, пише американският вестник The Wall Street Journal, цитирано от \"Фокус\".  Магазини, които блиндираха прозорците си всяка събота, подготвяйки се за бунтовете на „жълтите жилетки“, отново работят под пълна пара. Президентът Еманюел Макрон стартира икономическите ремонти, които някога бяха сред исканията на „жълтите жилетки“. Седмичният поток от протестиращи в Париж се превърна в тънка струйка. В събота едва 7 000 демонстранти излязоха по улиците на страната, според френското вътрешно министерство. Това не може да се сравнява с четвърт милион души на 17 ноември, когато движението започна като протест срещу данъците върху горивата. Този провал е очевиден, твърдят бивши протестиращи, в борбата на движението да издигне кандидати за изборите за Европейски парламент, които се проведоха в края на май. В един момент, когато някои се надяваха да отбележат появата на движението като нова политическа сила на континента, се разкри неговата нестабилност. Жълтите кандидати, наречени от мнозина в движението „продажници“, получиха по-малко от 1% от гласовете. Намаляващата подкрепа създаде възможност за правителството на Макрон да си възвърне опорите. В сряда министър-председателят Едуар Филип подробно представи плановете на администрацията за преразглеждане на обезщетенията за безработица и пенсионната система на страната. Той също така обеща да изпълни бързо обещанията за значително намаляване на данъците за работещата средна класа. Има и признаци, че най-ранните реформи на Макрон, включително разхлабването на правилата на пазара на труда, са започнали да вдигат икономиката. Миналия месец безработицата спадна до най-ниското си ниво от 10 години, според националната статистическа агенция. Доверието на потребителите, силно накърнено на върха на кризата с „жълтите жилетки“, се повиши значително от началото на годината. Като се има предвид нестабилността на движението, насилието отново може да избухне. По време на демонстрации са ранени около 2 500 протестиращи и 1 800 полицаи, според френското вътрешно министерство. Някои „жълти жилетки“ планират да блокират пътищата в цялата страна следващата събота в опит да създадат смущения и да привлекат вниманието на хората. Все пак тези смущения са далеч от стотиците хиляди, които накараха Франция да спре. Президентът Макрон, който в началото бе глух за исканията на движението, показа известна политическа ловкост. Той направи серия от отстъпки в края на годината, като отмени увеличението на данъка върху горивата и повиши доходите на служителите с минимална работна заплата. След това той продължи няколкомесечното допитване, което го доближи до най-малките села в цялата страна и обърна вълната на обществено мнение срещу жълтите жилетки. В събота животът се върна към нормалното на булевард Шанз-Елизе. Туристите се разхождат покрай витрините или пият вино на терасите на кафенетата.", "date": "2019.06.17", "title": "Французите прибраха жълтите жилетки, движението се изчерпа"}
{"url": "https://www.faktor.bg/bg/articles/novini/svyat/silni-buri-i-navodneniya-vzeha-zhertvi-v-evropa", "text": "Силни бури причиниха наводнения и сериозни щети в много части на Европа. В Източна Франция, южно от Лион, мощна градушка с големината на топка за тенис изпочупи прозорците на автомобили. Пороят е наводнил пътища и е нанесъл сериозни щети на жилищни сгради. Германски турист е бил убит от падащо дърво във френския град Танингс. Френският министър на земеделието Дидие Гийом съобщи, че в засегнатите региони ще бъде обявено бедствено положение. В Швейцария жена загина, след като лодката, в която се намирала, се преобърна по време на силна буря на Женевското езеро. Стихията нанесе сериозно щети в града. В Обединеното кралство обилните валежи причиниха наводнения, а много населени места в Линкълншир са под вода. Агенцията по околна среда на Острова обяви, че ситуацията е \"безпрецедентна\". Полша също претърпя тежка буря със силни гръмотевични бури. Има много изкоренени дървета, а хиляди домакинства са останали без ток.", "date": "2019.06.17", "title": "Силни бури и наводнения взеха жертви в Европа"}
{"url": "https://www.faktor.bg/bg/articles/novini/svyat/germanskiyat-prezident-posavetva-evropa-da-poddarzha-po-golyama-distantsiya-ot-rusiya", "text": "Германският президент Франк-Валтер Щайнмайер посъветва европейските страни да се отнасят по-трезво и дистанцирано към Русия заради множеството спорове с нея, предаде ДПА, цитирана от БТА. Надеждите за всеобхватно и интегрирано партньорство с Русия не се сбъднаха и сега и от двете страни надделява дълбоко разочарование, каза германският президент в реч на конференцията \"Културанта\" във Финландия. Двудневната конференция със стотина участници е посветена на външната политика и сигурността и протича в Културанта - лятната резиденция на финландския президент, на 20 км източно от град Турку.  \"По-обективно партньорство, което да не е толкова претоварено с очаквания за промяна, може да се окаже добро\", каза германския президент. \"Продължаващият конфликт в източна Украйна тегне все така силно върху отношенията, както и анексията на Крим\", продължи Щайнмайер, цитиран от ДПА. Той предложи \"нов концептуален подход\" към Русия: \"Не вярвам, че може отношенията с Русия да са на принципа \"бизнес както обикновено\". Европа не бива да стои безмълвна, когато в Русия налагат все повече ограничения над свободното слово, каза германският президент. Неотдавнашният арест и последвалото освобождаване на журналиста Иван Голунов отново показа, че е необходимо и важно да се проявява бдителност и практическа солидарност, смята Щайнмайер.  \"В интерес на по-функционално партньорство трябва да сме наясно, че собствените ни възможности да променим Русия са ограничени\", каза германският президент, цитиран от ДПА.", "date": "2019.06.17", "title": "Германският президент посъветва Европа да поддържа по-голяма дистанция от Русия"}
{"url": "https://www.faktor.bg/bg/articles/novini/balgariya/a-dzhambazki-gotse-delchev-sam-se-opredelya-kato-balgarin", "text": "\"Какъв е един човек най-добре описва самият той за себе си. Гоце Делчев сам се определя като българин. Няма съмнение какъв е бил по произход и самосъзнание Георги Николов Делчев. Не можеш да променяш историята\", коментира пред бТВ евродепутатът Ангел Джамбазки. \"Гоце Делчев пише писма на ръка, в които се нарича българин. След като е бил български офицер, български кадет, български учител, братята му са били в български чети и са загинали в български битки – кой тогава е проф. Драги Георгиев, за да променя историята“, коментира Джамбазки. Той заяви, че няма македонска нация преди 1944 г.  \"Гоце Делчев загива 40 г. по-рано, когато не съществува понятието македонска нация. Историческата гледна точка е следната – до 44 г. произходът, характерът и самосъзнанието на населението във Вардарска Македония е българско. След това започва формирането на политическата македонска нация под давлението на Коминтерна и с предателството на комунистите в София\", обясни Джамбазки. \"Към настоящия момент има хора, които се самоопределят като македонци и това не е проблем. Но към настоящия момент в Северна Македония живее огромна общност от българи по самосъзнание и техните права и интереси ще бъдат защитени от нас\", допълни той.", "date": "2019.06.17", "title": "А. Джамбазки: Гоце Делчев сам се определя като българин"}
{"url": "https://www.faktor.bg/bg/articles/sled-priziv-na-germanski-tvortsi-rumanets-stana-kmet-na-gyorlits", "text": "Румънецът Октавиан Урсу беше избран за градоначалник на граничния с Полша Гьорлиц. Негов съперник за поста беше кандидат на \"Алтернатива за Германия\". Заради възможността десните популисти да овладеят града, в който са снимани не една кинопродукции, германски творци се обърнаха с отворено писмо към гражданите на Гьорлиц да гласуват мъдро. То раздели общественото мнение. Въпреки това очакваното в Германия политическо земетресение заради избора на първия дяснопопулистки кмет, не се състоя, съобава БНР.", "date": "2019.06.17", "title": "След призив на германски творци румънец стана кмет на Гьорлиц"}
{"url": "https://www.faktor.bg/bg/articles/mihail-konstantinov-na-mestnite-izbori-mashinnoto-glasuvane-shte-bade-katastrofa", "text": "\"Опитът с машинното гласуване, който получихме от изборите на 26 май, е трагичен. При 40% от машините имаше грешка, 1200 устройства се издъниха\". Това каза председателят на Съвета на директорите на „Информационно обслужване”  проф. Михаил Константинов в „Здравей, България” по Нова телевизия. От вчера Константинов обикаля телевизионните студиа като обяснява как вотът е бил абсолютен провал. По думите му проблемите с устройствата за гласуване не са се отразили на резултата от европейските избори. За местния вот обаче, според него, ще се стигне до катастрофа. „Местните избори са нещо съвършено различно. На тях едно място в малък общински съвет е няколко десетки гласа. Малките кметове се избират с разлика от един, два, три гласа. Даже големи кметове на последните избори бяха избрани с разлика от няколкостотин гласа, а само на последните избори констатирахме разлика от 6000 гласа. Така че, ако този процес продължи, катастрофата е гарантирана”, обясни той. Той посочи, че БСП е единствената партия, която е подобрила резултатите си, но причината за това е „страшно лошият резултат от предишните избори”.  „БСП ще подобри сегашното си положение на местните избори, защото тя загуби катастрофално тези избори през 2015 г. Тя постигна най-лошия си резултат на местни избори в цялата си нова история и аз очаквам този фундаментално лош резултат да бъде леко подобрен. Просто не може още един път да получи толкова лош резултат. Това е по-добър резултат , но на базата на един ужасен предишен резултат, така че нека да бъдем точни”, каза още Михаил Константинов. Според него, за да се избегнат проблемите с машинното гласуване, е необходимо, от една страна, да се увеличи съставът на Софийската общинска комисия на 61 души, и от друга страна -  комисията да бъде разделена на три части и да събира документите на три различни места.", "date": "2019.06.17", "title": "Михаил Константинов: БСП ще отбележи \"добър резултат\" на местните избори, но на каква база?"}
{"url": "https://www.faktor.bg/bg/articles/novini/balgariya/s-mirchev-s-narach-oporki-v-bnt-kongresat-e-ozdravitelen-sotsialistite-moleha-ninova-da-ne-podava-ostavka", "text": "\"Вчерашният конгрес беше оздравителен за БСП, тъй като имаше напрежение в Националния съвет на партията. Напрежението беше потушено. От тук нататък предстои най-важната задача да се мобилизираме и да се явим по-силни, здрави и единни на предстоящите местни избори\", заяви пред БНТ депутатът  от БСП, Стоян Мирчев – внук на члена на Политбюро на БКП Стоян Михайлов и син на депутата и кандидат за кмет от БСП Михаил Мирчев. Според Мирчев решенията в партията се взимат по един демократичен начин, но е имало колеги - 4-5, които са критикували действията на партията.  \"Точно вчера на конгреса се изчистиха тези недоразумения между нас\", каза той, наричайки \"напрежение\" и \"недоразумения\" дълбокия конфликт  за намина на лидерство и идеологическа визия между Нинова и националното ръководство Мирчев, който е един от защитниците на Нинова заяви:  \"Госпожа Нинова искаше да подаде оставка както е нормално в една демократична, цивилизована държава. След една загуба лидерът поема по един или друг начин отговорността. За съжаление от страна на някои наши колеги, това беше използвано, за да се уредят вътрешни различия между тях и сегашното ръководство. Но партията много единно реагира. От почти всички организации в страната се получиха призиви тази оставка да бъде оттеглена, защото най-малкото сега не е моментът. Буквално ние вече влизаме в кампания за местните избори. Структурите трябва да започнат да избират своите представители за изборите октомври месец и не е в момента най-подходящата ситуация, в която партията може да се занимава вътре в себе си\". Мирчев е убеден, че решението да оттегли оставката на Нинова и е коствало много, тъй като това до някаква степен ще удари имиджово и самата нея.  \"Тя преглътна всичко това и пое много по-голяма отговорност като оттегли оставката\", опита се да убеди аудиторията Мирчев.", "date": "2019.06.17", "title": "С. Мирчев с наръч опорки в БНТ: Конгресът е \"оздравителен\", социалистите \"молеха\" Нинова да не подава оставка"}
{"url": "https://www.faktor.bg/bg/articles/rumen-radev-shte-udostoi-s-orden-stara-planina-parva-stepen-poslanika-na-federalna-republika-germaniya", "text": "Президентът Румен Радев ще удостои с орден \"Стара планина\" първа степен посланика на Федерална република Германия Херберт Салбер от 14.30 часа на \"Дондуков\" 2. Това съобщиха от прессекретариата на държавния плава. Отличието се връчва за изключителни заслуги за укрепването и развитието на българо-германските отношения.  От 15.30 часа президентът ще проведе среща с председателя на парламента на Грузия Иракли Кобахидзе.", "date": "2019.06.17", "title": "Румен Радев ще удостои с орден \"Стара планина\" първа степен посланика на Федерална република Германия"}
{"url": "https://www.faktor.bg/bg/articles/novini/svyat/kremal-ne-e-poluchil-pokana-no-zayavi-ne-iskame-sreshta-na-krak-s-tramp", "text": "Екипите на Владимир Путин и Доналд Тръмп може да подготвят среща между двамата лидери дори в навечерието на предстоящия форум на Г-20 в Осака, цитира в заглавие \"Независимая газета\" изявление на говорителя на Кремъл Дмитрий Песков.  \"Ако пък президентите на Русия и САЩ разговарят на крак, няма как да обсъдят целия спектър от проблеми, важни и за двете страни\", отбеляза вчера Песков пред телевизия \"Россия-1\". В коментар за изразената по-рано от Тръмп готовност да се срещне в Осака с представители на Китай, Русия и други страни Песков предположи, че американският лидер е имал предвид именно \"срещи на крак\".  \"Среща между Путин и Тръмп бе планирана за срещата на върха на Г-20 в Аржентина миналия декември, но президентът на САЩ отмени участието си едва един ден предварително. Съответно Русия заяви, че е готова за диалог със Съединените щати, но при условие, че конкретната инициатива дойде от Вашингтон. Представители на двете държави споменаха за възможност двамата лидери да разговарят на форума в Осака на 27-28 юни, но американската страна така и не изпрати официално искане\", напомня \"Независимая газета\".", "date": "2019.06.17", "title": "Кремъл не е получил покана, но с претенции: Не искаме \"среща на крак\" с Тръмп"}
{"url": "https://www.faktor.bg/bg/articles/novini/svyat/zoran-zaev-shte-smeni-8-ministri-i-zamestnik-ministri-do-kraya-na-mesetsa", "text": "\"До края на този месец ще бъдат сменени 8 министри и заместник-министри, както и около 20 директори на държавни компании\", обяви премиерът на Северна Македония Зоран Заев. Той уточни, че имената на сменените и на новите министри ще станат ясни до края на тази седмица, за да може депутатите да се запознаят обстойно с техните биографии преди да гласуват структурните и персонални промени в кабинета. Пред медиите Заев разясни, че целта на всичко това е утвърждаването на безспорното евро-атлантическо бъдеще на страната.", "date": "2019.06.17", "title": "Зоран Заев ще смени 8 министри и заместник-министри до края на месеца"}
{"url": "https://www.faktor.bg/bg/articles/novini/svyat/za-prav-pat-ot-17-godini-v-turtsiya-se-provede-predizboren-debat", "text": "Основните претенденти за кметския пост на Истанбул – Бинали Йълдъръм и Екрем Имамоглу се изправиха един срещу друг в телевизионен дебат в неделя. Двучасовият двубой между тях беше предаван по всички канали в Турция. Всеки от кандидатите отговаряше в рамките на три минути на еднакви въпроси на модератора на дебата - журналистът Исмаил Кючюккая. Това беше първият телевизионен дебат на високо ниво в Турция от 17 години насам.В началото на дебатите Екрем Имамоглу отбеляза, че е поискал да премери публично сили с опонента си преди изборите на 31 март. Бинали Йълдъръм акцентира, че при пълно повторно преброяване на всички гласове в Истанбул не би имало съмнения и резултатът би се променил в негова полза.  Екрем Имамоглу отговори, че решението на Висшия избирателен съвет за отмяна на изборите за кмет се основава на нередовности в състава на комисиите, а не заради преброяването на гласове. Според него най-големите проблеми на града са злоупотребите и разхищенията и се позова на доклад на турската сметна палата за проблеми при изразходването на над 750 млн. лири. Бинали Йълдъръм отхвърли тези твърденията, както и обеща създаване на технологични центрове в града за намаляване на безработицата. Бившият премиер планира на младежите да се осигури безплатен достъп до общинските музеи, театри и спортни съоръжения, както и 10 гигабайта интернет. Екрем Имамоглу иска създаване на детски ясли, подслони за жени, пострадали от насилие, безплатен транспорт за младите майки. Заключителното послание на Екрем Имамоглу беше за помирение и подчерта, че хората търсят „права, законност и справедливост“. Бинали Йълдъръм изтъкна успешните проекти през изминалите години и призова да се надгради върху тях.", "date": "2019.06.17", "title": "За пръв път от 17 години в Турция се проведе предизборен дебат"}
{"url": "https://www.faktor.bg/bg/articles/kragat-ninova-s-nova-intriga-bivshiyat-elit-na-bsp-iska-da-osrebri-vlastta", "text": "Бившият елит на БСП иска да развърже \"кесията\", за да осребри прегръдка с властта, обяви депутатът от БСП Весела Лечева и изстреля новата интрига, родена явно вчера след конгреса на столетницата. \"Целта на опозицията срещу Нинова е да инспирира криза, стремежът е завръщане на задкулисието, на договорките. Раздаваха се постове, помещения\", разкри Лечева. По думите й част от вътрешната опозиция в БСП е искала \"да се прегърне с властта\", а след това да осребри свалянето на Нинова от лидерския пост. \"Това много ясно се виждаше в някои членове на Националния съвет на БСП. Имаше опити за създаване на напрежение в партията, каквото в организациите нямаше. Те искаха да обърнат дебата, да го опошлят\", посочи още тя.  Тази малка част от партията е бившият елит на партията. Нинова наследи тежко наследство, трудно се печели доверие. Резултатите са крачки напред, каза още Лечева. Никой не каза на събранията \"оставка\", \"вън\", \"сеч\". Чу се гласът на организациите, линията на партията е крачка напред, макар и трудно извървян, можем да отчетем победа на президентските избори, един мандат в повече за европарламента. \"Имаме по-важни цели. Корнелия Нинова получи едно огромно доверие\",  посочи Лечева, но не можа да отговори на въпроса кога Нинова е постъпила достойно - когато си подаде оставка, или когато я оттегли. Подходът с подаването на оставката беше достоен и честен. Организациите на БСП оцениха този подход, но казаха, че в момента не е нужно Нинова да подава оставка. Тя получи едно огромно доверие от членовете и симпатизантите на БСП. Донякъде подаването на оставка беше емоционален жест за поемане на политическа отговорност след загубените избори. Никъде в разговорите с организациите обаче нямаше искане за подаване на оставка. Тези резултати са една много добра основа за местните избори. Очертаха се основните линии защо загубихме – огромният медиен и финансов ресурс, който беше изправен срещу нас, коментира социалистката. Гласуването показа, че Нинова има една огромна подкрепа, а малка част от партията има други позиции, посочи още Лечева.", "date": "2019.06.17", "title": "Весела Лечева: Бившият елит на БСП искаше да осребри свалянето на Нинова"}
{"url": "https://www.faktor.bg/bg/articles/novini/balgariya/ninova-spasila-partiyata-s-otteglenata-ostavka-inache-vsichko-otivashe-v-kanala", "text": "\"Когато подавах оставката си смятах, че така е морално, освен това от години имаме спорове и затова мислех, че това е начин да се решат проблемите. Моят грешка беше  че подходих принципно, както винаги\", заяви пред бТВ председателят на НС на БСП Корнелия Нинова след скандалния конгрес, на който тя оттегли оставката си. По думите и, след оставката и, започнала \"търговията в БСП\". \"Тръгнаха по структурите, да демотивират хората, да ги притесняват, да ги натискат, започна процес на разделение. Ако искате, смятайте ме за наиивна, за идеалист, но не очаквах такова нещо. Втората причина беше реакцията на членовете на партията. Една седмица хората бяха в ступор, опозицията излизаше по телевизията да ме громи. В момента в който тръгнаха по структурите ступорът прерасна в гняв, започнаха да идват писма, да връщат партийни книжки, ако напусна председателския пост. Това ме притесни и си дадох сметка, че всичко, което сме градили е пред разпад. Дадаох си сметка, че моята оставка ще доведе до сериозен спад в подкрепата за БСП\",  Нинова обясни, че жертвала собственото си его и имидж в името на доброто на партията и затова жертвоготовно оттеглила оставката си. Тя обясни отказа си да назове имената на хората, които искали да \"продадат\" партията, защото обещала да ги защити. Нинова заяви, че досега не е имало нито един упрек за времето, през което тя е председател, всичко било за миналото, през което БСП е ръководена от други лидери.", "date": "2019.06.17", "title": "Нинова \"спасила\" партията с оттеглената оставка, иначе \"всичко отивало в канала\""}
{"url": "https://www.faktor.bg/bg/articles/novini/svyat/tsipras-zaplashi-turtsiya-sas-sanktsii-ot-es", "text": "Гръцкият премиер Алексис Ципрас предупреди Турция, че я очакват последствия, които могат да стигнат и до санкции от Европейския съюз, ако се потвърди, че тя е започнала сондажи за газ в изключителната морска икономическа зона на Република Кипър.  Премиерът каза това пред журналисти снощи на входа в своята резиденция в центъра на Атина, след телефонен разговор с президента на Кипър Никос Анастасиадис и последвалото извънредно заседание на правителствения съвет по външни работи и отбрана на Гърция. Изявлението на премиера бе предавано по гръцката телевизия ЕРТ.  \"Имах възможност да поговоря с президента на Кипър Никос Анастасиадис, за да определим заедно стъпките на Гърция и Кипър на дипломатическо равнище в Европейския съюз, на който и двете страни сме членки. Договорихме се в най-близко време да пристъпим към подготовка на почвата за това, срещата на върха на ЕС следващата седмица да приеме правилни решения, включващи дори приемане на санкции срещу Турция, ако бъде потвърдено, че е направила сондиране в изключителната икономическа зона на Кипър\", каза Ципрас. Според него Гърция изпраща сигнал, че \"този, който нарушава суверенните права на Гърция, този, който нарушава суверенните права на Република Кипър, която е член на ЕС, този, който нарушава международното право в региона, трябва да знае, че за него ще има последствия\".  В петък вечерта лидерите на Гърция, Кипър, Малта, Франция, Италия, Португалия и Испания на Шестата среща на върха на южните страни от ЕС във Валета изслушаха съобщението на Анастасиадис за незаконната дейност на Турция в изключителната икономическа зона на Кипър, която, както бе отбелязано, противоречи на всички принципи на ЕС и на международното право. След срещата Ципрасзаяви, че ЕС ще предприеме мерки срещу Турция, ако тя не прекрати незаконните си действия в изключителната икономическа зона на Кипър, пише БТА.", "date": "2019.06.17", "title": "Ципрас заплаши Турция със санкции от ЕС"}
{"url": "https://www.faktor.bg/bg/articles/novini/balgariya/slanchevo-do-34-gradusa", "text": "Днес ще е слънчево, но около и следобед ще се развива купеста и купесто-дъждовна облачност. На много места в Западна и Централна България ще има краткотрайни валежи и гръмотевици. Има условия и за градушка. Ще духа слаб, в източните райони до умерен североизточен вятър. Горещо с максимални температури между 29 и 34, в София - около 29 градуса, съобщават от НИМХ, цитирани от БТА.", "date": "2019.06.17", "title": "Слънчево, до 34 градуса"}
