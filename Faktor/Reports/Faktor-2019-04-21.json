{"url": "https://www.faktor.bg/bg/articles/novini/svyat/v-severna-makedniya-pendarovski-41-77-silyanovska-38-69", "text": "Според първите резултати обявени на официалния сайт на Държавната избирателна комисия на Северна Македония на първия тур на президентските избори води кандидатът на СДСМ Стево Пендаровски с 41,77 процента, втора е кандидатката на ВМРО-ДПМНЕ Гордана Силяновска-Давкова с 38,69%, а на трето място е кандидатът на \"Беса\" и \"Алианс на албанците\" Блерим Река с 15,65 на сто. Превод: Faktor.bg", "date": "2019.04.21", "title": "В Северна Македния: Пендаровски - 41.77, Силяновска - 38.69"}
{"url": "https://www.faktor.bg/bg/articles/novini/svyat/napadnaha-lidera-na-nay-golyamata-opozitsionna-partiya-v-turtsiya", "text": "Лидерът на водещата опозиционна сила в Турция Кемал Кълъчдароглу е бил нападнат днес от група мъже, но телохранителите му са го отвели в безопасност, съобщи Ройтерс, позовавайки се на партията и на видеозапис. Председателят на Народнорепубликанската партия (НРП) е присъствал на погребение на турски войник, убит в сблъсъци с признатата за терористична организация Кюрдската работническа партия (ПКК). На видеозаписа се вижда как Кълъчдароглу най-малко два пъти е ударен в главата, докато бодигардовете му се опитват да държат настрана гневната тълпа. Лидерът на НРП е успял да напусне сцената и да влезе в къща наблизо, съобщи турската телевизия НТВ. Пред къщата по-късно се е събрала тълпа, скандираща \"ПКК вън\". По-късно бронирана машина е откарала Кълъчдароглу от мястото. Действията на нападателите са израз на обвиненията срещу опозицията, че е действала в таен съюз на местните избори с прокюрдската Демократична партия на народите (ДПН), подозирана за връзки с ПКК, отбелязва \"Дейли сабах\". ДПН не издигна свои кандидати на изборите в големите западни градове, за да увеличи шансовете на кандидатите на опозиционната коалиция срещу тези, издигнати от партията на президента Реджеп Тайип Ердоган.  Представители на управляващата Партия на справедливостта и развитието осъдиха нападението и пожелаха на опозиционния лидер да се съвземе бързо.", "date": "2019.04.21", "title": "Нападнаха лидера на най-голямата опозиционна партия в Турция"}
{"url": "https://www.faktor.bg/bg/articles/novini/balgariya/n-nenchev-nov-sluzheben-kabinet-na-prezidenta-radev-shte-oznachava-revanshizam-i-tezhka-politicheska-kriza", "text": "\"Министерството на отбраната носи отговорност за тежкия инцидент, при който ограда на военно поделение падна и уби човек в Хасково\", смята бившия министър на отбраната Николай Ненчев. Според него ведомството трябва или да дари ненужните вече имоти на съответните общини или да се погрижи за обезопасяването на сградите. \"Проблемът с имотите на министерството на отбраната, които вече не се ползват е много сериозен, а ведомството не успява да го реши. За съжаление това е причината да се стигне до поредния трагичен инцидент, при който в Хасково човек загина, след като върху него падна ограда на бивше поделение\", обясни Ненчев пред телевизия \"Европа\". \"Министерството на отбраната носи пряката отговорност и съответната община. Но тъй като тези имоти са собственост на министерството на отбраната, бях много обезпокоен от всичко това и по време на моя мандат и затова се стремях всички тези имоти, които представляват интерес за съответната община, аз ги дарявах. Наред с имотите, призовавам за пореден път министъра на отбраната да прояви изключителна загриженост към боеприпасите с отпаднала необходимост. Те са бомба със закъснител“, коментира той. Според Николай Ненчев, който е независим кандидат за евродепутат, не е изключено да се стигне до предсрочни парламентарни избори след евровота през май. Сред предпоставките, освен изравнените шансове на БСП и ГЕРБ за победа, е явяването на трите партии от коалицията на Обединените патриоти поотделно: \"Ако ГЕРБ загуби дори с половин процент от БСП, по отношение на практиката, която имаме от Борисов, той най-вероятно ще хвърли оставка и ще отидем на бързи избори. Което означава – кабинет на президента Радев, реваншистки кабинет, той го казва многократно, дългосрочна политическа криза, избори, които ще бъдат в обозримо бъдеще, най-вероятно с местните, тежка политическа криза. Най-вероятно пък тогава Борисов ще реши да блокира парламента, няма да влиза със своята група и чупим държавата\", прогнозира Ненчев.", "date": "2019.04.21", "title": "Н. Ненчев: Нов служебен кабинет на президента Радев ще означава реваншизъм и тежка политическа криза"}
{"url": "https://www.faktor.bg/bg/articles/novini/balgariya/danail-kirilov-otzovavaneto-na-trimata-golemi-e-printsipno-reshenie-ne-se-pravi-zaradi-lozan-panov", "text": "\"Темата за възможността за отзоваване на тримата беше въведена още преди две години. Критиците искаха уточняване за режима на отговорността им. И именно това искам да използвам, а не отзоваване или прекратяване на мандата\", заяви минисътърът на правосъдието Данаил Кирилов пред Канал 3 относно възможността за отзоваване на главния прокурор и председателите на ВКС и ВАС – цел, която той си постави при всъпване в длъжност. \"Не би следвало да се оставя съмнение е, че каквито и промени да се предложат, те могат да засегнат независимостта на институцията – прокуратура, ВАС, ВКС\", категоричен е Кирилов. Изтъкна и конкретен случаи, при който биха били отзовавани те – например, ако е нарушен закона, като има извършено престъпление. \"Търсим принципни решения. Този режим не се създава за Лозан Панов. Той има политическо говорене, което според мен е несъвместимо\", каза Кирилов. Припомни и случая от края на миналата година, когато бе променян закон заради тълкувателно решение на ВКС. \"Колкото и да смятаме, че там е тъмно и сиво, в съда всичко се вижда. Там голямата реформа ще настъпи, когато имаме пределна светлина. Когато се виждат съдебните решения, когато всички говорим за справедливостта. Това ще означава, че народът участва в правопроизводството. Че той вижда и разбира решенията. Виждате от тези дни тече дебатът за едно старо дело, което неколкократно е било преразглеждано, имам предвид делото за Чората.Та помислете в тази закъсняла справедливост, къде е справедливостта – ясна ли е или е спорна\", попита Кирилов. \"Проблемът е как главният прокурор ще го разследва друг прокурор. Или как главният съдия ще го съди друг прокурор. Затова е прието, че те трябва да равни. Имаме изследване на европейските съдебни системи. Те не стигат до тази параноичност като при нас. Отново сме пионери в това\", заяви той. \"Следващата крачка е да започнем общественото обсъждане. По закон трябва да е два месеца и ще направим така, че дебатите да са интензивни. Според мен ще се справим до края на юли месец\", обяви министърът относно проекта за закон, според който да могат да бъдат отзовавани тримата големи.", "date": "2019.04.21", "title": "Данаил Кирилов: Отзоваването на тримата големи е принципно решение, не се прави заради Лозан Панов"}
{"url": "https://www.faktor.bg/bg/articles/novini/svyat/alternativa-za-germaniya-nabira-populyarnost", "text": "Антимигрантската \"Алтернатива за Германия\" печели подкрепа сред избирателите, а консервативният алианс на Християндемократическия съюз (ХДС) и Християнсоциалния съюз (ХСС) губи популярност, показва проучване на социологическата агенция \"Емнид\", цитирано от ДПА. Популярността на консервативния алианс на канцлера Ангела Меркел е спаднала с 2 пункта тази седмица, достигайки 28 на сто. Това е най-ниското й равнище за тази година. Зелените печелят подкрепа от 19 на сто. На трето място е Германската социалдемократическа партия (ГСДП), която е на трето място с 18 на сто, пише БТА. \"Алтернатива за Германия\", която спечели известност след мигрантската вълна през 2015 и 2016 г., е четвъртата политическа сила. Подкрепа за нея са изразили 13 на сто от избирателите, а в Източна Германия популярността й надхвърля 23 на сто. Подкрепата за Левите остава непроменена - 9 на сто, а Свободната демократическа партия е спаднала до 8 на сто.", "date": "2019.04.21", "title": "Алтернатива за Германия набира популярност"}
{"url": "https://www.faktor.bg/bg/articles/novini/svyat/20-santimetra-snyag-natrupa-na-golanskite-vazvisheniya", "text": "Студ, валежи и гръмотевични бури изненадаха доста \"несезонно\" редица райони в Израел днес, по време на годината, когато обикновено страната се радва на топла и слънчева пролет, предаде ДПА, цитирана от БТА. В Израел тъкмо започва традиционния еврейски празник Пасха. Ски курортът на връх Хермон в контролираните от Израел Голански възвишения бе затворен, след като през нощта там се натрупаха над 20 см сняг, като валежът продължава.  \"Получихме изненадваща порция сняг. Не очаквахме, че днес ще ни се наложи да затворим обекта, но сигурността на посетителите е над всичко\", каза шефът на курорта Алон Фридман.  Според израелските медии за първи път от 22 години на връх Хермон пада такова количество сняг. Валежи имаше дори в пустинята Негев в южната част на страната. Нивото на Галилейското езеро - ценен източник на сладка питейна вода, се е покачило с 1 см днес. Тези валежи са добра новина за Израел, който от много години е обхванат от суша. Очаква се през новата седмица температурите постепенно да се повишат.", "date": "2019.04.21", "title": "20 сантиметра сняг натрупа на Голанските възвишения"}
{"url": "https://www.faktor.bg/bg/articles/novini/balgariya/emil-hristov-ne-mozhe-da-garmim-tsyalata-antikoruptsionna-komisiya-predi-neshto-da-bade-dokazano", "text": "\"Днес е светъл празник. Не се ли изморихме ние, българите от битки. Само водим битки един с друг. Напоследък не знаем кой с кого воюва. Няма ли да се смирим. Ето, ние в ГЕРБ протягахме ръка – и към президента, и към други. Няма ли да дойде момент да се смирим, попита зам.-председателят на Народното събрание и депутат от ГЕРБ Емил Христов. \"Ще поставя въпроса и за морала, и за прошката. И се връщаме към двата морала – моралът на ГЕРБ и моралът на другите. Какво прави ГЕРБ, когато някой просто по някакъв начин е съгрешил – без скандали, той си тръгва. Т.е. има наказание. Има и прошка, защото всеки греши. Но какво се случва от другата страна. Не само, че няма наказание, а дори се отрича. Другата страна не е само една – те са няколко. В БСП, когато някой сгреши, всички застават зад него и например го правят водач на листа. Когато някой в съдебната власт сгреши, пак нищо не се случва\", заяви Христов пред \"Канал 3\" и първоначално не пожела да назовава имена, но все пак изтъкна, че визира Лозан Панов по въпроса за съдебната власт. \"Това е страшното, дотук сме стигнали. Този, който допуска до властта, е народът. А властта е чистилище – защото там се пречистваш, всичко лъсва. Но там е и светилище, защото служиш на хората. Но ние в България май окепазяваме и миналото, и историята\", коментира Христов. Той се върна и на темата за \"Техноимпекс\" и Корнелия Нинова. Емил Христов изтъкна, че тя никога няма да даде отговор на този въпрос и призна, че по време на КСНС този въпрос също е бил повдигнат от други лидери на политически партии. Връщайки се на темата за Лозан Панов и Елена Йончева той коментира: \"Хайде представете си, ако г-н Данаил Кирилов беше на негово място. Сигурно държавата щеше да гори. А ако имаше такъв проблем с Мария Габриел, какво щеше да се случва? И тук идва въпросът защо за едни може, а за други не може. И когато при президента говорим за корупция, трябва да гледаме широко. Самата тема на КСНС бе поставена така, че гледаме корупцията само при ГЕРБ. А не трябва ли да гледаме по-широко\". \"Не можем да приемем априори, че той е виновен. Преди нещо да бъде доказано, можем ли да тръгнем да гърмим цялата комисия. Всичко направено от нея\", заяви Христов по повод председателя на КПКОНПИ Пламен Георгиев и цялата антикорупционна комисия, като уточни, че по време на КСНС е било показано, чуе тя е свършила много работа. \"Никога не сме бягали от този дебат. Ако някой бяга, не сме ние. Условието е да говорим за Европа, за бъдещето на Европа. И да не се измъкваме, че г-н Станишев е врял и кипял, а за този, който е водач\", отговори Христов на въпроса дали ГЕРБ би избягал от директен дебат с БСП. \"Не вярвам на това, което се публикува в момента. Не го вярват и тези от другата страна. Борбата ни е не само да задържим, а и да увеличим резултата си. Защото знаем какво да правим в Европа, изпращаме най-доброто си, което има България\", заяви Христов относно предстоящите евроизбори и предимството на БСП, което дават социологическите агенции.", "date": "2019.04.21", "title": "Емил Христов: Не може да \"гърмим\" цялата антикорупционна комисия, преди нещо да бъде доказано"}
{"url": "https://www.faktor.bg/bg/articles/novini/balgariya/krasimir-karakachanov-ne-e-deklariral-terasa-ot-117-kv-m-v-imotnata-si-deklaratsiya", "text": "\"Това, което е по нотариален акт, съм го декларирал. Какво да декларирам извън нотариалния акт? Няма нищо незаконно пристроявано, достроявано, правено, и т.н. Това, което съм купил от предишния собственик, е декларирано.\" Това заяви  вицепремиерът, министър на отбраната и лидер на ВМРО Красимир Каракачанов в интервю за \"24 часа\" по повод публикации, че има недекларирана тераса.  \"Всеки е свободен да прави проверки и разследване, но да бъде така добър да го направи докрай. А не да вади на час по лъжичка, което е преднамерена атака. Дето се вика - хладни в боя!\", отсече Каракачанов. Припомняме, че според публикация на сайта \"Бивол\", който се позовава на имотната декларация на лидера на ВМРО, министърът на отбраната и вицепремиер Красимир Каракачанов е купил през 2017 г. апартамент в София на цени под пазарните, като не е декларирал тераса от 117 кв.метра. Проверка в Агенцията по геодезия, картография и кадастър показала, че апартаментът е мезонет. Първото ниво е 149.25 кв.м, а второто – 61.02 кв.м. Така общата му площ е 210 кв.м. Освен това има и тераси с общ размер 117 кв.м. В декларацията си пред антикорупционната комисия Каракачанов е обявил, че за покупката на апартамента, заедно със съпругата си, са заменили друг мезонет с площ 164 кв.м, оценен на 114 273 лв. Освен това двамата са доплатили на фирмата още общо 70 хил. лв. Сумата на заменката и доплащането е 184 273 лв., докато декларираната цена е 264 273 лв. В Имотния регистър пък е вписана друга цена – 243 048 лв. Според изданието, сметките показват, че жилището с площ 210 кв.м струва 1150 лв. на кв.м по декларираните суми. Ако обаче се отчете и квадратурата на терасата, сделката на вицепремиера пада на около 760 лв. на кв.м.", "date": "2019.04.21", "title": "Каракачанов по повод обвиненията: Всичко съм си декларирал (обновена)"}
{"url": "https://www.faktor.bg/bg/articles/novini/svyat/ekzitpol-zelenski-73-2-poroshenko-25-3", "text": "Според дананите на националния екзитпол проведен от Киевския международен институт по социология и Фонд \"Демократични инициативи\", цитирани от gordon.ua във втория тур на президентските избори в Украйна побеждава Владимир Зеленски със 73.2% от гласовете, а действащият президент Петро Порошенко получава 25.3%. Както и да се променят резултатите в процеса на преброяването отсега е ясно, че 41-годишният актьор е новият президент на Украйна. Досегашният президент Петро Порошенко получава едва 25% от гласовете, като губи във всички региони на страната, включително и в западната й част, където традиционно има силна подкрепа.  Веднага след като научи, че е спечелил вота, Зеленски заяви: \"Всичко е възможно!\". Той обеща, никога да не изостави украинския народ. Володимир Зеленски e актьорът, който изигра Наполеон и президента на Украйна в кинокомедия. Роден в Кривой Рог, той получава юридическо образование, но не работи дори ден по своята специалност. Той създава успешно студио, което произвежда хумористични предавания, комедийни филми и сериали.  В един от тях - \"Слуга на народа\" - Зеленски играе учител, който става президент на Украйна.", "date": "2019.04.21", "title": "Съкрушителна победа на Зеленски - 73.2%, Порошенко-25.3%"}
{"url": "https://www.faktor.bg/bg/articles/novini/balgariya/m-konstantinov-v-izborniya-protses-uchastvat-85-hil-dushi-kak-si-predstavyate-vsichki-da-izlazhat", "text": "\"Гласовете се броят в секциите. Нашата фирма ще ги обработва. Има го и момента на проверка, протоколите се обработват един път в районните избирателни комисии и втори път в ЦИК. Гласовете ще се броят в изчислителни центрове в РИК и в един доста по-голям в ЦИК\", заяви проф. Михаил Константинов, директор на \"Информационно обслужване\", която бе избрана да извършва копютърната обработка на европейските избори. Относно старата тема за \"мъртви души\" Константинов уточни, че е по-добре да бъдат наричани \"избиратели фантоми\" и поясни, че това са българи, които са в чужбина.  И даде малко числа относно общия брой на избирателите. \"На планетата Земя има 8,4 милиона български граждани. Това са данните на ГРАО. Това е документално. От тези 8,4 млн. – малко под 7 млн. са на територията на България. От тези 7 млн. българи на територията на страната, избирателите са 5,75 млн. В чужбина са още 1 млн. Всичко друго са митове и легенди. Преди 30 г. почти всички българи бяха в България. И бяхме 9 млн. Следователно сме загубили 600 хил\", каза Константинов. \"Ако някой си мисли, че аз съм фалшификаторът на изборите, аз не мога да го разубедя. Но  който е запознат, знае, че това няма как да стане. Защото в изборния процес участват 85 хил. души. Как си представяте всички да излъжат\", попита риторично Константинов. \"Вижте, 15% вярват, че Земята е плоска. Когато човек твърдо вярва в някоя лъжа, трудно може да ги разубедим. Това, което трябва да ги стресне – 5 или 7 души от различни политически сили, могат ли да се наговорят.  Принципно да, но едва ли. От 1991 г. са избрани 2200 депутати и евродепутати. И има само един касиран депутат\", изтъкна Констанитинов. Професорът коментира темата защо ще бъдат по-малко избирателните секции в страните извън Европа. \"Общо малко над 100 секции ще бъдат разкрити извън Европа, от които ще гласуват 30-40 хил. души. Може би 5 000 ще гласуват в Турция. Но вижте на европейски избори се гласува на европейска територия. А такава са държавите от ЕС и посолствата и консулствата им\", обясни Константинов. Той уточни, че от 2160 мандата в изборите за последните почти 30 години само 15 мандата са дошли от гласовете в чужбина и всички са били спечелени от ДПС. \"Гласовете на българите в чужбина нямат никакво влияние върху изборите. Е, 15 мандата от 2000. Но за евроизборите значението е нулево. Гласуване в чужбина трябва да има, но то няма значение\", заяви Михаил Константинов.", "date": "2019.04.21", "title": "М. Константинов: В изборния процес участват 85 хил. души. Как си представяте всички да излъжат?"}
{"url": "https://www.faktor.bg/bg/articles/obshtestvo/zakon-i-red/za-mesets-luksozna-sgrada-v-sofiya-kradyala-tok-kolkoto-za-70-hil-domakinstva", "text": "Нагла кражба на електроенергия разкриха служители на ЧЕЗ Разпределение България със съдействието на полицията. Кражбата е осъществена чрез директно присъединяване към електромерното табло на кабел с голяма мощност в нова, модерна сграда в столицата на бул. „България“. Чрез кабела за месец са отклонявани 35 000 киловатчаса електроенергия на стойност около 7000 лева. Това е месечната консумация на около 70 домакинства. Присъединението е използвано за захранване на бойлери и на климатичната система на сградата и на общите ѝ части, установиха разследващите. С цел да прикритият нарушението, извършителите са прерязали кабелите под напрежение, предизвиквайки късо съединение и прекъсване на електрозахранването за цялата сграда. По този начин те са застрашили не само своя живот, но и сигурността на живущите в нея и нейните ползватели. По случая е заведено досъдебно производство. „Кражбите на електроенергия ощетяват не само дружеството, но и коректните клиенти и представляват опасност за здравето и за човешкия живот. Нашите служители и полицията работят усилено за разкриване на незаконните присъединявания. През миналата година сме установили 6672 нарушения, а от началото на годината до края на март разкритите кражби са 1551. С цел подобряване на разкриваемостта сме взели всички възможни мерки и сме въвели нови технологии, но очевидно това не е достатъчно. Необходими са по-строги и ефективни санкции срещу кражбите, които не само да наказват извършителите, но и да имат възпиращ ефект“, коментира Филип Йорданов, ръководител „Нетехнически загуби“ в „ЧЕЗ Разпределение България АД.", "date": "2019.04.21", "title": "За месец луксозна сграда в София крадяла ток колкото за 70 хил. домакинства"}
{"url": "https://www.faktor.bg/bg/articles/kultura/alen-delon-shte-poluchi-pochetna-zlatna-palma", "text": "Звездата на филмите \"Роко и неговите братя\", \"Самураят\" и \"Гепардът\" - френският актьор Ален Делон, е носителят на почетната \"Златна палма\" на тазгодишния фестивал в Кан, който ще се проведе от 14 до 25 май. „Това е жива легенда, световна икона“, заяви директорът на фестивала в Кан Тери Фремо, обявявайки решението на журито да присъди отличието на Делон. Ален Делон се прочува с ролята на Том Рипли във филма \"Под яркото слънце\" от 1960 г. на режисьора Рене Клеман, а три години по-късно е номиниран за „Златен глобус“ за ролята си в \"Гепардът\". През 1968 г. Делон е заподозрян в убийството на своя бодигард, югославянина Стефан Маркович, с който се запознава по време на снимките на филма \"Марко Поло\" в Белград. Поради липса на доказателства, Делон по-късно е оневинен.", "date": "2019.04.21", "title": "Ален Делон ще получи почетна \"Златна палма\""}
{"url": "https://www.faktor.bg/bg/articles/sport/treti-medal-za-boryana-kaleyn-ot-svetovnata-kupa-v-tashkent", "text": "Българската гимнастичка Боряна Калейн спечели трети сребърен медал от Световната купа в Ташкент, предаде Gong.bg. След второто място в многобоя и на топка, младата грация направи същото класиране и във финала лента на турнира в Узбекистан. След като преди ден в битката за абсолютната титла Калейн допусна грешки на същата композиция, във финалите грацията ни се представи много добре. Боряна постави чисто съчетанието си, а съдиите ѝ дадоха 18.850 точки. Пред нея се класира Атанастия Гузенкова от Русия, която получи 19.100. Бронзът спечели Екатерина Веденеева от Словения с 18.150. Невяна Владинова, която спечели сребро на бухалки, завърши пета във финала на лента  след 17.700 точки. Позиция пред нея е Александра Солдатова (18.000). Неви направи същото класиране и на обръч и на топка. Калейн завърши осма на обръч, а на бухалки се нареди седма.", "date": "2019.04.21", "title": "Трети медал за Боряна Калейн от Световната купа в Ташкент"}
{"url": "https://www.faktor.bg/bg/articles/kultura/art-faktor/v-selo-svezhen-otkrivat-pametnik-na-zhertvite-na-komunizma", "text": "Кметството  на село Свежен, община Брезово обяви, че на 23 април тази година, от 11 часа ще даде старт на строително реставрационни дейности по проект „Консервация, реставрация и експониране на родната къща на полковник Владимир Серафимов с интерактивен музей в с. Свежен, община Брезово“  и проект „Консервация, реставрация и експониране на Аджарската книжовна школа в с. Свежен, община Брезово“.   Същият ден ще бъде открита и плоча мемориал в памет на избитите без съд и присъда жители на с.Свежен по време на комунистическия режим. Къщата на полковник Серафимов   Полковник Серафимовата къща е един уникален архитектурен паметник на културата от национално значение. Къщата освен като архитектурна стойност е и родната къща на освободителя на Родопите полковник Владимир Серафимов.   Аджарската книжовна школа (Аджар старото име на Свежен)  е една от водещите книжовни школи през епохата на османското владичество, която се налага като преписвачески, дамаскинарски и художествен център. Най-активен е книжовният живот на селото през ХVІІ в., когато там работи един от изтъкнатите представители на школата поп Йовко. Под перата на Аджарските  художници/преписвачи излизат  много значими произведения на средновековното българско изкуство като най-известен е „Аджарският Дамаскин” .   На двете събития ще присъстват министри, народни представители, кметове, видни общественици и българи родолюбци.     За жителите на Община Брезово и село Свежен ще бъде чест да присъстват и всички граждани, които обичат България и нейната история, казва кметът на селото Христо Енков.", "date": "2019.04.21", "title": "В село Свежен откриват паметник на жертвите на комунизма"}
{"url": "https://www.faktor.bg/bg/articles/ikonomika/biznes/argovtsi-narushavat-pravilata-za-prodazhba-na-agneshko-meso-preduprezhdavat-branshovitsi", "text": "Седмица преди Великден от Асоциацията на овцевъдите предупредиха за търговци, които нарушават правилата за продажба на агнешко месо. За пръв път тази година Агенцията по храните въведе практика: българското месо да е със син печат, чуждото - с червен, припомня съпредседателят на браншовата организация Симеон Караколев: „Печатите ясно трябва да дават информация за държавата. Всяка държава си има код и съответно номер на кланицата. За да се продава месо в търговската мрежа, то трябва да отговаря на тези условия“. Наблюденията на браншовиците върху агнешкото, предлагано от голяма търговска верига, показват друго. „Има някакво червено петно, от което всеки трябва да си вади извода: „Видиш ли, това е печат“. Да, ама не“, каза Караколев. Понеже правилата трябва да са еднакви за всички, а очевидно не е така, може да има много обяснения какво е това месо. По данни на Асоциацията, то идва от Македония през Гърция. „Кой да каже какво е? Разбирате ли, че тук вече може да се появят всякакви хипотези. Това може да е месо, което гръцките търговци не го желаят. Тоест имало е една голяма заявка, гърците са казали: „Ние не я искаме. И сега какво да го правим, какво да го правим. Българите ще го изядат. Те са свикнали да ядат боклуци“, добави Караколев. Три дни след сигнала Регионалната дирекция на Агенция по храните във Велико Търново прави проверка. „Наистина са установили подобна практика и са възбранили тези съответните количества и аз не знам докога“, каза Симеон Караколев от Асоциацията на овцевъдите.", "date": "2019.04.21", "title": "Търговци нарушават правилата за продажба на агнешко месо, предупреждават браншовици"}
{"url": "https://www.faktor.bg/bg/articles/novini/svyat/ukrayna-chaka-noviya-si-prezident-poroshenko-ili-zelenski", "text": "Украйна се мъчи да свикне с недопустимата доскоро мисъл, че актьорът и новак в политиката Володимир Зеленски може да спечели президентската надпревара. Това ще означава скок в неизвестното за страната, която води война и същевременно полага усилия да стане член на Европейския съюз, пише Франс прес. Малцина приеха сериозно 41-годишния шоумен, обявил на 31 декември, че се кандидатира за държавен глава. С течение на времето победата му се очерта като възможна и повечето коментатори в Киев я смятат вече за свършен факт - стига да не видим някой изненадващ обрат, с каквито е богата украинската история. Спечелил с голяма преднина първия тур, Зеленски изглежда ще събере над 70 на сто от гласовете, както сочат анкети преди балотажа, който ще го изправи днес срещу 53-годишния президент Петро Порошенко, избран преди пет години след бягството на проруския предходен лидер в разгара на прозападния бунт, познат като Майдан. Петро Порошенко \"май все пак ще изгуби\", констатира в петък Михайло Дубинянски, колумнист на сайта \"Украинска правда\". \"Шансовете на действащия президент за победа на втория тур са от сферата на теорията и фантазията. Всички изглежда са приели това\", добави той. Според него държавният лидер не е успял \"да усети кога един ръководител става персона, непоносима в очите на страната\". Залозите са големи за Украйна, бивша съветска република, озовала се в необичайно положение, след като стана независима през 1991 г. След като Порошенко пое властта, Русия анексира полуостров Крим, а в източните украински региони избухна война, взела за пет години близо 13 000 жертви. Кризата изостри напрежението между Русия и Запада, които въведоха взаимни санкции, предаде БТА. Независимо от обещанието му да поддържа прозападния курс на Украйна, воден от 2014 г. насам, бъдещата политика на Зеленски остава неясна, при все че той се опита между двата тура да спечели повече доверие, като се заобиколи с по-опитни съветници и помести изявления в печата. Но според Анатолий Октисюк от аналитичния център \"Дим демократии\" вероятната победа на актьора се дължи най-вече на недоверие към \"старите политици\", предизвикано от \"неспирните корупционни скандали, някои реформи, спада в жизненото равнище, бедността . . .\" Симпатизантите на Порошенко изтъкват като негови заслуги, че е сближил Украйна със Запада, укрепил е армията и е избегнал риска от фалит на страната - една от най-бедните в Европа. Няма обаче нито един високопоставен служител, осъден за корупция, а конфликтът с проруските сепаратисти на Изток явно е в безизходица. Порошенко се представя като единствен защитник на Украйна от Владимир Путин. По време на дебати със Зеленски вчера той разкритикува \"пълната некомпетентност\" на своя съперник - \"един актьор без опит не може да воюва с руския агресор\", заяви сегашният президент. Киев и Западът обвиняват Москва, че предоставя военна помощ на сепаратистите. Участието на актьора в тази предизборна битка се очакваше с нетърпение след кампанията му, водена почти единствено в социалните мрежи. Натрупал 20 години сценичен опит, той не се обезсърчи и засили шокиращите си словесни атаки, като изтъкна, че се изправя като \"обикновен човек\" срещу \"най-богатия президент\" в историята на Украйна. \"Убеден съм, че ще успеем да разрушим системата\", заключи след едночасова дискусия Володимир Зеленски, съпроводен с викове и ръкопляскания от хилядите активисти на двата лагера, събрани на стадиона.", "date": "2019.04.21", "title": "Украйна чака новия си президент: Порошенко или Зеленски?"}
{"url": "https://www.faktor.bg/bg/articles/novini/svyat/izborite-v-severna-makedoniya-unizhenie-i-maka-ot-smyanata-na-imeto-stremezh-kam-es-i-nato", "text": "Северна Македония наскоро промени името си като част от споразумение с Гърция, което отвори пътя за присъединяването на бившата югославска република към НАТО и ЕС. Мнозина обаче се чувстват унизени от промяната и въпросът остава централен в президентските избори в страната. Министър-председателят на Северна Македония Зоран Заев и неговите социалдемократи се надяват да нанесат нов удар върху управлявалата дълго време националистическа партия ВМРО-ДПМНЕ на президентските избори този месец. СДСМ и неговият кандидат Стево Пендаровски се опитват да извлекат капитал от споразумението за името с Гърция, по силата на което към името на страната беше прибавено \"Северна\" и беше отворена вратата за членство в НАТО следващата година и евентуално начало на присъединителни преговори с ЕС през юни. Петдесет и пет годишният Пендаровски води кампанията си с посланието, че гласът за него е глас за НАТО и за Европейския съюз, което от своя страна ще проправи пътя за повече инвестиции и икономически растеж. ВМРО-ДПМНЕ, която управлява от 2006 до 2017 г. и въвлече страната в още по-дълбока конфронтация с Гърция по въпроса за името, за което Атина претендира, че принадлежи на една от нейните провинции, казва, че промяната на името противоречи и на закона, и на националните интереси. Президентът Георге Иванов от ВМРО-ДПМНЕ направи всичко в рамките на ограничените си правомощия да забави прилагането на споразумението, но възраженията му бяха неколкократно отхвърлени от парламента. Иванов беше на поста в продължение на два мандата и не може да се кандидатира отново. Неговата партия отказваше да предаде властта в продължение на половин година след изборите през декември 2016 г. и блокираше СДСМ и коалиционните му партньори - няколко партии на етническите албанци, да изберат ново правителство. След като в крайна сметка беше отстранена от властта, ВМРО-ДПМНЕ изпадна в хаос, като бившият й лидер и дългогодишен премиер Никола Груевски избяга от страната и получи убежище в Унгария, за да избегне затвор за корупция. Няколко други високопоставени представители на ВМРО-ДПМНЕ също бяха осъдени, а други все още са подсъдими по обвинения в корупция и злоупотреба с власт. Според скорошно социологическо проучване обаче кандидатът на ВМРО-ДПМНЕ Гордана Силяновска-Давкова изостава от Пендаровски с изненадващо малка разлика. Силяновска-Давкова е критик на споразумението за името с Гърция, като го определя като незаконно и унизително и обвинява правителството на Заев в корупция и непотизъм. Според проучване на агенция \"Рейтинг\", проведено между 8 и 14 април, Пендаровски има подкрепата на 38,3 процента от избирателите, докато Силяновска-Давкова - на 33,2 процента. Третият кандидат, Блерим Река, който е подкрепен от две партии на етническите албанци, би получил 12,6 процента от гласовете. Ако, както се очаква, никой от кандидатите не спечели повече от половината от гласовете, двамата с най-голяма подкрепа ще участват във втори тур на 5 май. На втория тур Пендаровски е по-вероятно да получи подкрепа от етническите албанци, които са между 25 и 30 процента от избирателите. Но за да бъде валиден вторият тур, в него трябва да вземат участие поне 40 процента от общо 1,8 милиона избиратели. Доколкото много македонци се колебаят между гнева от промяната на името на страната си и желанието за членство в НАТО и ЕС, съществува вероятност от висок процент неучастие. Референдумът на Заев за промяната на името не успя да мобилизира достатъчно подкрепа и да осигури необходимата избирателна активност, която достигна едва до 37 процента. Но референдумът не беше обвързващ и в крайна сметка Заев успя да прокара споразумението. БТА", "date": "2019.04.21", "title": "Изборите в Северна Македония: Унижение и мъка от смяната на името, стремеж към ЕС и НАТО"}
{"url": "https://www.faktor.bg/bg/articles/novini/balgariya/prezidentat-radev-izrazi-saboleznovaniya-kam-blizkite-na-zaginalite-v-shri-lanka", "text": "Държавният глава Румен Радев изрази съболезнования на президента Майтрипала Сирисена по повод загиналите и ранени много граждани при днешните атентати в Демократична социалистическа република Шри Ланка, съобщиха от прессекретариата на държавния глава. Нови експлозии в Шри Ланка, расте броят на жертвите на атаките \"Няма кауза, която да оправдава смъртта на хора, мирно честващи един светъл празник на възраждането и добродетелта\", е позицията на президента Радев. Президентът определя нападенията срещу религиозни храмове и невинни граждани, при които бяха убити и ранени стотици души, като особено отвратителен и варварски акт. Румен Радев изразява от името на българския народ и от свое име най-дълбоки съболезнования на семействата на загиналите граждани на Шри Ланка и отправя пожелание за бързо и успешно възстановяване на пострадалите при нападенията.", "date": "2019.04.21", "title": "Президентът Радев изрази съболезнования към близките на загиналите в Шри Ланка"}
{"url": "https://www.faktor.bg/bg/articles/novini/balgariya/tsvetanov-i-mladezhi-ot-gerb-posadiha-28-fidanki-v-rupite", "text": "Изключително съм щастлив, че за поредна година на Цветница имах възможността да бъда част от прекрасната инициатива на Младежи ГЕРБ-Благоевград \"Да пуснем корени в България\", която за 11-та поредна година се провежда в местността \"Рупите\". Това написа във фейсбук зам. председателят на ГЕРБ Цветан Цветанов. Пред всички присъстващи подчертах, че 28-те фиданки, които ще посадим по време на 11-та инициатива „Да пуснем корени в България, символизират членките на ЕС. Дръвчета са символ на това, че България е силна, когато е в Европейския съюз. Напомних, че преди 11 години идеята за инициативата дойде от Калин Каменов, който сега е кмет на един от най-големите областни центове – Враца. Калин преди 10 години се запозна с неговата прекрасна съпруга Мария, а преди 6 години точно тук на Рупите ѝ направи предложение за брак. Той наистина пусна корени в България. Посочих, че няма по-хубаво нещо в живота от семейството и в тази връзка призовах всички да прекарат заедно с близките си предстоящите светли християнски празници, защото именно у дома се зареждаме с най-хубавите емоции. По повод днешния ни личен празник с Калин Каменов - структурите на ГЕРБ ни подариха ръчно изработени и изрисувани великденски яйца с лика на Богородица. След края на официалната част младежите от ГЕРБ - Петрич изненадаха присъстващите с флашмоб. Веднага след това започна и засаждането на самите фиданки, разказва Цветанов.", "date": "2019.04.21", "title": "Цветанов и младежи от ГЕРБ посадиха 28 фиданки в Рупите"}
{"url": "https://www.faktor.bg/bg/articles/novini/svyat/id-poe-otgovornost-za-atentata-v-kabul", "text": "Терористичната групировка ИДИЛ пое отговорността за атаката срещу афганистанското министерство на комуникационните и информационни технологии в центъра на Кабул в събота, съобщиха  Ройтерс, цитирани от БТА. В ранните часове на съботния ден няколко нападатели, включително трима атентатори камикадзе, атакуваха правителствената сграда. При последвалата престрелка силите за сигурност успяха да ликвидират двама от нападателите. Над 2800 служителите на министерството, намиращи се в сградата, бяха евакуирани. По последни данни при атаката са загинали седем души - четирима цивилни и трима полицаи.", "date": "2019.04.21", "title": "ИД пое отговорност за атентата в Кабул"}
{"url": "https://www.faktor.bg/bg/articles/novini/balgariya/pochina-golyamata-balgarska-aktrisa-violeta-gindeva", "text": "Напусна ни голямата българска актриса Виолета Гиндева.  Тя си отиде на 72-годишна възраст след кратко боледуване, съобщиха от Народния театър \"Иван Вазов\".  Ще я запомним като най-обичаните лица на българското кино и театър, преподавател, но преди всичко като човек с непоклатим дух, устоял на повратностите на времето.", "date": "2019.04.21", "title": "Почина голямата българска актриса Виолета Гиндева"}
{"url": "https://www.faktor.bg/bg/articles/novini/svyat/bez-narusheniya-proticha-parviyat-tur-na-prezidentskite-izbori-v-severna-makedoniya", "text": "Без нарушения протича гласуването на първия тур от президентските избори в Северна Македония. Основните претендентите за поста са трима - Стево Пендаровски, издигнат от широка коалиция с участието на управляващия СДСМ, Гордана Силяновска - подкрепената от опозиционната ВМРО-ДПМНЕ и Блерим Река - номинация на Алианса на албанците и партията Беса. Изборният ден започна навреме и към обед протичаше нормално. Право на участие в изборите днес имат 1 милион 808 хиляди 131 души. Те ще могат да дадат своя глас в разкритите 3 хиляди 480 секции в цялата страна. Изборите в Северна Македония се следят от над 3 хиляди местни и над 400 международни наблюдатели. През целия ден ще работят разкритите горещи телефонни линии към националния омбдусман и граждански сдружения, на които ще се приемат сигнали за нарушения на изборния процес. За да бъде избран победител на първи тур в него трябва да участват над 904 хиляди души от имащите право на глас. Проучвания показват, че 40% от имащите право на глас още не са решили дали да се включат в изборите, а 22% казват, че няма да гласуват. Според бившия премиер Владо Бучковски този вот ще бъде „първи тест след сключването на Преспанския договор и промените на конституцията“. Другият важен въпрос е постигането на 40% изборна активност на втория кръг, за да могат изборите да бъдат признати за валидни. Затова в края на предизборната кампания политическите сили апелираха за активно гражданско участие. „Недоволството от властта, но и от опозицията, може да доведе до по-голяма степен на неучастие от обикновеното. Така че ако евентуално не бъде преодоляна бариерата за втория кръг, може да доведе до нова политическа криза“, смята Бучковски. Очакванията за активността на първия тур са тя да бъде на средно ниво, коментира в предаването „Неделя 150“ на програма „Хоризонт“ специалният пратеник на БНр в Скопие Георги Марков. Според него от нея ще зависи дали ще има втори тур на изборите, тъй като се изисква 40% от избирателите да отидат до урните, за да има валидно избран президент. Последни данни от социологически проучвания, оповестени преди седмица, сочат малка преднина от 3,7% за Стево Пендаровски, подкрепен от управляващия СДСМ, пред основния му опонент - Гордана Силяновска, зад която стои опозиционната ВМРО-ДПМНЕ. Пендаровски има една по-силна подкрепа от Силяновска сред албанската общност. Прогнозите са, че двамата вероятно ще отидат на балотаж. Блерим Река е подкрепян основно от албанци, но за него може да гласуват и етнически македонци, които харесват обещанието му за връщането на републиканизма, каза Марков. Преди изборите председателите на щабовете на тримата претенденти за президентския пост отправиха призив за провеждане на честни и демократични избори. Към него се присъедини и премиерът Зоран Заев, който апелира и за активно участие на сънародниците си в днешното гласуване и в насрочения за 5 май втори тур. В Северна Македония днес се провеждат и избори за кмет в Охрид, Дебър и Ново село.", "date": "2019.04.21", "title": "Без нарушения протича първият тур на президентските избори в Северна Македония"}
{"url": "https://www.faktor.bg/bg/articles/novini/svyat/156-ubiti-560-raneni-pri-teroristichnite-ataki-v-shri-lanka", "text": "Седем атентат бяха извършени тази сутрин в столицата на Шри Ланка, Коломбо, стотици загинаха или бяха ранени, съобщиха властите в страната.  Шест експлозии избухнаха почти едновременно на различни места в църкви и хотели в Шри Ланка в деня, когато християните католици и протестанти празнуват Великден. Седми взрив разтърси часове по-късно в хотел Tropical Inn в столицата, където по първоначални съобщения също има загинали. Жертвите на първите експлозии по различни данни са между 140 и 156 ранените са над 500. Току що беше потвърдена и осма експлозия в предградието Дематагода. Часове след първите атентати никой не е поел отговорност. По-рано днес обаче \"Франс прес\" съобщи за предупреждение, отправено от шефа на полицията преди 10 дни. Според него чуждо разузнаване е предупредило, че ислямистката група \"Таухид джамаат\" готви самоубийствени атентати в страната. Всички училища в Шри Ланка ще бъдат затворени в следващите два дни поради съображения за сигурност.  Премиерът Бойко Борисов и вицепремиерът Екатерина Захариева са изпратили съболезнователни телеграми до колегата си от Шри Ланка.  \"Моля да предадете най-искрените ни съболезнования към семействата на жертвите и пожеланията ни за бързо възстановяване на всички ранени. Скърбим заедно с шриланкийския народ \", се казва в посланията. Няма данни за пострадали български граждани. \"Не можете ли да не разпространявате снимки на убитите и да проявите малко уважение\", написа в \"Туитър\" министърът на икономическите реформи Харша де Силва. Той предупреди също, че в социалните мрежи \"някои хора отчаяно работят за всяване на расова дисхармония, което е отвратително\". Министърът предупреди, че властите може да бъдат принудени да блокират социалните мрежи на територията на Шри Ланка. Властите съобщиха, че са ограничили достъпа до социалните мрежи и приложения за размяна на съобщения.  НТД стана известна миналата година с оскверняването на будитстки статуи - будизмът е преобладаващата религия в Шри Ланка. В страната с население от 21 милиона души живеят около 1,2 милиона католици. Будистите представляват около 70 процента от населението, 12 процента са хиндуисти, мюсюлманите са 10 процента, а 7 на сто са християни. Посолството на Република България в Делхи е в постоянен контакт по линия на местното консулско сътрудничество с посолството на страните от ЕС в Делхи, където се подава актуална информация от Коломбо, в тази частност и от Делегацията на Европейския Съюз. Препоръчително е българските граждани в Шри Ланка да избягват места, в които се провеждат религиозни прояви или в близост до религиозни храмове, а също и да проявават предпазливост, ако са в близост до големи събирания на хора, протести или демонстрации. При нужда, българските граждани могат да се свържат с посолството на Република България в Делхи на тел.: + 91 11 26115549; +91 11 26115550 или при извънредна ситуация и в извън работно време на тел.: + 91 9910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2019.04.21", "title": "156 убити, 560 ранени при терористичните атаки в Шри Ланка (Обзор)"}
{"url": "https://www.faktor.bg/bg/articles/novini/svyat/imalo-e-balgari-v-edin-ot-vzrivenite-hoteli-v-shri-lanka-nevredimi-sa", "text": "В един от хотелите в Шри Ланка, в които бяха задействани взривни устройства, е имало българи, съобщават от МВнР. Те не са пострадали, сочи информацията на посолството ни в Индия към 12:00 ч. Дипломатическата служба има връзка с тях и ако е необходимо, ще им бъде оказано съдействие.  От МВнР препоръчват на българските граждани в Шри Ланка да избягват места, където се провеждат религиозни прояви или в близост до религиозни храмове, а също и да проявяват предпазливост, ако са в близост до големи събирания на хора, протести или демонстрации. При необходимост от съдействие българските граждани могат да се свържат с посолството в Индия на дежурен телефон : +919910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04 или имейл: crisis@mfa.bg. Пприпомняме, че тази при осем взрива в столицата на Шри Ланка Коломбо - три срещу църкви, три срещу хотели, един до зоологическата градина и един в предградията загинаха над 150 души и са ранени над 500.", "date": "2019.04.21", "title": "Имало е българи в един от взривените хотели в Шри Ланка, невредими са"}
{"url": "https://www.faktor.bg/bg/articles/novini/balgariya/ts-tsvetanov-balgariya-e-silna-kogato-e-v-evropeyskiya-sayuz", "text": "„28-те фиданки, които ще посадим по време на 11-та инициатива „Да пуснем корени в България”, символизират всяка една от страните-членове на ЕС, каза зам.-председателят на ПП ГЕРБ Цветан Цветанов по време на събитието, което за поредна година се организира от Младежи ГЕРБ - Благоевград, съобщи Фокус. По думите му дръвчета са символ на това, че България е силна, когато е в Европейския съюз.  Цветанов отбеляза, че инициативата е прекрасна, а инициатор за повеждането ѝ е Калин Каменов, който сега е кмет на един от най-големите областни центове - Враца и Младежи ГЕРБ-Благоевград, на която организация някога той е бил областен координатор. „Калин преди 10 години се запозна с неговата прекрасна Мария, а преди 6 години точно тук на Рупите ѝ направи предложение за брак. Аз искам да му благодаря, за това че действително той пусна корени в България и сега се развива във Враца. Спомням си, когато започнахме кампанията в града, че никой не вярваше, че той ще успее, но сега с всичко направено там се вижда и се оценява от хората. Благодаря и на неговата съпруга Мария, която не спира да го подкрепя през всичките тези години“, заяви Цветанов. Той подчерта, че семейството е най-хубавото нещо в живота. „С това искам да поощря и Андрей Новаков, който преди 2 години на Младежката академия в Сандански направи предложение за брак и сега има прекрасната Ема“, допълни Цветанов. Той пожела на всички присъстващи весели празници, защото според него в тези дни всеки един от нас е с най-близките си хора и наистина това е времето, в което трябва да се заредим позитивно.", "date": "2019.04.21", "title": "Ц. Цветанов: България е силна, когато е в Европейския съюз"}
{"url": "https://www.faktor.bg/bg/articles/novini/balgariya/daniela-daritkova-koordiniranata-ataka-sreshtu-gerb-dade-svoite-rezultati", "text": "„Координираната стратегия за атака срещу политическа партия ГЕРБ даде своите резултати. Ние, разбира се, сме отчели и негативите и позитивите. Винаги можем да се смирим и да понесем отговорността и го правим последователно, отново за разлика на нашите опоненти. Аз смятам, че тези нагласи, които се отчитат сега ще променим в хода на дебата ва европейските избори, като представим политики наистина, които могат да бъдат защитавани от нашите евродепутати“, коментира пред БНР председателят на парламентарната група на ГЕРБ и председател на здравната комисия в парламента Даниела Дариткова. „От колегите от БСП, които са главна опозиционна сила, не сме чули конкретика, въпреки че тези избори за тях са залог за промяна на статуквото според тях в България\", посочи още тя. „Това, на което сме заложили, е именно личности, които са вече познати в Европа, които са се доказали с инициативите, които са реализирали с досегашното си присъствие в Европейския парламент“, подчерта Дариткова. „БСП заложиха на нови личности, които тръгват от позицията на битката тук във вътрешнополитически план с ГЕРБ. Но все пак нека да си представим как ще изглежда България в Европейския парламент, когато първото действие, което ще се предприеме срещу водача на листата на БСП, е искане за отнемане на имунитета му. Защото - ще припомня, че г-жа Елена Йончева е обвинена за парне на пари в особено големи размери“, коментира още Дариткова.", "date": "2019.04.21", "title": "Даниела Дариткова: Координираната атака срещу ГЕРБ даде своите резултати"}
{"url": "https://www.faktor.bg/bg/articles/novini/svyat/zaradi-vazdushen-udar-tripoli-zatvori-edinstvenoto-si-letishte", "text": "Либийските власти затвориха единственото функциониращо летище в Триполи след въздушен удар срещу столицата, предаде Ройтерс. Летището е затворено с цел да се гарантира безопасността на въздушния транспорт, се казва на сайта му. Самото то не е засегнато от ударите. Очевидци са забелязали самолет или безпилотен самолет, който обикалял въздушното пространство на Триполи повече от 10 минути, преди да открие огън по южно предградие, където се водят някои от най-тежките боеве между силите на Либийската национална армия, командвана от маршал Халифа Хафтар и правителството на националното единство, базирано в Триполи. Няколко ракетни удара изглежда са ударили военен лагер на лоялните към правителството сили, предаде БТА. Засега силите на ЛНА изглежда не успяват да пробият отбраната на правителствените сили от юг. Ако обаче се потвърди информацията за нападение с безпилотен самолет, това ще говори за използване на по-усъвършенствани оръжия от досега. До момента силите на Хафтар използваха предимно хеликоптери и съветски самолети от армията на сваления през 2011 г. Муамар Кадафи, отбелязва Ройтерс.", "date": "2019.04.21", "title": "Заради въздушен удар: Триполи затвори единственото си летище"}
{"url": "https://www.faktor.bg/bg/articles/novini/balgariya/vtori-den-saytat-na-narodnoto-sabranie-ne-raboti", "text": "От вчера официалният сайт на Народното събрание не работи. Интернет-страницата на Народното събрание не се отваря, като на сайта пише: \"Няма достъп до този сайт\".   Няма никаква официална информация за причините довели до срива на официалната страница на българския парламент. Това не е първият случай когато сайтът на парламента се срива.", "date": "2019.04.21", "title": "Втори ден сайтът на Народното събрание не работи"}
{"url": "https://www.faktor.bg/bg/articles/novini/balgariya/tsvetanov-pozdravi-vyarvashtite-i-imennitsite-s-tsvetnitsa", "text": "\"Днес отбелязваме един от най-красивите християнски пролетни празници, а именно Цветница\", написа във Фейсбук зам.-председателят на ГЕРБ Цветан Цветанов. На този ден Христос влиза в Йерусалим, а вярващите разстилат пред него лаврови и маслинови клонки. По традиция осветените в църквата върбови венчета и китки се носят вкъщи и пазят от уроки и болести. Честит празник на всички празнуващи днес! Пожелавам ви здраве, късмет и семейна хармония, написа още той.", "date": "2019.04.21", "title": "Цветанов поздрави вярващите и именниците с Цветница"}
{"url": "https://www.faktor.bg/bg/articles/novini/balgariya/otkriha-obnoveniyat-hram-v-kladnishkiya-manastir", "text": "Откриха обновеният храм в Кладнишкия манастир \"Св. Николай Мирликийски\", съобщи пресцентърът на областната администрация. Старинната сграда е с подменен покрив, извършени са конструктивно-укрепителни и ремонтно-възстановителни дейности, а част от ценните стенописи са реставрирани. На празнична литургия Белоградчишкият епископ Поликарп е благодарил на дарителите и на местната общественост, помогнала Светата обител да претърпи духовно възраждане. Областният управител Ирена Соколова е дарила на църквата икона с посребрен обков и образите на Божията майка с Младенеца. Манастир \"Св. Николай Мирликийски\" е създаден към XVI-XVII в. на мястото на изчезнало средновековно селище при с. Кладница. Той е бил част от комплекса \"Софийска мала Света гора\". Многократно е дострояван, като последно това станало през XIX-XX в. По време на националноосвободителните борби Кладнишкият манастир е дал подслон на Дончо войвода и четата му. Тук намирали убежище и много възрожденски дейци.", "date": "2019.04.21", "title": "Откриха обновеният храм в Кладнишкия манастир"}
{"url": "https://www.faktor.bg/bg/articles/novini/balgariya/boyan-magdalinchev-deystviyata-i-retorikata-na-lozan-panov-sa-nasocheni-konkretno-sreshtu-glavniya-prokuror", "text": "\"Действията и реториката на председателя на ВКС Лозан Панов са насочени конкретно срещу главния прокурор Сотир Цацаров\", каза пред БНР Боян Магдалинчев, представляващ Висшия съдебен съвет. Така той коментира казаното от Панов, че „върховенството на закона и разделението на властите у нас са силно компрометирани, а ключови държавни институции са завладени от частни интереси“. Самият председател на ВКС е зависим от други среди, каза Магдалинчев и допълни: „Аз искрено се надявам г-н Панов това да го каже пред Висшия съдебен съвет, независимо дали в съдийската му колегия, или пленума. Защото той за втори път излиза с такива силни думи, а какви са зависимостите нека да ги каже пред нас, защото в съвета и в публикации пред медиите се говори, че той има други зависимости“: По думите му твърдения за такива зависимости излизат в различни печатни издания. „Нека да го каже пред нас с имена и конкретни факти и обстоятелства“, каза той. „Тук по-скоро битката е друга. Изтича мандатът на главния прокурор. Дали г-н Панов иска някой друг да заеме тези позиции и кой конкретно“, каза Магдалинчев Ако г-н Панов има свой фаворит „нека да го каже, защото поведението му е странно, то е насочено срещу главния прокурор, определено“, посочи още той. Запитан дали според него всичко е наред в съдебната система и в правилата, по които се води борбата срещу престъпността и корупцията по високите етажи, Магдалинчев каза: „В последните две години е много сериозно активирано, от страна на прокуратурата по отношение на голямата престъпност, поне това, което се образува като производство и Карнобат, и Арабаджиеви…Искрено се надявам да вървят нещата в тази посока. Има сериозно засягане на икономически интереси“. Той не прави връзка в конкретния случай между засягането на икономическите интереси и реториката на Лозан Панов, но „засегнати са и лобита, които стоят зад г-н Панов“. Магдалинчев коментира изказването на президента, че „Апартаментгейт“ е вододел дали ще останем общество, тънещо в корупция и безпътица, или ще поемем по пътя на правовата държава“. „Апартаментгейт“ като че ли е малко по-странична тема. В условията на пазарната икономика и на пазарните механизми, въпросът за придобиването на собствеността, в това число жилище, е въпрос на конкретно договаряне между продавач и купувач“. „Проблемът е в две посоки първо, ако има някаква зависимост на лицето, заемащо публична длъжност от това договаряне и вторият момент – произходът на средствата“ , каза Магдалинчев. Според него в случая с апартамента на Лозан Панов това е „сделка, която съпругата му е направила още преди сключването на брак, но нормално е, доколкото в момента той е председател на ВКС, той да отговори по някакъв начин за какво става въпрос и каква е позицията“. Би следвало поне този път той да проговори и нещо да каже, посочи още Магдалинчев. „Г-н Панов, председателят на ВКС и главният прокурор са магистрати, за разлика от членовете ва Висшия съдебен съвет, които в момента не са магистрати. По отношение на всички магистрати в Закона за съдебната власт има разработени правила за дисциплинарна отговорност. По отношение на тримата големи в Закона за съдебната власт няма разписани правила. Щом са магистрати, както са всички останали, би следвало да се разработят правила и за тях“, каза той, коментирайки идеята на правосъдния министър Данаил Кирилов за промяна на правилата на тримата големи в съдебната власт.", "date": "2019.04.21", "title": "Боян Магдалинчев: Действията и реториката на Лозан Панов са насочени конкретно срещу главния прокурор"}
{"url": "https://www.faktor.bg/bg/articles/novini/balgariya/d-valchev-tryabva-da-se-spre-praktikata-za-izpovyadvane-na-imotni-sdelki-pod-realnata-im-tsena", "text": "„Трябва да се спре практиката за изповядване на имотни сделки под реалната им цена, която се използва и от обикновените хора, но и от хората по високите етажи на властта\", коментира пред БНР деканът на Юридическия факултет в Софийския университет Даниел Вълчев. „Първото нещо, което не е наред, е фактът, че и двете страни по една сделка имат интерес да изповядват, когато говорим за покупко-продажба или друг вид прехвърляне, сделката на цена, която се отличава от действителната. Първото нещо, което трябва да се направи да се помисли как това нещо да се отстрани. Това не е нормална практика в другите европейски държави. Идеята, че и двете страни излъгват фиска, не трябва да ни се виждат като нещо нормално“, посочи Вълчев. Според него в България има твърде малко осъдителни присъди за корупция и то за не толкова значими случаи, докато усещанията на хората са, че корупцията е почти навсякъде около нас. По думите му се отваря една много голяма ножица между очаквания и резултати.", "date": "2019.04.21", "title": "Д. Вълчев: Трябва да се спре практиката за изповядване на имотни сделки под реалната им цена"}
{"url": "https://www.faktor.bg/bg/articles/novini/svyat/siriya-otdava-na-rusiya-pristanishteto-v-tartus-za-49-godini-moskva-shte-gradi-voenno-morska-baza", "text": "\"Сирия ще предаде в аренда за 49 години морското пристанище в Тартус\", съобщи руският вицепремиер Юрий Борисов след среща със сирийския президент Башар Асад. Решението да бъде предадено пристанището за експлоатация на Русия е взето на заседание на междуправителствана комисия през декември миналата година, а договорът ще бъде подписан тази седмица, съобщава \"Интерфакс\". Припомняме, че още през 2017 година стана известно, че в района ще бъде изградена пълноценна военно-морска база на руския флот.", "date": "2019.04.21", "title": "Сирия отдава на Русия пристанището в Тартус за 49 години, Москва ще гради военно-морска база"}
{"url": "https://www.faktor.bg/bg/articles/novini/svyat/frantsiya-iska-evropeyski-mehanizam-za-opazvane-na-kulturnoto-nasledstvo", "text": "Френският президент Еманюел Макрон ще предложи на ЕС механизъм за сътрудничество за опазване на заплашеното европейско културно наследство, който ще бъде обсъден на среща в Париж на 3 май, предаде АФП. Президентът е писал на своите колеги от европейските страни, предлагайки им създаването на механизъм за сътрудничество за опазване на заплашеното културно наследство чрез оказване на помощ, включително експертна, съобщи снощи Амели дьо Моншален, държавен секретар на Франция към министъра по въпросите на Европа и външните работи. \"Когато има голям пожар в Европа, механизъм за солидарност може да позволи даване на заем на самолети за гасене на пожари на други страни от ЕС. За опазване на културното наследство можем да си представим мрежа от експерти, чиито услуги да се предоставят според нуждите\", добави Дьо Моншален. Министърът на културата Франк Ристер покани министрите на културата и европейските въпроси да се съберат в Париж на 3 май.  \"Ако можем да се възползваме от подкрепата и опита на наши съседи за възстановяването на \"Нотр Дам\", ще се възползваме от случая\", увери той, подчертавайки изпитания от цяла Франция емоционален шок и проявите на щедрост.  \"Трябва заедно да подобрим политиката си в областта на културното наследство в нашите страни, а по-късно и на европейско ниво\", подчерта той.", "date": "2019.04.21", "title": "Франция иска европейски механизъм за опазване на културното наследство"}
{"url": "https://www.faktor.bg/bg/articles/novini/svyat/britanskata-kralitsa-elizabet-vtora-navarshva-93-godini", "text": "Британската кралица Елизабет Втора навършва 93 години на 21 април. Тя е родена в Лондон през 1926 година. Елизабет Втора е най-дълго управлявалият монарх в британската история. Нейно Величество често казва, че в трудни времена я крепят християнската вяра и максимата \"умереност във всичко\", изповядвана от кралица Виктория. Бъдещата кралица и по-малката ѝ сестра, принцеса Маргарет, се обучават в домашни условия. Когато баща им става крал през 1936 г., Елизабет се оказва вероятната престолонаследничка. За да се подготви за бъдещата си роля, тя започва да изучава право и конституционна история, както и изкуства, музика, езда и плуване.   През октомври 1940 г., едва 14-годишна, принцеса Елизабет произнася първата си публична реч. През 1947 г. е оповестен годежът на принцеса Елизабет и Филип Маунтбатън, който има гръцко, датско и германско кралско потекло. Сватбата им е няколко месеца по-късно в Уестминстърското абатство в Лондон. Младата принцеса Елизабет, вече майка на две деца - принц Чарлз и принцеса Ана, на 25-годишна възраст се озовава в центъра на британския политически живот, след като баща ѝ, крал Джордж Шести, умира внезапно през 1952 г. След като става кралица, Елизабет ражда още две деца - принцовете Андрю и Едуард. Преодолявайки редица спънки и предизвикателства през дългия си живот, кралица Елизабет Втора винаги е \"поддържала достойнството си, чувството си за дълг и прическата си\", заяви навремето актрисата Хелън Мирън, която спечели Оскар за превъплъщението си в образа на Нейно Величество във филма \"Кралицата\".", "date": "2019.04.21", "title": "Британската кралица Елизабет Втора навършва 93 години"}
{"url": "https://www.faktor.bg/bg/articles/novini/svyat/14-dushi-zaginaha-pri-napadenie-v-meksiko", "text": "Най-малко 14 души са загинали при нападение в Минатитлан, щата Веракрус, Мексико, предаде ДПА. Сред загиналите е и дете на 1 година. Според информациите, въоръжени са нахлули на семейно събиране и са открили огън. Предполага се обаче, че не те, а укрил се от бандата човек, е истинската мишена. Нападателите са успели да избягат. Припомня се, че за миналата година в страната са били регистрирани 33 000 убийства. Повечето са дело на мафията.", "date": "2019.04.21", "title": "14 души загинаха при нападение в Мексико"}
{"url": "https://www.faktor.bg/bg/articles/novini/svyat/eksplozii-izbuhnaha-po-vreme-na-velikdenskata-liturgiya-v-tsarkvi-v-shri-lanka", "text": "Експлозии избухнаха днес в най-малко две църкви в Шри Ланка, докато вярващите бяха на великденска литургия, предадоха световните агенции. Една от църквите се намира в северната част на столицата Коломбо, а втората в Негомбо, на север от столицата, предаде Франс прес. Агенцията съобщава за най-малко 80 пострадали. По данни на Ройтерс освен в църкви е имало експлозии и в най-малко два хотела.", "date": "2019.04.21", "title": "Експлозии избухнаха по време на Великденската литургия в църкви в Шри Ланка"}
{"url": "https://www.faktor.bg/bg/articles/novini/svyat/britanski-razuznavatelen-korab-vleze-v-cherno-more", "text": "Разузнавателният кораб HMS Echo на британския флот влезе в Черно море. Това е съобщено от „Босфор обзървър“, който следи за преминаващите през Босфора кораби, съобщи Нова телевизия. Според информацията на следящите трафика в Черно море корабът се е отправил на север. HMS Echo е предназначен за провеждане на разузнавателни операции в подкрепа на подводници или кораби-амфибии и може да предоставя информация в реално време. Корабът е снабден с три 6,6-милиметрови картечници M134, два 20-мм зенитни оръдия и четири картечници с голям калибър. Последно HMS Echo е бил в черноморски води през декември миналата година.", "date": "2019.04.21", "title": "Британски разузнавателен кораб влезе в Черно море"}
{"url": "https://www.faktor.bg/bg/articles/novini/svyat/severna-makedoniya-glasuva-za-prezident", "text": "Тази неделя в Северна Македония се провежда първия тур от президентските избори. За нов президент на западната ни съседка се състезават трима кандидати - Стево Пендаровски от управляващата коалиция, Гордана Силяновска-Давкова от опозиционната ВМРО-ДПМНЕ и Блерим Река, кандидат на двете аллбански формации - Беса и Алиансът на албанците. Пендаровски е най-вероятният победител на изборите за президент в Македония Право на глас имат 1 808 131 граждани. Изборният ден започва в 7.00 и приключва в 19.00 часа. Вотът ще бъде наблюдаван от 3094 местни 419 чужди наблюдатели. За да бъде избран на първия тур кандидатът за държавен глава трябва да получи поне 904 066 гласа. За да бъдат валидни изборите на втория тур трябва да гласуват 40 на сто от имащите право на глас или 723 253 пълнолетни граждани. Според последните социологически проучвания Пендаровски има лека преднина пред Гордана Силяновска-Давкова. Това са 6-и президентски избори от обявяването на независимостта на страната.", "date": "2019.04.21", "title": "Северна Македония гласува за президент"}
{"url": "https://www.faktor.bg/bg/articles/novini/svyat/balotazh-za-prezident-na-ukrayna-mezhdu-poroshenko-i-zelenski", "text": "Днес се провежда балотаж на президентските избори между настоящия държавен глава Петро Порошенко и комика Володимир Зеленски, новак в политиката. Проучванията на общественото мнение отреждат лесна победа на Зеленски. Размяна на обвинения беляза предизборния дебат в петък на Олимпийския стадион в Киев. Володимир Зеленски обвини Петро Порошенко в корупция: „Аз просто съм човек, обикновен човек, дошъл да разбие системата. Проблемът дори не е, че корумпирахте хората, а че ни отнехте пет години. Аз не съм ваш опонент, аз съм вашата присъда.“ Порошенко заяви по адрес на съперника си, който е комедиен актьор и филмов продуцент без политически опит, че прави страната за посмешище. Той обвини Зеленски, че не разполага с компетентността да заема най-високия пост в Украйна: „Имаме само красива опаковка, под която всеки може да намери желаното. Изправени сме пред външни предизвикателства и проблеми, които изискват кураж и международен опит от президента.“ В първия тур на вота Зеленски получи 30% от гласовете. Порошенко беше подкрепен от 16 на сто от избирателите. Социологическите проучвания, показват, че Зеленски е фаворит за спечелването на президентските избори в Украйна.", "date": "2019.04.21", "title": "Балотаж за президент на Украйна между Порошенко и Зеленски"}
{"url": "https://www.faktor.bg/bg/articles/novini/svyat/katolitsi-i-armentsi-v-balgariya-chestvat-vazkresenie-hristovo", "text": "Католиците честват най-големия християнски празник Възкресение Христово.  Разминаването с православните християни се дължи на двата различни календара. Православните спазват Юлиянския календар, а католиците – Григорианския. Въпреки, че Западната и Източната църква не честват заедно Възкресение, различия в обичаите почти отсъстват, отбелязва апостолическият екзарх епископ Христо Пройков. „Много малка е разликата между единия и другия Великден. Една седмица само ни разделя, за да бъде обгърнат целия свят от тази обща радост, че Иисус Христос наистина възкръсна“, обясни той. Как протича празничния ден в католическите семейства разказва Симеон Атков - член на римокатолическата енория „Свети Йосиф“ в София. „В къщи на неделния обяд се събира цялото семейство. Къщата трябва да бъде изчистена, прозорците - измити. Всичко старо трябва да бъде изхвърлено“. Вместо да търсят яйцето-бияч, католиците спазват друга традиция на Великденската трапеза. „Когато се съберем в къщи и се чукаме с яйцата, тогава яйцето всеки си го разделя на части и си ги раздаваме тези части от яйцата един на друг като символ на братска любов“, обясни Симеон Атков. Празничната литургия за Великден ще бъде отслужена в Плевенската католическа църква „Дева Мария от Фатима“, която е и първото светилище в чест на Дева Мария в Северна България. В Белене католиците се събират в храм „Свети Антон Падуански“. Отец Павел Кортези каза пред „Хоризонт“: %Близо сме до това посещение на папата. Този Великден ще се помолим специално за мир на Земята, мир в този свят. Да има мир в нашите сърца, да има мир в нашите семейства, в нашите общности и в целия свят между народите“. Ще се включи и най-възрастният свещеник - отец Йоско, който е на 92 години. „Той е бил ръкоположен от Блажения Евгений Босилков през 1951 г. и той продължава да служи заедно с мене, изповядва и хората. Той продължава да работи. Той винаги повтаря думите на Свети Павел: „Който не иска да работи, няма да яде\". Той участва винаги навсякъде“, добави отец Павел Кортези. Във Ватикана папа Франциск ще произнесе Традиционно великденско послание \"Към града и към света\" в 12 ч. от катедралата \"Свети Петър\". Освен католиците, Възкресение Христово честват днес и миряните на Арменската апостолическа православна църква в България.", "date": "2019.04.21", "title": "Католици и арменци в България честват Възкресение Христово"}
{"url": "https://www.faktor.bg/bg/articles/novini/balgariya/stanishev-naznachenieto-na-peevski-beshe-politicheska-greshka", "text": "\"Националният съвет на БСП си встъпи във функциите, пренареди листата за евроизборите, изстреля нагоре двама млади социалисти, включи силни хора от гражданската квота - Елена Йончева, Иво Христов, Велизар Енчев, така че вече не можем да говорим за еднолично решение\", започна помирително интервюто си пред бТВ президентът на ПЕС и кандидат за евродепутат от БСП Сергей Станишев. По думите му, егото му не страдало от това, че е едва пети в листата. \"Преди пленума казах, че подготвената листа е подарък за ГЕРБ, защото бях наясно, че ако не бях включен в нея това щеше да се превърне в основна тема на кампанията. ГЕРБ през цялото време щеше да атакува, да обвини БСП, че се е отказала от европейската си идентичност\", коментира той думите си. \"Състезанието на полето на \"патриотите\" не е силната страна на БСП\", критикува той индиректно политическата линия на Нинова. \"Въпросът с Истанбулската конвенция е затворен в България от решението на КС. Но да бъдем наясно, тук не става дума за \"джендъри\", а за насилието върху жените\", избегна той въпроса за конфликта между него и Нинова по темата за Конвенцията. \"Прекалено дълго време БСП занимава хората със себе си, това не интересува никого\", заяви Станишев. \"Мога да дам пример, че като лидер на опозицията 2009-2013 година не съм имал нито една среща с премиера Борисов. Аз съм първият, който се противопостави на ГЕРБ\", похвали се той и заяви, че винаги е \"странял от разни олигарси\". \"Очевидно, че назначението на Пеевски беше политическа грешка и аз съм си платил цената за това\", призна Станишев.", "date": "2019.04.21", "title": "Станишев: Назначението на Пеевски беше политическа грешка"}
