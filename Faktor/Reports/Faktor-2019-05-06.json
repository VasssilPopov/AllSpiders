{"url": "https://www.faktor.bg/bg/articles/lavrov-zaplashi-sasht-voennata-namesa-vav-venetsuela-shte-e-katastrofalna", "text": "Руският външен министър Сергей Лавров проведе разговори с американския си колега Майк Помпейо във Финландия, след които предупреди, че военната интервенция на САЩ във Венецуела ще бъде катастрофална и неоправдана, предаде Ройтерс, цитирана от БТА. Двамата първи дипломати се срещнаха в кулоарите на форума на Арктическия съвет във Финландия. Лавров каза пред репортери, че срещата е била конструктивна и че двамата с Помпейо са постигнали умерен напредък по отношение на стратегическото ядрено партньорство. Той каза още, че руският президент Владимир Путин и президентът на САЩ Доналд Тръмп ще имат възможност да се срещнат отново след срещата им на върха в Хелзинки миналата година.", "date": "2019.05.06", "title": "Лавров заплаши САЩ: Военната намеса във Венецуела ще е катастрофална"}
{"url": "https://www.faktor.bg/bg/articles/novini/svyat/prints-hari-stana-tatko", "text": "Меган Маркъл роди момче. Принц Хари се разплака от радост, съобщава Sky News. По-рано днес от Бъкингамския дворец съобщиха, че Меган Маркъл е в постъпила в родилното отделение тази сутрин заедно със съпруга си принц Хари. 37-годишната майка имаше намерение да роди в дома си, но тъй като бебето е преносено, ще се наложи да се роди в болница. Новината, че Меган е бременна, беше обявена през октомври, по време на обиколката на кралската двойка в Австралия и Нова Зеландия.", "date": "2019.05.06", "title": "Принц Хари стана татко"}
{"url": "https://www.faktor.bg/bg/articles/novini/svyat/pompeo-osadi-agresivnoto-povedenie-na-rusiya-i-kitay-v-arktika", "text": "\"САЩ ще засилят присъствието си в Арктика, за да контролират \"агресивното поведение\" на Китай и Русия в богатия на ресурси регион, заяви в понеделник държавният секретар на САЩ Майк Помпео, цитиран от AFP. Говорейки преди преговорите във Финландия между осемте арктически държави, Помпео предупреди, че \"регионът е станал арена на световната сила и конкуренция\" благодарение на огромните си залежи от петрол, газ, минерали и рибни запаси. Той осъди опитите на Китай, който има статут на наблюдател в Арктическия съвет, да се разглежда като \"близо до Арктика\", позовавайки се на опасенията на Пентагона, че Китай се стреми да установи постоянно присъствие в полярния регион, включително чрез разполагането на подводници като противодействие на ядрени атаки. \"Има само арктически държави и неарктически държави. Не съществува трета категория и да се твърди друго няма правна стойност\", каза той, добавяйки, че дейностите на Китай в региона трябва да бъдат внимателно наблюдавани. \"Моделът на агресивно поведение на Китай навсякъде другаде ще покаже как се отнася към Арктика\", каза той. Помпео също отхвърли руските териториални претенции за нови, по-бързи търговски пътища, които се отварят през региона заради топенето на лед. \"В Северния морски маршрут Москва вече неправомерно изисква от другите държави да искат разрешение за преминаване, изисква руските морски пилоти да бъдат на борда на чуждестранни кораби и заплашва да използва военна сила, за да потопи онези, които не изпълняват\", каза Помпео. \"Тези провокативни действия са част от модел на агресивно руско поведение в Арктика.\" Помпео каза, че САЩ ще засилят сигурността и дипломатическото си присъствие в Арктика, отчасти чрез военни учения, засилено военно присъствие и чрез възстановяване на американския ледоразбиващ флот. \"Само защото Арктика е място на дивата природа не означава, че тя трябва да стане място на беззаконие\", каза той. По-рано Русия заяви, че стремежът на Москва към военно и икономическо развитие в Арктика не е заплаха за други страни. \"Ние не правим нищо друго освен да гарантираме сигурността на страната. Всичко, което правим в Арктика, е насочено към това и само към това. Ние не заплашваме никого,\" каза външният министър Сергей Лавров на арктически форум в Санкт Петербург миналия месец. В рамките на Арктическия съвет Помпео ще се срещне и със Сергей Лавров, за да обсъдят Венецуела. След това държавният секретар на САЩ ще продължи европейската си обиколка с посещения във Великобритания, Германия и Гренландия.", "date": "2019.05.06", "title": "Помпео осъди агресивното поведение на Русия и Китай в Арктика"}
{"url": "https://www.faktor.bg/bg/articles/novini/svyat/imeto-mohamed-porazyavashtata-sila-na-edna-lazha", "text": "След като български медии тиражираха „новината\", че „Мохамед е най-популярното име за новородени момчета в Берлин“, предизборният слоган на ВМРО „Браним България“ най-после се напълни със съдържание. Ще ни бранят от берлинските Мохамедовци. Така както ни бранят от Мохамедовците на границата. А сега ето данните от статистиката, провокирала новината за името Мохамед: през 2018 година 1,26% от новородените в Берлин общо 22 177 момчета са били кръстени на името на пророка Мохамед (във всичките му варианти на изписване). Иначе името е на 24-о място в списъка на най-популярните момчешки имена в Германия. На първо място при момчетата е Паул, а при момичетата - Мари. Какво ви идва най-напред наум, когато чуете, че Мохамед е най-популярното име сред новородените в Берлин деца от мъжки пол? Че мюсюлманите са „превзели“ германската столица? Или че раждат най-много? И двете съждения не отговарят на истината, но новината, излязла на медийното тържище през медии като британския „Дейли Мейл“ и ултрадесния американски сайт „Брайтбарт“, често уличаван в разпространението на конспиративни теории и фалшиви новини, вече е поразила целта. А я е поразила, защото онлайн платформите позволяват нещо, което добрите стари печатни медии не могат - таргетират аудиторията. Оттук нататък е лесно: поразената цел - потенциални гласоподаватели на евровота, изригва във форуми и социални мрежи за опасностите от „безконтролната миграция“, за „застрашената християнска Европа“, за необходимостта „да браним идентичността си“. Така осколките от „новината\", подобно на противопехотна мина, поразяват и хора, които дори не са я прочели. А всъщност можеше да вкараме малко здрав смисъл в цялата тази дискусия. Или поне елементарен анализ. Особено ако повечето български медии, разтръбили „новината“, бяха цитирали първоизточника ѝ или бяха проявили поне малко критичност при съобщаването ѝ. Но освен функционална грамотност на журналистите, а не всеядност заради брой прочитания, необходимо е и това: критично мислене у потребителите на информация, утвърдени и спазвани от медиите етични стандарти, прозрачност на финансирането - изобщо всичко това, което гарантира по-предни места в класациите за медийна свобода. Новината за бебетата, кръстени Мохамед, е отразена по съвсем различен начин в медии като шведската „The Local\", където изречението „Мохамед, във всички варианти на изписването, също е сред популярните имена в Германия\", идва чак в последната част на информацията. Но в Швеция, която е неизменно в топ 3 на класациите за медийна свобода, „държавата съдейства на различни медии, за които преценява, че са важни за развитието на обществото като цяло или за отделни социални, етнически и малцинствени групи. Тази форма може да бъде илюстрирана чрез дейността на шведското правителство, което подпомага малки, финансово нестабилни издания, ограничава монополизацията на вестникарския пазар и запазва разнообразието от мнения“ (Мария Попова, „Журналистическата теория“). Българските управляващи явно имат други разбирания - те допускат монополизация както на медийния пазар, така и на разпространението на издания, а подпомогането на медии не е в името на плурализма. В такава среда фалшивите новини имат още по-голяма поразяваща сила. А новините, които не са поставени в контекст, кънтят пропагандно. Да, отварянето на границите промени демографската ситуация в най-голямата икономика на ЕС. Според данни, публикувани от авторитетното издание „Политико“, през 2016 броят на новородените в Германия е достигнал пик, „което се дължи на повишената имиграция, но и на подобрените икономически условия“. Броят на бебетата, родени от граждани на Германия, се е увеличил с 3%, докато броят на родените от жени, които не са германки, е нараснал с 25% в сравнение с предходната година. България не е „застрашена“ от такава тенденция. По данни на Евростат, страната ни се нарежда сред шестте държави в ЕС, наред с Литва, Латвия, Полша, Румъния и Хърватия, в които броят на емигрантите надвишава този на имигрантите. А що се отнася до родените в България деца на родители чужденци, най-големият дял се пада на гражданите на Русия - почти 26%, близо 15% са турци, около 15% - сирийци, под 7% са украинци и малко под 5% - британци. Обезкървяването на българската нация бе забелязано и от папа Франциск, който в първия ден от визитата си призова българите да отворят сърцата и домовете си за мигрантите, тъй като България, загубила голяма част от населението си именно заради емиграцията, би трябвало да осъзнава какво кара хората да търсят по-добро бъдеще извън родината си. Затова когато четем новини за родени в Европа бебета с името Мохамед, нека не забравяме, че някъде там, извън България, се раждат много деца с имена като Иван, Георги или Яна, чиито родители са предпочели да живеят в страни с действаща демокрация, с работещо правосъдие и с възможности за кариерно развитие, което не изисква партийно раболепие. Няма да ни навреди и това: малко хигиена на информационните източници. Защото очевидно се налага да браним здравия си разум.", "date": "2019.05.06", "title": "Името Мохамед: Поразяващата сила на една лъжа"}
{"url": "https://www.faktor.bg/bg/articles/novini/balgariya/kogo-razrabotva-shesto-upravlenie-na-ds-po-liniya-na-vatikana", "text": "Шесто управление на ДС за борба срещу идеологическата диверсия е една от структурите на репресивния апарат на БКП, която е работило по направление Ватикана. Сайтът   публикува онлайн един документ на идеологическото управление на ДС, от който става ясно кого е следяло то по линия на Светия престол. Той представлява строго секретна справка относно: Състоянието на оперативното стопанство по линия Ватикана от 1984 г. От него се разбира, че Шесто е водило две дела за оперативна разработка на католици в чужбина. Първото е срещу монсеньор Георги Елдъров. Той е роден през 1926 г. в с. Топузларе, сега Зорница, Ямболска област в семейство на християни католици от източен обряд. На 12 годишна възраст е изпратен в Италия. Завършва духовна семинария в гр. Асизи и дава монашески обет. През 1947 г. завършва богословие в Папския богословски факултет в Рим. Той е единственият българин, който взема участие във Втория ватикански събор (1960-1965) като експерт. През 1966 г. в храма „Сан Клементе”, където е гробът на равноапостола просветител св. Кирил, Георги Елдъров е възведен в архимандритски сан. В продължение на 27 години е визитатор на Светия престол за българите католици в чужбина. Проф. Георги Елдъров е основател на Българския католически книжовен архив в Рим, както и на католическия вестник „Абагар” и българския книжовен дом „Абагар”. От 1966 до 1991 г. монсеньор Елдъров ръководи българската секция на радио „Ватикана”. Втората разработка е срещу Иван Софранов, католически свещеник, сътрудник на радио „Ватикана”. В страната Шесто е водило общо 34 разработки по линия на католическото духовенство. Освен това е наблюдавало и близо 30 пратеници на Ватикана и католически организации. Документът е включен в разширения електронен вариант на сборника „Държавна сигурност и вероизповеданията – част 2. Мюсюлманско изповедание и Католическа църква в България 1944-1991”, издание на Комисията по досиетата, 2017 г.", "date": "2019.05.06", "title": "Кого разработва Шесто управление на ДС по линия на Ватикана"}
{"url": "https://www.faktor.bg/bg/articles/novini/svyat/severna-makedoniya-zagubiha-natsionalistite-likuvat-proevropeytsite", "text": "Северна Македония направи своя избор и спести на страната нови политически вълнения. С този избор бе потвърден прозападният ѝ курс. Македонците подкрепиха Стево Пендаровски, който е професор по политология и координира усилията на Северна Македония за присъединяване към НАТО.  Балотажът за президентския пост се превърна в надпревара между проевропейците и националистите. Защото обществото е дълбоко разделено поради промяната на името по силата на постигнатото споразумение с Гърция. На продължилия десетилетия спор за името официално бе сложен край през февруари, когато \"Република Македония\" беше преименувана в \"Северна Македония\" - стъпка, която отвори пред страната вратите към НАТО и ЕС. В предизборната кампания Пендаровски и конкурентката му Гордана Силяновска-Давкова застанаха на диаметрално противоположни позиции по въпроса. И двамата обаче обещаваха, ако победят, да се погрижат за належащите промени, които тежат на страната от десетилетия: стагнираща икономика, висока безработица, корупция и шуробаджанащина, както и неефективно управление. В Северна Македония президентът има по-скоро представителни функции.  Пендаровски ще трябва да реши и още една задача, която предшественикът му Георге Иванов беше загърбил: да бъде коректив на правителството в Скопие. Досегашният президент беше по-скоро проводник на управляващите преди това националисти от ВМРО-ДПМНЕ. Той превърна президентската служба в един вид убежище на националистическото безумие и антизападните настроения, неспособността и боязливостта му съсипваха страната. През 2016 г. той амнистира всички политици, които бяха съдебно преследвани, само за да защити политическия си ментор Никола Груевски - тогавашния премиер в Скопие. Междувременно Груевски емигрира по своя воля в Будапеща, където е под закрилата на унгарския премиер Виктор Орбан. Вярно е, че обявената от Иванов амнистия беше отменена месеци по-късно под силния международен натиск. Но щетите вече бяха станали непоправими. Следващата грешка на Иванов бе неговият отказ да даде на парламентарното мнозинство мандат за сформиране на правителство. Така той с месеци удължи политическата криза в страната, която на 27 април 2017 г. достигна кулминацията си: тълпа от националисти  нахлу в парламента, след като мнозинството от социалдемократи и депутатите от албанското малцинство бяха избрали албанец за председател на парламента. В самия край на мандата му ЕС и западните държави оттеглиха подкрепата си за Иванов, който блокира работата на правителството, отказвайки да подпише важни закони, приети под новото име Северна Македония. Новият президент Стево Пендаровски трябва сега да възвърне достойнството и авторитета на президентската институция. Което едва ли е особено амбициозна задача - особено на фона на опита от последните години и сравнително ниските очаквания към новия държавен глава. Никой обаче не изисква от новоизбрания президент някакви геройства. Северна Македония просто има нужда от един почтен, най-нормален президент. Да се надяваме, че в лицето на Пендаровски вече си го е получила.", "date": "2019.05.06", "title": "Северна Македония: Загубиха националистите, ликуват проевропейците"}
{"url": "https://www.faktor.bg/bg/articles/papa-frantsisk-tryabva-aktiven-i-ukrepen-mir-sreshtu-vsichki-formi-na-bezrazlichie", "text": "\"Трябва да имаме активен и укрепен мир срещу всички форми на безразличие\". Това каза папа Франциск по време на общото събитие за мир с представители на различните вероизповедания.  „Молихме се за мир. Любовта на Иисус е променила погледа му и Го е накарала да вярва, че във всеки един има проблясък на светлината. Любов, която Го е накарала да бъде истински миротворец. Всеки от нас по Неговия пример също е призван да стане строител, ковач на мира. Мир, за който трябва да се борим“, заяви папа Франциск. Той посочи, че трябва да имаме активен и укрепен мир срещу всички форми на безразличие. „Мирът изисква и моли да направим от диалога път за взаимно опознаване, за да се срещнем в това, което ни обединява, да се уважаваме в това, което ни разделя, и да се научим да гледаме на бъдещето като възможност“, каза още Светият отец. „На това място – пл. „Независимост“, в продължение на векове са идвали софиянци – българи, принадлежащи към различни културни и религиозни групи, за да разговарят. Нека това символично място да се превърне в символ и на мир. Нека мирът се разпространи по цялата земя – в нашите семейства, във всеки от нас и особено по тези места, където толкова много гласове са били заглушени от войната и игнорирани от смазващото участие на заинтересовани групи. Нека всички да съдействат за този стремеж – представителите на религията, културата, политиката. Нека всеки да каже „Господи, направи от мен инструмент на своя мир“, каза още папа Франциск. След словото си той се ръкува с представителите на всички вероизповедания, което е един своеобразен символ на мир. От сцената на столичния пл. „Независимост“ бяха отправени арменска молитва за мир, мюсюлмански призив за молитва и смирена молитва на Св. Франциск от Асизи. По време на събитието прозвуча православната молитва „Дядо Господи, прости ме“ по текст на Иван Вазов, еврейската песен „Амин“, песен „Молитва за България“, Пасхална Алилуя.  В края на церемонията на площада в небето над София полетяха гълъби и балони в цветовете на българското знаме и знамето на Светия престол.", "date": "2019.05.06", "title": "Папа Франциск: Трябва активен и укрепен мир срещу всички форми на безразличие"}
{"url": "https://www.faktor.bg/bg/articles/novini/svyat/makron-iska-rusiya-v-saveta-na-evropa-po-vreme-na-predsedatelstvoto-na-frantsiya-v-es", "text": "Френският президент Еманюел Макрон, чиято страна ще поеме в средата на този месец ротационното председателство на Съвета на Европа, изрази днес желание Русия да остане член на тази организация, предаде Франс прес. \"Съветът на Европа има нужда от Русия, както Русия и руснаците имат нужда от Съвета на Европа, което означава, че правата й на държава членка ще бъдат спазвани, но и че Русия ще изпълнява ангажиментите си към институцията\", каза Макрон на среща в Елисейския дворец с генералния секретар на организацията Турбьорн Ягланд. Съветът на Европа, който чества вчера 70 години от основаването си, от няколко години е в остри разногласия с Русия, а ситуацията може още повече да ескалира през юни, когато ще бъде избран приемник на Ягланд. За да бъде санкционирана анексията на Крим през 2014 г., бе отнето правото на глас на Русия в Парламентарната асамблея на Съвета на Европа. Москва реагира, като замрази през 2017 г. годишната си вноска от 33 милиона евро в годишния бюджет и заплаши с напускане, ако не бъдат възстановени правата на нейните представители в ПАСЕ и ако не може да участва в избирането на нов генерален секретар.", "date": "2019.05.06", "title": "Макрон иска Русия в Съвета на Европа по време на председателството на Франция в ЕС"}
{"url": "https://www.faktor.bg/bg/articles/novini/svyat/pilotat-na-katastrofiraliya-ruski-samolet-zaradi-malniya-zagubihme-radiovrazka", "text": "Руски медии цитираха пилот на самолета на Аерофлот, който снощи избухна в пламъци при аварийно кацане в Москва, че машината е била без радиовръзка заради удар от мълния, предаде Асошиейтед прес. При пожара след кацането загинаха 41 души от общо 78 на борда. Самолетът Сухой SSJ100 беше излетял за Мурманск по време на буря, но бързо се върна за аварийно кацане. Пилотът Денис Евдокимов беше цитиран от телевизия \"Звезда\" и в. \"Комсомолская правда\" да казва, че \"заради мълнията загубихме радиовръзка и преминахме в режим на минимално пилотиране. . . т.е. без компютър, както е обичайно, а директно. В авариен режим\", обясни пилотът, цитиран от Франс прес. \"Успяхме да възстановим радиовръзката на честотата за спешни случаи, но за кратко и с прекъсвания. Успяхме да кажем няколко думи и после връзката изчезна\" Според бордния командир причина за пожара е твърдото кацане и това, че резервоарите на машината са били пълни. Държавната телевизия цитира стюардесата Татяна Касатника, че \"излетяхме, влязохме в облак, имаше силна градушка и в този момент имаше изпукване и някакво проблясване, като електричество\".  Руският министър на транспорта Евгений Дитрих каза днес, че от обгорелите останки на летище Шереметиево са извадени 41 тела. Шестима души са оцелели и са в болница. На страницата си в социалната мрежа \"ВКонтакте\" кметът на Москва Сергей Собянин написа, че станалото е \"ужасна трагедия\" и трима от загиналите са московчани.", "date": "2019.05.06", "title": "Пилотът на катастрофиралия руски самолет: Заради мълния загубихме радиовръзка"}
{"url": "https://www.faktor.bg/bg/articles/novini/svyat/obrat-v-turtsiya-otmenyat-rezultatite-ot-kmetskite-izbori-v-istanbul", "text": "Висшата избирателна комисия на Турция реши днес да отмени резултатите от изборите за кмет на Истанбул, на които бившият премиер Бинали Йълдъръм, който беше кандидат на управляващата Партия на справедливостта и развитието, претърпя поражение, съобщава ТАСС, позовавайки се на Анадолската агенция.  Висшата избирателна комисия също така взе решение за повторно провеждане на кметските избори в Истанбул. Съгласно закона новото гласуване може да се състои през юни, посочва агенцията, предаде БТА. Кметските избори в Истанбул на 31 март бяха спечелени с малка преднина от Екрем Имамоглу, кандидат на опозиционната Народнорепубликанска партия. Той встъпи в длъжност миналия месец.", "date": "2019.05.06", "title": "Обрат в Турция: Отменят резултатите от кметските избори в Истанбул"}
{"url": "https://www.faktor.bg/bg/articles/obshtestvo/ulitsata/zadarzhaha-dve-detsa-otpravili-zaplahi-kam-papa-frantsisk", "text": "Задържани са две деца на 10-12-годишна възраст, които са оправили заплахи към папа Франциск на тел. 112.  Полицията изяснява самоличността им, предаде БТА. По-късно стана ясно, че учениците са звъннали с фалшив сигнал за бомба. От МВР не уточниха повече подробности.", "date": "2019.05.06", "title": "Задържаха две деца, отправили заплахи към папа Франциск"}
{"url": "https://www.faktor.bg/bg/articles/obshtestvo/zakon-i-red/mvr-izdirva-78-godishen-mazh-prostrelyal-sina-si", "text": "Полицията издирва 78-годишен мъж, който е прострелял и ранил сина си. Това съобщиха от пресцентъра на МВР. Около 12.00 часа е получен сигнал за възникнал скандал в къща в село Ропот. На място веднага е изпратен полицейски екип. По първоначални данни, при разразилата се разпрата между баща и син, 78-годишният мъж е прострелял и ранил сина си – на 52 години, след което се е укрил. Пострадалият е откаран в болница, на място е извършен оглед. Предприети са действия по издирването на 78-годишния мъж. По случая е образувано досъдебно производство.", "date": "2019.05.06", "title": "МВР издирва 78-годишен мъж, прострелял сина си"}
{"url": "https://www.faktor.bg/bg/articles/papa-frantsisk-tryabva-da-badem-vnimatelni-v-postavyaneto-na-etiketi-na-drugite", "text": "Днес трябва да бъдем внимателни в поставянето на етикети на другите хора. Това каза папа Франциск в словото си по време на среща с католическата общност в Раковски. Представители на католическата общност в Раковски се обърнаха към папа Франциск с думите: „Вие, наследникът на Св. Петър, сте тук сред нас, за да лекувате нашите сърца и да помогнете на очите ни да гледат с вярата и любовта. Благодарим Ви, че ни посетихте. Присъствието Ви в България е благодат за нас“. Светият отец получи икона като подарък от католическата общност. От своя страна, папа Франциск заяви: „Днес сме изпаднали в момент на прилагателните, на етикетите. Този човек е такъв, онзи – онакъв, и т.н. А Бог не иска това. Човекът е личност, човекът е образ божий. А само Бог може да слага прилагателни. Това се отнася също и за тези, които се занимават със сплетни. Колко лесно до нас стигат клюките, винаги лепваме някакви етикети на хората. Трябва да преминем от културата на прилагателните към културата на съществителните. Този, който обича, не си губи времето, за да се оплаква. Той винаги вижда нещо конкретно, което може да направи. Песимистите никога нищо добро не правят, те рушат всичко. Когато си мисля за песимиста, се сещам за една хубава торта, на която той слага оцет и съсипва всичко. Песимистите съсипват всичко, докато любовта винаги отваря вратите. Господ е един нелечим оптимист, винаги се стреми да ни води напред“, посочи папа Франциск и подчерта, че оптимистът е мъж или жена, който създава надежда в обществото.", "date": "2019.05.06", "title": "Папа Франциск: Днес сме изпаднали в момент на прилагателните и на етикетите"}
{"url": "https://www.faktor.bg/bg/articles/novini/balgariya/boyko-borisov-pravitelstvoto-shte-prodalzhi-da-podobryava-materialnite-usloviya-za-voennite", "text": "\"Честит Ден на храбростта и празник на Българската армия! Поздравявам всички достойни българи за службата им към родината, на всички смели момчета и момичета, които пазят небето, морето и границите ни\", написа във Фейсбук премиерът Бойко Борисов. \"Радвам се, че си изпълнихме обещанието за празника да бъде възстановено Военновъздушното училище „Георги Бенковски”. Правителството ще продължи да подобрява материалните условия за военните, като предстои да отпуснем около 2 млрд. лв. за нова военна техника, която ще бъде на най-високо световно ниво.  Днес почитаме и Свети великомъченик Георги Победоносец. Честит празник!\", се казва още в профила на Борисов.", "date": "2019.05.06", "title": "Бойко Борисов: Правителството ще продължи да подобрява материалните условия за военните"}
{"url": "https://www.faktor.bg/bg/articles/radev-i-ninova-se-pregarnaha-na-lyubimoto-si-predizborno-myasto", "text": "Корнелия Нинова и Румен Радев се прегърнаха на едно от любимите си места в София. Двамата си честитиха празника на Паметника на Незнайния воин, където през 2016 година лидерката на БСП доведе държавния глава, за да го представи официално пред медиите. Тогава Корнелия Нинова и Румен Радев поднесоха венци пред паметника на 9-ти септември, за да уважат заедно партийния празник. Въпреки клетвите и на двамата, че няма нищо общо помежду им, очевидно топлите връзки не са изстинали и между \"Позитано\" 20 и \"Дондуков\" 2 кипят топли чувства.  За своя компания Нинова беше поканила и бившия си депутат Славчо Велков, който се отказа по здравословни причини от парламента. Снимката на щастливия момент публикува самата председателка на левицата във Фейсбука си и поздрави за празника военните. Сцената с прегръдката заприлича на връщане на жеста от страна на Румен Радев, когато по същия начин получи подкрепата от БСП и Нинова преди президентските избори. Въпреки че социалистите отричат за топлите отношения с държавния глава, той не спира да удря рамо на опозицията, въпреки че е държавен глава на всички българи.", "date": "2019.05.06", "title": "Радев и Нинова се прегърнаха на любимото си предизборно място"}
{"url": "https://www.faktor.bg/bg/articles/novini/balgariya/premierat-papata-nosi-drehata-koyato-mu-podarih-vsichko-iskat-da-oporochat", "text": "\"На всяко хубаво нещо искат да турят една лъжица катран\". Това каза пред журналисти в Пловдив министър-председателят Бойко Борисов във връзка с посещението на папа Франциск в България.  \"Гледам, че сега папата коментират, че казал за мигранти. Защо искат да опорочат и едно такова силно политическо посещение и за народа, и за хората, и за католиците? Едва ли не дошъл да ни докара мигранти“, заяви Борисов. „Просто на всяко хубаво нещо искат да турят една лъжица катран. А видяхме, че той се наведе, целуна на патриарха иконата. Веднага си облече дрехата, подарък от мен, с която служи и сега в Раковски. От снощи досега всеки ден киселото мляко си спомня – най-много това му харесва. В менюто му е само кисело мляко. Дайте да се радваме малко“, коментира министър-председателят.", "date": "2019.05.06", "title": "Премиерът: Папата носи дрехата, която му подарих, всичко искат да опорочат!"}
{"url": "https://www.faktor.bg/bg/articles/novini/svyat/aleksandar-vuchich-kosovo-shte-poluchi-nezavisimost-i-suverenitet-na-tsyalata-teritoriya", "text": "Сръбският президент Александър Вучич заяви днес, че Косово ще получи независимост и суверенитет в бъдеще не защото той ще го признае, а защото решението, което той предложи, не е било прието, без да уточни какво точно е предложил и на кого, цитира думите му македонското електронно издание “МКД“.  Вучич заяви пред \"Пинк ТВ\", че \"това, което той е предложил, не може да бъде прието без ужасен натиск от страна на някои страни и техните разузнавателни служби, които са насочили цели агенции в различни партии, политически, медийни и други проекти\". Той също така каза, че онези, които го критикуват, казват, че не са чули никакво неговото предложение и все пак го атакуват. „Виждате ли лицемерието като цяло. Казвате, че не сте чули какво съдържа това предложение, съгласен съм, че не сте го чули и защо го нападнахте? Затова сте разкъсали главата ми метафорично и дори не сте чули за какво става дума. Така че чакайте хора, защо атакувате и унищожавате всичко, а не искате да чуете? ”- каза Вучич. Той добави, че е организиран вътрешен диалог, но част от опозицията не са направили предложение за разрешаване на косовския въпрос. \"И аз ви питам какво е решението, с изключение на това, че в бъдеще, не по моя воля, и не защото аз ще призная, Косово ще получи независимост и суверенитет на цялата си територия, тогава ще попитам много хора, които протестираха и говориха много неща за това защо и как е възможно да не можете да видите реалността и сте възпрепятствали способността на Сърбия да спечели нещо за своите хора и за страната си,” каза Вучич.", "date": "2019.05.06", "title": "Александър Вучич: Косово ще получи независимост и суверенитет на цялата територия"}
{"url": "https://www.faktor.bg/bg/articles/eksperti-preduprezhdavat-1-milion-vidove-sa-zastrasheni-ot-izchezvane", "text": "Група експерти по биоразнообразието към ООН предупреждават, че 1 милион видове от съществуващите 8 милиона, са застрашени от изчезване и тази тенденция се ускорява, предаде БТА. Агенциите цитират доклад на Междуправителствената платформа за биологично разнообразие и екосистемни услуги /IPBES/. В него е обрисувана мрачна картина за бъдещето на човечеството, в случай че не настъпят бързи и значителни промени в моделите ни на производство и потребление. \"Ние подкопаваме самите основи на нашите икономики, на нашите средства за съществуване, на хранителната ни обезпеченост, на здравето ни и на качеството ни на живот в глобален мащаб\", изтъква Робърт Уотсън, председател на IPBES. Обезлесяване, интензивно земеделие, сръхулов на риба, повсеместна урбанизация,минна промишленост - 75 процента от околната среда е била силно изменена вследствие на човешката дейност, като не са били пощадени и 66 процента от морската среда. В резултат на всичко това около 1 милион видове, представители на флората и фауната, са застрашени от изчезване, като много от тях ще бъдат заличени в следващите десетилетия. Изправени сме пред шестото масово изчезване на видове в историята на планетата и първото, предизвикано от човешката дейност. То може да бъде предотвратено само при условие, че се вземат бързи и решителни мерки. Загубата на биоразнообразието заплашва човечеството в същата степен, както и климатичните промени. Петте главни причини за изчезването на биологичните видове в наши дни са неправилното използване на земята /интензивно селско стопанство, обезлесяване/, директната експлоатация на ресурсите / лов, риболов/, климатичните промени, замърсяването на околната среда и инвазивните видове.", "date": "2019.05.06", "title": "Експерти: 1 млн. видове са застрашени от изчезване"}
{"url": "https://www.faktor.bg/bg/articles/novini/balgariya/nenchev-lukarski-provali-pravitelstvo-na-reformatorskiya-blok-podkrepeno-ot-gerb-zashtoto-izdignahme-rumen-hristov-za-premier", "text": "„Ако ГЕРБ загубят изборите дори с половин процент, предполагам че Борисов ще подаде оставка. Не бива да подценяваме това, което се случва в обединените патриоти, тази кампания ще взриви единството на патриотичния фронт. В коалицията има много тежки скандали, ако те не вкарат евродепутат, това означава, че ще се разпадне мнозинството, което подкрепя правителството. Ако се разпаднат не виждам от къде ще се сформира една силна коалиция и мнозинство в Народното събрание. Дълбоко съм убеден, че Обединените патриоти в лицето на Атака и ВМРО веднага ще се преориентират към БСП. За тях не е никакъв проблем да бъдат в коалиция с тях, но да продължат да бъдат част от управлението. За Воля да не говорим. Ние и в този момент в парламента нямаме проевропейско и проатлантическо мнозинство. Ако се случи така, че позволим на БСП да спечели европейските избори, това означава оставка на правителството, служебно правителство на Радев, промяна в параметрите за придобиването на нов изтребител. Това е една дългосрочна стратегия.” Това прогнозира  пред Тодор Токив, в интервю за „Приоритети” бившият военен министър Николай Ненчев. Той е категоричен, че ако ние не подпишем максимално бързо договор със САЩ за придобиване на самолети F-16, сделката може и да се провали и отново да се окаже, че „Грипен” отговарят на условията. Николай Ненчев разкрива и интересни обстоятелства около предишната оставка на правителството „Борисов”2. „Водихме разговори за това Реформаторският блок да издигне кандидат за министър-председател. Имаше такава опция, имаше и мнозинство, и Валери Симеонов беше съгласен да продължи да работи 43-то НС с нов кандидат за министър-председател. Тогава Реформаторският блок издигна Румен Христов за премиер. И ще разкрия една подробност, която хората не знаят. Бяхме на среща в Народното събрание, заедно с нашите партньори от ГЕРБ. И Цветанов каза – разговарях с Борисов, съгласни сме да подкрепим Румен Христов като кандидат за министър- председател. В този момент стана Божидар Лукарски и каза: аз не съм съгласен. Ние бяхме шокирани – кандидат от СДС, депутат, и председателят на СДС се противопостави на неговата кандидатура за министър-председател! Това е самата истина. Трябва да се поучим от тези грешки и да не ги повтаряме, предупреждава Ненчев. Той отговаря и на въпрос - какво би станало на следващия ден, ако БСП спечели?  На митинга на 1 май социалистите предупредиха, че независимо дали спечелят или не ще излязат на улицата, докато не падне правителството. „За съжаление това е правилен политически ход от тяхна страна. Така ще постъпят. БСП и Нинова играят ва банк, всичко или нищо – Нинова е в такава позиция и в личен план, няма полезен ход. Ако те спечелят дори с половин процент, ние влизаме в перманентна политическа криза. Аз ако бях на мястото на Борисов, щях да хвърля оставка в момента, в който Атака и Валери Симеонов искаха оставката на Каракачанов, а Атака  получиха оставката на Валери Симеонов. Ако бях на мястото на Борисов, щях да хвърля оставка в този момент. Това беше най-правилният и логичен ход. Тогава ГЕРБ щеше да бъде в много по-силна позиция”, изтъква Ненчев. Бившият военен министър разкрива и интересни подробности от кухнята на покойния „Реформаторски блок”: „Имахме известни вътрешни различия, но бяхме мнозинство вътре в Реформаторския блок – ДСБ, БЗНС, Гражданският съвет. НПСД… Ако не сме харесвали политиката на ДБГ и на част от СДС, ние можехме да продължим в този формат и без тях. Каква беше логиката да го разрушим? В България много трудно се променят нагласи, как ще обясним на тези хора, че това, за което преди година и две ги агитирахме, вече не е добро. Та до къде стигнахме –  разрушихме блока, създадохме едно голямо недоверие в демократично мислещите хора, защото се изпокарахме. Щяхме да вземем над 10 процента на последните парламентарни избори преди две години, ако бяхме останали заедно. Аз политиката я приемам по този начин – да се самопожертваш за националния интерес. А този интерес изискваше да бъдем сега в Народното събрание  и да направим компромис. И какво се случи – разрушихме блока, минаха изборите, загубихме и тръгнахме да го правим наново в същия вид. Няма как пред лицето на тези демократично мислещи хора в България да злоупотребяваш и те да не схванат това. И затова ще ни наказват години наред”. Николай Ненчев дава отговори и защо е останал в правителството на Борсов, след като ДСБ се оттеглиха. „По време на мандата  си като военен министър имах подкрепата на целия Реформаторски блок, въпреки че той беше разделен на две. И понеже много често се казва: ами те едните останаха в правителството,  много държа този въпрос да го изясним. От цялото политическо ръководство на  партиите в Реформаторския блок единствено ние отидохме на  конференция в Поморие, стояхме и чакахме, това беше най-дългото заседание. И ние имахме готово решение. Вземе ли ДСБ решение да напусне Петър Москов, напускам и аз. И ги чакахме цяла вечер. На другия ден ми звъни Радан Кънев и ми казва –  ние не можем да оттеглим нашия министър, не очакваме това и от вас. Това бяха думите му. После имаше един анекс между партиите, които подкрепят правителството и ДСБ отказа да го подпише. Подписаха го всички останали и Бойко Борисов. Тогава останах солидарен, защото вярвам, че има морал в тези хора. Те ме съветваха да отида да го подпиша, защото ако не го подпиша, трябва да напусна правителството. Останах солидарен с тази част, защото и до ден днешен смятам че мисля по начина, по който мисли и Мартин Димитров, Пепи Славов, Иван Иванов, Радан Кънев и всички останали в това крило. Останах солидарен. Всички настояха да го подпиша, дори и Борисов, който ми каза, че го поставям в неудобна ситуация. Казах добре, на следващия ден подавам оставка. И тогава той каза: Не, излез утре и кажи, че аз съм те помолил, че настоявам да останеш. Думите му бяха: Ако ти подадеш оставка, хвърлям оставка и аз. Нека този въпрос да е известен, да е ясно, че така са се случили нещата”, признава Ненчев. Екс военният министър потвърждава, че на тези избори също се усещат  хибридните атаки на Русия? „Безспорен факт са. Безпокои ме, че чувствителността на обществото по тези въпроси вече изчезна. Един аргумент – каква държава сме при положение, че нашите служби са били информирани и са имали конкретни доказателства. Каква фарисейщина – идва руският премиер Медведев, провеждат се срещи, никой не поставя този въпрос. Каква държава сме, подчинени изцяло? Три дни след като Медведев си тръгна, излезе шефът на ГДБОБ и каза: през 2015 г. Руската федерация се е намесила в изборите в България. Факт. Той тогава ли е разбрал? Има голямо лицемерие в тази държава. Говоря често за тези хибридни  атаки защото аз имах информация както от нашите служби, така и от други. Говорих за това. Тази информация която съм получавал аз са я получавали и премиера, и президента, и председателя на Народното събрание. Защо никой от тях не излезе да каже? Те тръгнаха да отменят доклада, който бях внесъл за състоянието на националната ни сигурност, защото в една от точките съм написал, че Русия е заплаха за националната сигурност на България. Скочиха в парламента да го отменят. Ние се изплюхме в лицето на службите и разузнаването ни. Къде не се намеси Русия? Литва, Латвия, Естония, САЩ, Великобритания, губят ежедневно от тази хибридна атака. А ние седим и чакаме. Да, България е подчинена държава. Бизнесът, икономиката са в ръцете на олигарси, много тясно свързани с Русия. С участието на Лукойл, на Делян Пеевски в този тип политика. Ние сме зависими изцяло от Руската федерация. И нека тук бъда ясен, нямам нищо против руския народ, защото той страда както и ние, дори много повече. Ако протестирам, то е срещу политиката на Путин и опита му  да въздейства на чужди държави, припомня още Николай Ненчев.", "date": "2019.05.06", "title": "Ненчев: Лукарски провали правителство на „Реформаторския блок”, подкрепено от ГЕРБ, защото издигнахме Румен Христов за премиер"}
{"url": "https://www.faktor.bg/bg/articles/novini/svyat/izrael-nanese-tezhak-udar-na-radikalnite-grupi-v-gaza-i-se-gotvi-za-prodalzhenie-na-kampaniyata", "text": "За две денонощия Израел нанесе тежък удар на радикалните групи в Газа и се готви за продължение на кампанията, заяви израелският премиер и министър на отбраната Бенямин Нетаняху, предаде ТАСС. \"За последните два дни нанесохме мощен удар по групировките Хамас и Ислямски джихад, атакувахме над 350 цели, нанесохме удари по лидерите на радикалите и разрушихме обекти на терористите. Кампанията още не е приключила и изисква търпение и разсъдливост. Готвим се за продължение. Нашата цел беше и остава гарантирането на мир и сигурност за жителите на южната част на Израел\", се казва в изявление на премиера, цитирано от неговата канцелария. Според израелските военни за почти две денонощия на сблъсъци от сутринта на 4 май палестинските радикали от ивицата Газа са изстреляли по Израел около 700 ракети. Системата \"Железен купол\" е прехванала 240 от тях. В отговор израелски танкове, самолети и хеликоптери са поразили 350 военни обекта на Хамас и Ислямски джихад в ивицата Газа. При ракетния обстрел загинаха четирима израелци, няколко получиха тежки рани, а пострадалите са десетки. По данни на телевизия \"Ал Хадас\" в резултат на израелските удари са загинали най-малко 14 палестинци, а десетки бяха ранени. С посредничеството на Египет през нощта беше постигнато споразумение за прекратяване на огъня, което започна да действа днес в 4:30 ч. (1,30 ч. по Гринуич).", "date": "2019.05.06", "title": "Израел нанесе тежък удар на радикалните групи в Газа и се готви за продължение на кампанията"}
{"url": "https://www.faktor.bg/bg/articles/papa-frantsisk-se-sreshtna-s-katolicheskata-obshtnost-u-nas", "text": "Започна срещата на Папа Франциск с католическата общност в България. Хиляди са дошли днес в малкия град, за да зърнат Светия отец по време на апостолическото му посещение у нас. Хората съпроводиха от двете страни на огражденията папамобила със Светия отец по пътя му от центъра на Раковски до църквата в кв. Секирово и църквата \"Св. Архангел Михаил\". Площадът в близост бе изпълнен с много вярващи, дошли да зърнат височайшия гост. Там е ситуирана и специална видеостена, която излъчва на живо срещата с българската католическа общност. На входа на църквата Папа Франциск се спря при хората и ги поздрави. За срещата в храма бяха допуснати да присъстват над 750 вярващи от различните енории и движения на Римокатолическата църква у нас, които имат специални пропуски за събитието. Срещата с католическата общност в кв. Секирово не е литургия, а е по-свободен и разчупен разговор, на който Папа Франциск ще отправи послание към вярващите тук и по света. Поканените да присъстват на срещата са представители на всички енории в страната и са пропорционално разпредели в зависимост от големината на енорията, като от Раковски те са около сто. В Раковски е най-голямата католическа общност у нас, освен тук по-големи общности има в София, Пловдив, Калояново и Белене. За историческото посещение на Папа Франциск в града община Раковски е подготвила подарък. Това е картина от самоукия местен художник Бойчо Котов. Неговата творба бе избрана след специален пленер, в който участваха осем художници от Раковски, които имаха задачата да пресъздадат с различни техники и похвати църквата \"Пресвето сърце Исусово\" и площада пред нея. На картината художникът е нарисувал някои от символите на Раковски, като празникът \"Кукове\", герба на града, гроздето, пшеницата, както и посланието на апостолическото посещение на папата \"Мир на земята\". Днес от рано сутринта Раковски осъмна с огромни заграждения и изключителни мерки за сигурност. По-рано Папа Франциск отслужи Света литургия с първо причастие за 242 деца в църквата \"Пресвето сърце Исусово\" в Раковски.", "date": "2019.05.06", "title": "Папа Франциск се срещна с католическата общност у нас"}
{"url": "https://www.faktor.bg/bg/articles/novini/svyat/zaradi-izborite-v-istanbul-turskata-lira-zapochna-se-sriva", "text": "Политиката на Тайип Ердоган започва да се пропуква. В началото на седмицата курсът на турската лира надхвърли психологическата граница от 6 т.л. за един долар, информира електронното издание на вестник „Джумхуриет”.  Това става за пръв път през последните 9 месеца. Причините са външни и вътрешни.  Външните са предизвикани от напрежението в търговските отношения на САЩ с Китай. Вътрешните са породени от напрегнатото очакване за решението на Висшия избирателен комитет относно възраженията на управляващата партия за резултатите от кметските избори в Истанбул, включително и искането те да бъдат касирани. Заедно с новите изявления на президента на САЩ Доналд Тръмп за вдигане на митата за китайски стоки, разменният курс на щатския долар скочи на равнището от 1 $ = 6.04 т.л. Към 14.30 часа котировките са 1 $= 6.0270 т.л. Разменният курс на еврото е 6.7560 т.л., посочва още „Джумхуриет”.", "date": "2019.05.06", "title": "Заради изборите в Истанбул, турската лира започна да се срива"}
{"url": "https://www.faktor.bg/bg/articles/novini/balgariya/papa-frantsisk-otdahva-s-lazanya-i-glatka-vino", "text": "Папа Франциск ще обядва лазаня, зеленчуци и глътка вино, съобщиха от Нова ТВ. Човек от протокола разкри, че обядът на папата ще е около половин час. След това ще се оттегли в малка стая. Идеята за лазанята идвала от това, че родителите му са италианци и вероятно обича традиционното за полуострова ястие.   Франциск ще се срещне с монахини, които се грижат за гладни и бедни хора. След като приключи срещата на Франциск в Раковски, в общината настъпи празник с хора в центъра на града.", "date": "2019.05.06", "title": "Папа Франциск отдъхва с лазаня и глътка вино"}
{"url": "https://www.faktor.bg/bg/articles/rumen-radev-s-nova-provokatsiya-na-voenniya-praznik", "text": "Президентът Румен Радев изнесе поздравителна реч, която може да се сравни с новогодишните му слова, в които говори като на траурно шествие. Той описа военните ни като последните бедняци. Вместо да поздрави бившите си колеги, държавният глава отново заговори като лидер на опозицията и за това, в колко бедна държава живеем. Той не пропусна да захапе правителството и да се държи като първи лидер на опозицията. Радев отново намекна, че не ни трябват американски самолети, а да се помисли за Грипените. Словата му, които се лееха в центъра на София, за пореден път напомниха опорните точки, извадени от скрина на опозицията БСП.   \"Последните десетилетия войската преживя всякакви експерименти – недоимък, съкращения и политическо високомерие, но винаги оцеляваше, защото хората с пагони осъзнават мисията си\". Това каза президентът Румен Радев на пл. „Александър I Батенберг“ по повод Деня на храбростта и празника на Българската армия.  „Малко са държавите, съхранили своето име, вяра и език през многовековни превратности и изпитания. Ако днес България е една от тях, то е защото нашият народ е изпитал и осъзнал необходимостта от единството на меч, дух и слово. Затова на днешния светъл християнски празник – Гергьовден, нашият народ отдава своето признание към своите войни и отбелязва Деня на храбростта и празника на Българската армия. Летописите пазят безчет победи на войската ни в защита на нашия народ, националното единство и независимост“, каза държавният глава. По думите му и в най-тежките дни на изпитания, когато други са бягали от отговорност, българският войник е бил последната саможертвена преграда в защита. За българина армията винаги е била символ на чест и храброст“, допълни президентът.", "date": "2019.05.06", "title": "Румен Радев развали поредния празник с траурни речи от скрина на БСП"}
{"url": "https://www.faktor.bg/bg/articles/haralan-aleksandrov-papata-ima-obraza-na-dobriya-dyado-koyto-nosi-poslanie-za-mir", "text": "\"Папа Франциск има образа на добрия дядо, който успява да приласкае и привлича децата. Той има голяма политическа власт. Дошъл е в България с послания за мир, благост и милосърдие\". Това заяви пред БНТ социалният антрополог Харалан Александров.  \"Има радост в общуването на този човек. Видяхме просълзени хора, които са се срещнали с папата. Образът му не е само на рок звезда, а успява да предизвика усещането към доброто и любовта към Христос\", каза още Александров. Той допълни, че светските лидери са се провалили и именно заради това хората са се обърнали към религиите. Александров даде за пример провала, който е допуснат в Близкия Изток.", "date": "2019.05.06", "title": "Харалан Александров: Папата има образа на добрия дядо, който носи посланието за мир"}
{"url": "https://www.faktor.bg/bg/articles/novini/balgariya/papa-frantsisk-dade-parvo-prichastie-na-vsichki-250-detsa-v-rakovski", "text": "\"Особено съм щастлив да поздравя децата с тяхното първо причастие, техните родители и приятели. Вие, скъпи деца - момчета и момичета, сте дошли тук, от цялата тази земя на розите, за да участвате в един прекрасен празник. И съм сигурен, че няма да забравите този ден. Това ще бъде вашата първа среща с Господа. Това е вашето първо причастие, каза в проповедта си папа Франциск, отправена към 242 деца, дошли да приемат първо причастие на литургията в църквата \"Пресвето сърце Исусово\". Някои от вас може да ме питат, но как можем да срещнем Бог, който е живял преди толкова много години и после е умрял, и е бил положен в гроб, каза папа Франциск. Така е, това беше един огромен жест на любов, за да спаси човечеството във всички времена - с тези думи се обърна към децата Светият отец.  Нашият Господ е възкръснал, така че Господ е жив, той е сред нас. Затова днес можем в Светото причастие да го открием, да го видим с очите, които имаме, ще го видим с очите на вярата, каза папа Франциск на децата. И отбеляза, че първото причастие е преди всичко празник.", "date": "2019.05.06", "title": "Папа Франциск даде първо причастие на всички 250 деца в Раковски"}
{"url": "https://www.faktor.bg/bg/articles/novini/svyat/otkriha-chernite-kutii-na-katastrofiraliya-ruski-samolet", "text": "Двете черни кутии на „Сухог Суперджет-100“ са открити на мястото на катастрофа на летище „Шереметиево“. Това твърди източник на изданието \"Спутник\" от аварийните служби, цитиран от БГНЕС. 41 души загинаха в катастрофата. „И двете черни кутии - записващото устройство с данни за полета и записващото гласово устройство - са намерени и демонтирани”, заяви източникът, добавяйки, че в момента следователите изучават находката. Според Руската следствена комисия, лошите метеорологични условия, неизправност в реактивните двигатели и лошите професионални умения на замесените в инцидента са сред основните версии за причината за трагедията. „Сухой Суперджет-100“ бе принуден да извърши аварийно кацане в неделя на летище „Шереметиево“ в Москва поради пожар на борда, който унищожи самолета изцяло, убивайки най-малко 41 души. Сред 78-те души на борда са загинали и две деца при пожара по време на полет SU1492 от Москва до Мурманск. Много пътници и членове на екипажа са получили тежки изгаряния и са вдишали газ, според руското Министерство на здравеопазването, като най-малко 9 са приети в болница в критично или умерено тежко състояние.", "date": "2019.05.06", "title": "Откриха черните кутии на катастрофиралия руски самолет"}
{"url": "https://www.faktor.bg/bg/articles/novini/balgariya/prevodachat-na-papata-vazkresi-patriarh-maksim", "text": "Преводачът на папа Франциск дякон Иван Иванов гостува в сутрешния блок на БТВ. От вълнение или от преумора около подготовката по посрещането на папата, сутринта разказа как Франциск си говорил с всички свободно - от охраната, до патриарх Максим. Припомняме, че това физически е невъзможно, след като Максим не е между живите от 7 години насам. Водещият Антон Хекимян също си премълча и не поправи дякона, че говори за Неофит.   Днес програмата на папа Франциск продължава в Раковски, където е най-голямата католическа общност у нас. Дякон Иванов коментира, че подаръкът с киселото мляко на Бойко Борисов към папата е бил знаков. Кръстът и иконата на \"Св. св. Кирил и Методий\", които му дариха премиерът и президентът Румен Радев, са символ, че държавата ни продължава да върви напред и към промяна, коментира Иванов.", "date": "2019.05.06", "title": "Преводачът на папата \"възкреси\" патриарх Максим"}
{"url": "https://www.faktor.bg/bg/articles/novini/balgariya/ekaterina-zaharieva-balgariya-izpalnyava-poslaniyata-na-papa-frantsisk-koito-ni-otpravi", "text": "Папата е изключително отдаден на възстановяването на мира по света и на човешките права. Това е папа, който е извън протокола, видяхте как вчера излезе от храма \"Св. Александър Невски\" и се ръкува с всички хора. Мисля, че премиерът Бойко Борисов му направи чудесни подаръци. Неговото посещение наистина е голяма реклама за България. Това каза в сутрешния блок на БТВ министърът на външните работи Екатерина Захариева. \"Папа Франциск дойде с ясни послания в България. Това са послания, които България също изпълнява. Папата не каза да отворим границите си за мигранти, а да им протегнем ръка. Изказването на папата не противоречи на политиката на България и на Европейския съюз. Доверието в Папа Франциск е много по-голямо, отколкото доверието в самата католическа църква. Той непрекъснато говори за мир, за смирение, за това да сме сред хората. Аз успях да говоря съвсем за малко с него. По-дълъг беше разговорът ми с външния министър на Ватикана. Всички от делегацията на папата бяха учудени, че толкова много хора са дошли на неделната молитва. Те са изключително доволни от организацията на посещението му\", разкри Захариева. \"Папата дойде у нас като признание за политиката, която води България - за мир и просперитет на Балканите. Неговото посещение в Северна Македония също е признание за добросъседските отношения, които има между двете страни. Искам да поздравя новоизбраният македонски президент и да му пожелая успешен мандат. Има пробив в заседания на смесената българо-македонска комисия, но имаме много по-големи очаквания\", каза още външният министър.", "date": "2019.05.06", "title": "Екатерина Захариева: България изпълнява посланията на папа Франциск, които ни отправи"}
{"url": "https://www.faktor.bg/bg/articles/papa-frantsisk-kam-bezhantsite-dnes-svetat-e-izpalnen-s-emigranti-no-ostava-nadezhdata", "text": "Вторият ден от апостолическата визита на папа Франциск в България започна със среща с деца от бежанския център \"Враждебна\". За Светия отец бе изнесена специално подготвена програма. \"Много ви благодаря за гостоприемството! Благодаря на децата за техните толкова хубави песни! Те са тези, които носят радост във вашия път, който е изпълнен с болка, защото е трябвало да напуснете родината си и да търсите друга. Но винаги остава надеждата. Днес светът е изпълнен с емигранти. И техният път е един кръст... Желая всичко добро на вас и на вашите сънародници, които сте оставили в родината си! Господ да ви благослови!\", каза Светият отец пред бежанците.", "date": "2019.05.06", "title": "Папа Франциск към бежанците: Днес светът е изпълнен с емигранти, но остава надеждата"}
{"url": "https://www.faktor.bg/bg/articles/novini/balgariya/radev-i-karayancheva-podnesoha-ventsi-pred-pametnika-na-neznayniya-voin", "text": "Президентът Румен Радев, председателят на парламента Цвета Караянчева, вицепрезидентът Илияна Йотова и военният министър Красимир Каракачанов се поклониха пред Паметника на Незнайния воин. На днешния парад по повод празника на Българската армия участват над 1000 военни. На парада днес има военна техника от Втората световна война. На празника присъства и патриарх Неофит.", "date": "2019.05.06", "title": "Радев и Караянчева поднесоха венци пред Паметника на Незнайния воин"}
{"url": "https://www.faktor.bg/bg/articles/ispaniya-shte-ogranichi-deynostta-na-venetsuelskiya-disident-v-svoeto-posolstvo-v-karakas", "text": "Изпълняващият длъжността външен министър Жозеп Борел заяви в петък, че правителството ще \"ограничи\" политическата дейност на Леополдо Лопес, водещ опозиционен лидер, който се е укрил в сградата на испанското посолство, след като е взел участие в неуспешния опита за преврат срещу президента Николас Мадуро, пише англоезичното издание на испанския вестник El Pais. \"Испания няма да позволи на посолството да се превърне в център на политически активизъм\", подчерта Борел. Неотдавнашните събития във Венецуела поставиха неочаквано Испания във фокуса на събитията. Само за няколко часа във вторник вълна от дипломатическа активност доведе до приемането на венецуелския опозиционен лидер Леополдо Лопес в резиденцията на испанския посланик в Каракас. Оттогава натискът за всички участници в неуспелия бунт е нараснал: в четвъртък Върховният съд на Венецуела издаде заповед за арест на Лопес, като заяви, че той е нарушил условията на домашния си арест. Опозиционният лидер няма намерение да напуска резиденцията на испанския посланик, а Испания не смята, че последният ход на събитията е проблем за действащия министър-председател Педро Санчес, чиято социалистическа партия (ПСОЕ) бе победител в общите избори, проведени наскоро. В четвъртък вечер испанската изпълнителна власт обяви, че няма планове да предаде политика на венецуелските власти. В съобщение, испанското правителство заяви, че вярва, че правителството на Николас Мадуро \"ще уважава неприкосновеността на резиденцията на испанския посланик\". Мадрид отбеляза също, че Лопес, съпругата му Лилиан Тинтори и тяхната 15-месечна дъщеря са в резиденцията по „тяхната собствена свободна воля“. Говорейки пред медиите от градината на резиденцията, Лопес потвърди, че те се третират като гости и няма да иска политическо убежище. Испанското правителство също заяви, че \"Испания не подкрепя военен преврат\" и вместо това подкрепя мирен демократичен процес и незабавно провеждане на избори. Той добави, че Хуан Гуайдо, ръководителят на Народното събрание на Венецуела, който е признат за действащ президент на страната от повече от 50 страни, включително Испания, \"беше и остава законният представител, който да извърши трансформацията във Венецуела.\"", "date": "2019.05.06", "title": "Испания ще „ограничи“ дейността на венецуелския дисидент в своето посолство в Каракас"}
{"url": "https://www.faktor.bg/bg/articles/novini/balgariya/praznuvame-gergyovden-vzemame-sila-ot-svetetsa-voin", "text": "6 май е сред най-тачените дни в празничния календар на българите. Той е свързан с чудотворния живот на свети великомъченик Георги Победоносец.  Според преданията Свети Георги е римски войник и християнин, който израства в Кападокия, днешна Турция, в християнско семейство. Баща му е служил като офицер в римската армия. Младият Георги следва пътя на баща си и постъпва на военна служба, където се проявява като добър войник и бързо се издига във военната йерархия. Служи в личната гвардия на император Диоклециан. Според житието му през 303 година Диоклециан издава едикт за систематичното преследване на християните в цялата империя. На Свети Георги е заповядано да вземе участие в преследванията, но вместо това той открива себе си публично като християнин и критикува решението на римския император. Разяреният император нарежда Свети Георги да бъде подложен на мъчение слагали огромен камък върху гърдите му; връзвали го гол на дървено колело с набити пирони; държали го три дни в яма с негасена вар; обували му железни нагорещени обуща и го карали да тича с тях; давали му да пие силни отрови. Благодарение на силната си вяра в Христос Георги понесъл стоически всички мъчения. Сам Господ Бог му се явил и само с допира на ръката Си излекувал раните му. На новите мъчения, измисляни от страна на императора, Георги смело отговарял: \"По-скоро ти ще се умориш да ме мъчиш, отколкото аз – да понасям мъченията.\" Мнозина, като видели твърдостта на Георги, веднага повярвали в Христа. Повярвала и Александра, съпругата на императора. Диоклетиан заповядал тя и светецът да бъдат екзекутирани като предатели.  Мощите на Свети Георги са погребани в палестинския град Лида в съвременен Израел. Скоро след това християните започват да го почитат като мъченик за многото чудеса, извършил след смъртта си като небесен воин и закрилник.   Уникална личност в Християнската история, името на свети Георги е на особена почит не само сред последователите на кръста, но и сред мюсюлманите - шиити и сунити, роми и др. А памет за светеца откриваме още преди хилядолетия, в образа на Тракийският Херос, който според някои изследователи е първообраз на светеца войн По българските земи войнът с копие, който убива звяр, е сакрално божество от хиляди години, за което предците ни са оставили много свидетелства. В неговия образ дълго време те пазят древните митологични представи за двуединството между божествата, покровители на земеделието и войната. В тях изследователите виждат връзка между образа на св. Георги с античния Тракийски конник – Херос, главният безименен бог на траките. Изобразяван най-често като млад конник с копие и щит, или с убит дивеч в ръце, следван от прислужник, куче или лъв, векове той е олицетворявал многостранна и многолика сила. В своя загадъчен образ Херосът е съвместявал функциите на покровител на растителността и лова, на ливадите и лозята. Той бил обаче почитан и като всезнаещ и всечуващ – всебог. В него народът на Орфей припознавал и бога лечител, който гонел болестите и дарявал здраве, но също и бога на войната, непобедим в битките с врага. В народната митология свети Георги е представен като  юнак, с девет сърца, язди бял хвъркат кон,  дели мегдана със самовили, слиза в долната земя и лети високо в небето, свети като ясно слънце, води люта битка с лами и змейове, които побеждава. По стар обичай още в ранни зори жените и децата се търкалят в росата, която има лековита сила. Берат млад здравец, гергьовче, коприва, детелина, кичат с тях вратите на къщите, праговете на кошарите и оборите за здрави, плодовитост и берекет. Децата се люлеят на люлки, за да са пъргави и жизнерадостни. Момите свиват китки, които пазат за лек срещу болести, магии и лоши очи. С магическата символика на 6 май е свързван и обичаят наричане на китки и гадаят кой ще бъде техния бъдещ съпруг. В чест на св. Георги Победоносец се коли курбан – мъжко агне, за здраве и благополучие на цялото семейство. Жените приготвят обредни хрябове за общоселската трапеза. Светецът е покровител на домашните животни и е на особена почит сред овчарите. Днес той е патрон на българското войнство, което му отдава заслужена почест на тържествен парад и освещаване на войнските знамена на българската армия. Отколешна е традицията на българските мюсюлмани на 6 май да празнуват Хъдърлез Посветен е на двама мюсюлмански светци – Хъдър и Илияз, чиято мисия била да помагат на хората. Белязал начало на лятото, Хъдърлез кореспондира непосредствено с идеята за възраждащата се природа. Мюсюлманите вярват, че с помощта на определени обреди човек може да достигне до ново състояние на тялото и духа. Затова по традиция ходят по ливадите и миели лицата си в росата, вярвайки в божествения произход и пречистваща сила на водата. Берат зелени клонки, с които кичат къщите и хамбарите, за да е плодовита годината. Провират се под корените на орехови дървета и люлеят децата на люлки, за да са здрави. Такава чудодейна сила на 6 май има капещата вода на масива Дамбалъ над Момчилград. Стара традиция е в навечерието на Хъдърлез на тези свети места да отиват тежко болни от заекване, глухота, ревматизъм, безпродие, епилепсии, стресови неврози и др, за да намерят изцеление. Там болните се потопят в студената вода, направят аптез и отпиват три пъти от лековитата вода. Дрехите, с които извършват ритуала, оставят по клоните на близките дървета, за да прогонят болестите от себе си. Много често вярващите хвърлят дребни пари в лековитите води, като дар на извора. Именници: Георги, Георгиа, Гергана, Геро, Гео, Джордж, Джоро, Джуро, Джорджета, Джорджия, Жоро, Жореса, Йорго, Юра, Юрия, Юрка.", "date": "2019.05.06", "title": "Празнуваме Гергьовден, вземаме сила от Светеца воин"}
{"url": "https://www.faktor.bg/bg/articles/novini/balgariya/na-mnogo-mesta-shte-vali-ochakvat-ni-i-gradushki", "text": "Днес облачността над страната ще бъде значителна. На много места около и след обяд ще има валежи, в Западна и Централна България ще са интензивни и с гръмотевици. Очакват се и градушки. Атмосферното налягане ще бъде значително по-ниско от средното за месеца. В следобедните часове ще започне да се повишава. Вятърът ще се ориентира от запад-северозапад и с него ще нахлува по-студен въздух, но в Източна България почти през целия ден той ще се задържи от юг и ще бъде умерен и силен. Максимални температури в повечето места между 17° и 22°, в София 16°.  Над Черноморието ще има разкъсвана облачност, намаляваща и до слънчево. Само на отделни места ще превали слаб дъжд. Ще духа умерен южен вятър. Максимални температури на въздуха 17-22°. Температурата на морската вода е 14-15°. Вълнението на морето ще бъде 2-3 бала. Над планините също облачността ще е значителна с валежи и гръмотевици. Ще духа умерен и силен югозападен вятър, който вечерта ще започне да се ориентира от запад. Максимална температура на 1200 метра около 11°, на 2000 метра - около 4°.", "date": "2019.05.06", "title": "На много места ще вали, очакват ни и градушки"}
