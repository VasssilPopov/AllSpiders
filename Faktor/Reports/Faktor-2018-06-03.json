{"url": "https://www.faktor.bg/bg/articles/novini/balgariya/danail-kirilov-za-deloto-na-yoncheva-sreshtu-borisov-istinata-shte-izleze-na-vtora-instantsiya", "text": "Парламентът извършва своята дейност нормално, законодателната програма се движи добре. Парламентът е политически орган и би трябвало да има политически дебат, но често той е заменян от политическа реклама. Войната има принципи. Нека да се борим политически принципно. За това призова председателят на правната комисия в Народното събрание Данаил Кирилов от ГЕРБ в ефира на Канал 3. „Това напомня на детска игра - да се надпреварваме към деловодството на НС. В тези действия трябва да се търси единомислие, а не противопоставяне. Ние търсим професионален дебат, колегите са пуснали първи предложението, за да покажат, че имат законодателна инициатива”. Така Кирилов коментира инициативата на БСП да внесе законопроект за сваляне на мораториума за строителството на АЕЦ „Белене”. Безспорно имаме качествени закони”, категоричен бе той. Това е първоинстанционно решение, не съм чел решението на съда. Съдебното решение свидетелства за това, че има качествено правосъдие и съдът не се е повлиял от това, че става въпрос за министър-председателя. Убеден съм в тезата на нашия лидер в това твърдение. \"Сигурен съм, че на втора инстанция, истината ще излезе наяве\", заяви той по повод делото, което журналистката и депутат от БСП Елена Йончева води и спечели на първа инстанция срещу премиера Бойко Борисов.", "date": "2018.06.03", "title": "Данаил Кирилов за делото на Йончева срещу Борисов: Истината ще излезе на втора инстанция"}
{"url": "https://www.faktor.bg/bg/articles/v-sloveniya-se-provezhdat-predsrochni-izbori", "text": "В Словения се провеждат предсрочни избори. До вота се стигна след като премиерът Миро Церар подаде оставка заради провален инфраструктурен проект. Причината е решение на Върховния съд да се проведе втори референдум за изграждането на железопътна линия за един милиард евро. Съдът отхвърли резултатите от референдума от миналата година с мотива, че правителството не е действало безпристрастно и е харчило за агитация публични средства. Това доведе до оставката на премиера и падането на кабинета.", "date": "2018.06.03", "title": "В Словения се провеждат предсрочни избори"}
{"url": "https://www.faktor.bg/bg/articles/samolet-katsna-izvanredno-na-ozhiven-pat-v-kaliforniya", "text": "Малък самолет се приземи извънредно на оживен път в Калифорния. Инцидентът по чудо се размина без жертви и пострадали.  Пилотът на самолета предприел извънредното кацане след отказ на двигателя. Машината прелетяла над жилищни сгради и няколко автомобила и буквално кацнала на пътя.", "date": "2018.06.03", "title": "Самолет кацна извънредно на оживен път в Калифорния"}
{"url": "https://www.faktor.bg/bg/articles/obshtestvo/rumen-radev-v-dni-na-bezvremie-buditelite-nachertaha-balgarskoto-utre", "text": "„Много народи почитат славни битки в историята си, но едва ли са много народите, които могат да се похвалят с дни на празници в календара, посветени на други, не по-малко важни победи – тези на духа и книжовността.“ Това заяви в Пловдив президентът Румен Радев на церемонията по награждаване на победителите в VIII издание на проекта „Народните будители и аз“, в която участваха стотици ученици от цялата страна. Държавният глава подчерта, че Денят на българската просвета и култура и на славянската писменост и Денят на народните будители ни напомнят, че България е създадена и градена не само със силата на меча, но и със силата на словото. „Ние като нация имаме своя цивилизационен принос в европейското културно наследство“, посочи Румен Радев и добави, че както Средновековна Европа се е обърнала към Ренесанса, то и България е “изстрадала” своите будители, които в дни на безвремие начертаха българското утре, които изведоха народа ни по пътя на знанието и просветата, на политическата и духовна свобода. Президентът благодари на организаторите, учителите, родителите за това, че са приобщили стотици български ученици към родолюбивата инициатива, за да изучават заедно живота и делото на най-ярките личности в нашата история. „Не винаги първото място е най-важно. Защото в тази благородна надпревара, вие се учите да работите като екип в колективен дух, в среда на взаимопомощ и взаимно доверие, а всъщност това вече е една първа победа за всички вас“, подчерта още държавният глава. Румен Радев беше категоричен, че обществото ни има нужда от силата, таланта и родолюбието на младите хора, на които пожела да продължават да отстояват българските традиции, да ги пазят и развиват. Проектът \"Народните будители и аз\" има за цел да запознае младите хора с българските възрожденци и велики българи, които са оставили своя отпечатък в създаването, израстването и просперитета на нашата държава. За седемте години досега инициативата е обхванала 63 000 ученици. От тази година проектът вече е национален, след като в него участват ученици от Пазарджик, София и Варна. Осмото издание на инициативата е посветено на две бележити годишнини – отбелязването на 140 години от Освобождението на България и 170 години от рождението на Христо Ботев. Победителите бяха избрани от жури с председател акад. Георги Марков.", "date": "2018.06.03", "title": "Румен Радев: В дни на безвремие будителите начертаха българското утре"}
{"url": "https://www.faktor.bg/bg/articles/novini/balgariya/borisov-zaminava-utre-za-tirana-za-uchastie-v-sreshta-po-protsesa-akaba", "text": "Премиерът Бойко Борисов ще бъде на посещение в Тирана на 4 юни. Той ще проведе среща с министър-председателя на Албания Еди Рама, която ще бъде последвана от пленарни разговори. Ще бъдат обсъдени диалогът и сътрудничеството между страните от региона за постигане на напредък по пътя на европейската интеграция на държавите от Западните Балкани,съобщиха от правителствената информационна служба. По време на визитата си българският министър-председател ще участва в среща по Процеса Акаба по въпросите на Балканите, както и в конференция, посветена на борбата с насилствения екстремизъм, заедно с премиера на Албания Еди Рама и краля на Йордания Абдулла II. Процесът Акаба представлява поредица международни срещи, инициирани за пръв път от краля на Йордания Абдулла II през 2015 г. Тяхната цел е поддържане на международната и регионалната координация и сътрудничество в борбата с тероризма, екстремистките идеологии и радикализацията чрез всеобхватен подход. Срещите са част от инициативите на крал Абдулла II за установяване на контакти с различни страни по света, с цел координацията на антитерористичните действия.", "date": "2018.06.03", "title": "Борисов заминава утре за Тирана за участие в среща по Процеса Акаба"}
{"url": "https://www.faktor.bg/bg/articles/parvanov-ot-ruska-strana-gazat-e-veche-iztarguvan-na-vuchich-na-orban-nie-mozhem-da-spechelim-samo-ot-taksi", "text": "Тезата за това, че стратегическата ни ориентация предполага отказ от големите енергийни проекти -  е нелепа и национално безотговорна, каза по БНР Георги Първанов, президент на България 2002-2012 г. „И едното, и другото е възможно. Казвал съм го и в Москва, и във Вашингтон – България печели от руските енергийни проекти, които са български по своето изпълнение и характер, и от присъствието на американски военни части в България. И в двете столици тази стратегическа ориентация се приемаше добронамерено и с разбиране. След това може би дойдоха комплексите и започнахме да се доказваме евроатлантически, като късат с тези енергийни проекти, които са, за мен, най-доброто като инвестиция, намерение, можеха да бъдат и като реализация – в годините на българския преход“, каза Първанов. „Що се отнася до вината – тя е много тежка, но още от времето на тройната коалиция се получи едно тежко забавяне, а това беше времето в което тези проекти трябваше да бъдат направени необратими“, посочи той. Относно т. нар. хеттрик на премиера Бойко Борисов при скорошното му посещение в Москва Първанов отбеляза: „Няма хеттрик, разбира се. Аз също играя футбол. Добрата новина е, че с тази визита се върнахме в мача. Дотук с метафорите. Ясно е, че газов хъб, разпределителен център в обозримо бъдеще в България не може да има. Защото просто няма откъде да се вземе този газ. Даже по времето на „Южен поток“ ние бяхме елемент от един голям, богат транзит, от който можехме да спечели не 30 млн., както подхвърли някой, а десет пъти повече. Но идеята да търгуваме – това няма как да стане. Това право си го е завоювала Турция. Турция прави така: купува на едната граница, продава на другата на цени, каквито иска. В България това, което може да се случи, е наистина едни 15 милиарда - не 63, да бъдат транзитирани, да печелим от такси, защото този газ вече е обещан, да не кажа, че изтъргуван от руската страна - на Сърбия на Вучич, на Унгария на Орбан и за нас просто трябва да остане - надявам се да бъде договорено количество, което ние да потребяваме за нашата израстваща икономика“. Според президента „нашият късмет е, че имаме стратегическо разположение, а не защото сме много ценни“. „Не е добре нашите двама първи мъже - и двамата генерали, да се надскачат, когато става дума за външна политика, особено когато става дума за отношенията с Русия. Има място и за двамата и елементарна координация трябва да се получи. Сега тя не е факт. Има толкова широко поле за взаимодействие с руската страна, че тази конкуренция и ревност за мен е необяснима“, смята Георги Първанов. Запитан не е ли странно, че БСП внася предложението за отмяна на мораториума за АЕЦ „Белене“, Първанов бе категоричен, че мораториумът трябва да падне незабавно с консенсус на политическите сили.", "date": "2018.06.03", "title": "Първанов: От руска страна газът вече е изтъргуван - на Вучич, на Орбан, ние можем да спечелим само от транзита"}
{"url": "https://www.faktor.bg/bg/articles/novini/svyat/babchenko-s-otkrovenie-sled-razstrela-kogato-izpalzish-ot-morgata", "text": "Едва оживял, четеш как Сергей, Саша или Миша с умен поглед те учат на морал. Смешното е, че за всичко това те пишат с такава сериозност. Седят напълно сериозни, надуват бузи, изливайки своя висок морал от малкия екран. Размахват ти пръст и те размазват с презрението си. И всичко това е невероятно значимо. Eдва изпълзял от моргата, от теб капе кръв с километри и навсякъде вони на пушечно месо, будуваш нощем, преживявайки своето убийство, с месеци усещаш цевта в челото, очаквайки изстрела, с месеци преживяваш в пълно съзнание, че вече са платили за твоята смърт, че ти си обречен! Фиксиран си в тази смисъл, разбира се – стряскащ за жена ти, която даже вече не е в истерия, този стадий е приключил още преди дни, а сега си вече абсолютно, напълно опустошен, смъртоносно безчувствен, напълно изцеден, изпразнен от всякакви емоции, няколко дни живееш като изсъхнала шушулка, в теб нищо не е останало, само пустота,  и за пореден път трябва да започнеш отначало, но неизвестно къде, напълно неизвестно как, ти не знаеш още колко може да останеш жив, не знаеш още колко месеци, години ще трябва да имаш охрана, не знаеш още колко време трябва да живееш със спуснати завеси пред прозорците, докато твоята дъщеря си играе на улицата с други деца, някой вече е теглил чертата вместо теб и нищо вече не е важно и няма значение, корвал и валериан вече никой не употребява, а ти ги пиеш с пълни шепи и пълниш касите на близките аптеки, след това те започват да те отпускат, чувствата започват да се завръщат, лек тремор усещаш в ръцете си, които започва да треперят като някакви дрънкулки и за първи път, след като няколко дни не си искал нищо да сложиш в устата си, изпитваш нужда нещо да хапнеш, жената ти също може нещо да похапне, докато ти като пиле кълвеш малки трохички, по-скоро механично, след това чувстваш облекчение и дори можеш да се усмихнеш, и накрая, оживял, откриваш Фейсбук и там четеш как Сергей, Саша или Маша размахват пръст и надувайки бузи, със сериозен поглед те учат на морал, размазвайки те с презрение, а всичко това за тях е особено важно и -  четеш, четеш и се усмихваш, ах вие мили мои, ах вие душици добри, колко много обожавам тези ваши високоумни брътвежи във Фейсбук, да във Фейсбук сега може да ме убиете, но простете, можете единствено във Фейсбук, но в реалния живот не може да ме убиете, защото всички вие – пл****дии и ни****ства, нямате и представа през какъв ад трябваше да накарам да преминат моите най-мили близки и не ви пожелавам да ви се случи и да го преживеете, така че пишете, пишете, а ти, който едва си се завърнал от такава тъмнина, изпълзял си от такава пропаст, сега четеш, усмихваш се, шегуваш се с дъщеря си, откриваш бирата, запалваш си цигара и ти е толкова хубаво, и небето, и слънцето, и зелените дървета, и птиците,  и дори  воденичният камък, който ти тежи, те карат да се усмихваш, и усмихваш…", "date": "2018.06.03", "title": "Бабченко с откровение, след „разстрела”: Когато изпълзиш от моргата …."}
{"url": "https://www.faktor.bg/bg/articles/delegatsiya-na-asotsiatsiyata-na-bivshite-chlenove-na-evropeyskiya-parlament-idvat-v-balgariya", "text": "Делегация на Асоциацията на бившите членове на Европейския парламент ще бъде на посещение в България на 4 и 5 юни, съобщиха от пресцентъра на българския парламент. Визитата е по покана на председателя на Народното събрание Цвета Караянчева. Асоциацията е създадена преди повече от 10 години, от 2014 г. е поставено началото на традиция представителите на организацията да посещават страните, председателстващи Съвета на ЕС. Председателят на Народното събрание Цвета Караянчева ще се срещне с делегацията утре в 12.00 часа в пленарната зала на парламента. В 12.20 часа членовете на асоциацията ще разговарят с председателите на комисиите по външна политика и европейските въпроси Джема Грозданова и Кристиан Вигенин в зала \"Запад\". По-рано същия ден те ще се срещнат със заместник-министъра на Българското председателство Моника Панайотова, която ще представи приоритетите и постиженията на председателството. На следващия ден - 5 юни, делегатите ще посетят Военна академия \"Г.С.Раковски\".", "date": "2018.06.03", "title": "У нас пристига делегация на Асоциацията на бившите членове на Европейския парламент"}
{"url": "https://www.faktor.bg/bg/articles/bez-ministri-ot-podemos-v-novoto-ispansko-pravitelstvo-zasega", "text": "Новият премиер на Испания Педро Санчес, който бе издигнат на власт от необичаен съюз от съперничещи си партии, няма да включи представители на крайнолявата партия „Подемос“ в кабинета си, предаде БТА, цитирайки Ройтерс. Санчес дойде неочаквано на власт в резултат от корупционен скандал, който свали правителството на консерватора Мариано Рахой. Неговата Социалистическа партия обаче държи едва 84 места от 350 в парламента и не е ясно колко време би съществувало правителството му. „Подемос“, която помогна на Санчес да свали от власт Рахой, заяви, че иска да участва в правителството. Партията иска щедра социална политика и по-строги регулации и данъци за банките. На въпрос дали в новото правителство ще има министри от „Подемос“ сътрудничката на Санчес Маргарита Роблес заяви за радио Кадена Копе: „Не, не. Позицията на Педро Санчес е ясна. Това ще е правителство на Социалистическата партия, правителство на малцинството“, предаде Ройтерс. Друг сътрудник на Санчес - Хосе Луис Абалос, заяви за телевизия „Ла Секста“, че съставът на новия кабинет ще бъде обявен до средата на идната седмица и че е възможно в него да има независими кандидати, които не са членове на Социалистическата партия. Той подчерта, че всички партии, които свалиха Рахой, са против предсрочни избори, но призна, че правителството може да се сблъска с твърда опозиция в парламента и да се стигне до предсрочен вот. Сред местните медии дори левоцентристкият „Паис“ се съмнява, че правителството на Санчес ще изкара до средата на 2020 г., когато приключва мандатът на сегашния парламент, отбелязва Ройтерс. „Никое правителство, което не разполага с подкрепата на урните, няма необходимата легитимност да осъществи съживяването, икономическата модернизация и политическите промени, от които се нуждае Испания. Правителството, което ще състави Педро Санчес, може да е единствено кратковременно и преходно“, пише вестникът в редакционна статия.", "date": "2018.06.03", "title": "Без министри от „Подемос“ в новото испанско правителство, засега"}
{"url": "https://www.faktor.bg/bg/articles/rudi-dzhuliani-vse-oshte-e-otkrit-vaprosat-dali-tramp-shte-dade-pokazaniya-pred-robart-malar", "text": "Руди Джулиани, адвокат на Доналд Тръмп, заяви днес, че президентът вероятно разполага с правото да амнистира сам себе си, но не възнамерява да упражни това право, предаде Ройтерс. В интервю за тв канал ABC Джулиани каза още, че все още е \"открит въпросът\" дали Тръмп ще даде показания пред Робърт Мълър. „Това е открит въпрос. Мисля, че на него ще бъда отговорено, така казва конституцията“, добави той. Специалният следовател Мълър проучва за евентуални контакти през 2016 г. между предизборния щаб на Тръмп и представители на Русия и за евентуална руска намеса в изборите. Вчера „Ню Йорк таймс“ писа, че според документ от края на януари, изготвен от правните консултанти на президента, той има конституционното правомощие „да прекратява разследване и даже да упражнява правото си за помилване“. Адвокатите обаче твърдят, че Тръмп няма да се възползва от това свое право.  Лидерът на републиканското мнозинство в Сената Кевин МакКарти каза днес пред Си Ен Ен: \"Не мисля, че един президент би амнистирал себе си\".", "date": "2018.06.03", "title": "Руди Джулиани: Американският президент има право да \"помилва\" себе си"}
{"url": "https://www.faktor.bg/bg/articles/kakva-shte-e-sadbata-na-komandosa-ubil-politsaya-zaradi-krasivata-doznatelka", "text": "Пред трудно решение как да постъпи с командоса Ангел Желязков е изправено командването на пловдивската бригада \"Специални сили\". Той е един от най-добрите парашутисти и е участвал в рискови мисии у нас и в чужбина, но е обвиняем за предумишлено убийство. На 20 май т.г. 33-годишният младши сержант намушка в нож сърцето полицая Добромир Лазаров заради красивата дознателка Люба Алексова. Военният съд под тепетата го остави в ареста, но при обжалването на по-горната инстанция в столицата Желязков бе освободен с подписка. Мотивите на магистратите са, че има добра служебна характеристика и няма опасност да се укрие или да извърши друго престъпление. Съдейства изцяло и на разследващите. \"Желязков би трябвало да се върне на поделението си. Човек е виновен до доказване на противното\", заяви адвокатът му Красимир Елдъров, цитиран от \"24 часа\". Според други юристи обаче достъпът на командоса до класифицирана информация ще бъде отнет, което пък ще послужи като мотив за освобождаването му от армията. Командирът на елитната част бригаден генерал Явор Матеев отказа коментар. Добави единствено, че решение ще има в скоро време. Колегите на Желязков смятат, че на 20 май той е действал в условията на неизбежна отбрана. Във фаталната вечер полицаят Добромир Лазаров е тръгнал от Сопот, където живее, и е пристигнал в Пловдив пред блока на военния. Служителят на реда искал да се разберат по мъжки с командоса за сърцето на дознателката. Самата тя е свидетелствала, че Лазаров първи е нападнал, като забил юмрук в лицето на Желязков.", "date": "2018.06.03", "title": "Каква ще е съдбата на освободения командос, убил полицай заради красива дознателка?"}
{"url": "https://www.faktor.bg/bg/articles/dzhambazki-den-predi-glasuvaneto-na-zakona-makron-gotovi-sme-za-protesti-v-bryuksel", "text": "Става по-лесно да си турски тираджия, отколкото български, полски или чешки. Това заяви пред Нова тв евродепутатът Ангел Джамбазки. В понеделник се очаква Комисията по транспорт към Европарламента да разгледа и да гласува по закона „Макрон”. В България от бранша се опасяват, че новите правила ще оставят без работа 120 000 българи. „Не съм оптимист за гласуването”, заяви Джамбазки. „Направили сме всичко възможно, за да се разменим с всички колеги, така че да можем да гласуваме. Има различни слухове. Имаме пълна готовност да направим протест. Организацията включва поляци, унгарци, всички, които се чувстват засегнати”, допълни Джамбазки. Той обясни, че в България има над 150 000 семейства, чиито глави на семейства работят това. Освен това фирмите с много работници били не повече от 10, останалите били с по 10 до 30 работници. Средната заплата в този бранш е около 1900-2000 евро, което прави около 4 000 лв. Джамбазки бе категоричен, че тези хора ще емигрират, ако бъде приет пакет \"Мобилност\". Андрей Новаков - евродепутатът, който се качи на ТИР и видя с очите си какво е ежедневието на един шофьор на камион, увери, че повече от една година се работи по темата. \"Този регламент е по-добър от това, което беше предложено в началото. Това е резултат само от координираните усилия. Премиерът е лично ангажиран. Същото важи и за г-н Московски\", изтъкна Новаков и добави: „В момента са изключително изравнени силите, в последния момент ще разберем дали нашите поправки, които осигуряват българската позиция, ще минат буквално с 1 или 2 гласа. Правим Опълчение”, заяви евродепутатът. „Реципрочни мерки могат да бъдат взети във всяка отделна сфера, защото и те имат интереси в България”, категоричен е той.", "date": "2018.06.03", "title": "Наши превозвачи готвят протест пред Европарламента, унгарци и поляци им удрят рамо"}
{"url": "https://www.faktor.bg/bg/articles/temenuzhka-petkova-dogovorenoto-mezhdu-borisov-i-putin-shte-bade-iztsyalo-saobrazeno-s-iziskvaniyata-na-ek", "text": "Срещата на високо равнище между българския премиер Бойко Борисов и руския президент Владимир Путин премина в един откровен диалог, който приключи с конкретен резултат – ясното политическо послание от страна и на двамата, че част от „Турски поток“ ще преминава през България, но все още не е уточнено каква част от този газ ще бъде транспортиран и каква част търгуван, каза в предаването „Неделя 150“ по БНР министърът на енергетиката Теменужка Петкова. „Това  новина, която слага едно много добро начало, но оттук нататък предстои работата по техническите детайли, по правните детайли на един такъв проект - нещо, което предстои да уточним на ниво министри, на ниво дружества. Що се отнася до това каква част от природния газ, който ще идва от „Турски поток“ ще бъде транспортиран, каква част ще бъде търгуван през т.нар. газов хъб на територията на България, което на практика представлява налична инфраструктура за това да можем да осигурим доставки на природен газ от различни източници, и от друга страна представлява една платформа за търговия с природен газ, предстои да разберем в рамките на тези разговори, които предстои да проведем“, каза министър Петкова. Тя категорично заяви, че всичко, което предстои да се направи, ще бъде изцяло съобразено с изискванията на ЕК по отношение на правилата за конкуренция, правилата, свързани с природния газ, както и на цялостната визия и концепция на ЕС по отношение на енергетиката.", "date": "2018.06.03", "title": "Теменужка Петкова: Договореното между Борисов и Путин ще бъде изцяло съобразено с изискванията на ЕК"}
{"url": "https://www.faktor.bg/bg/articles/ikonomika/turizam/samo-na-dve-ivitsi-ot-varnenskite-plazhove-kachestvoto-na-vodata-e-kristalno-chista", "text": "Чистотата на водата на варненските плажове се е влошила и само на две ивици качеството им е оценено като отлично. Това става ясно от последния доклад на Европейската агенция за околната среда, показва проверка на Дарик. В проучването, което се прави ежегодно преди началото на всеки летен сезон и има за цел да ориентира туристите, са използвани данни за 2017 г.  В предишния доклад отлична оценка получиха 13 ивици във Варненска област, от които само плажовете „Морско око” в курорта „Златни пясъци” и „Къмпинг Луна” в Бяла я запазват.  От „отлично” на „добро” е променено качеството на ивиците в курортите „Св. св. Константин и Елена”, „Слънчев ден” и „Златни пясъци”, Фичоза, Ветеран, Паша дере, Камчия, Шкорпиловци. В тази категория попада и единственият градски плаж във Варна „Бриз Буните”, където предишни години водата беше определяна като изключително чиста. Качеството на водата на Централният плаж във Варна е оценено като задоволително. В същата категория попадат Южният плаж и този в квартал „Аспарухово”. Водата на Офицерския плаж в морската столица за поредна година е посочена като най-замърсената не само в региона, но и в цяла България. През последните години значително се е вложило качеството на водите на плажовете в Бяла. Преди те имаха отлични показатели, но според последните данни качеството там е „задоволително”.  На север от Варна повечето ивици имат кристално чиста вода. Изключение правят плажовете „Божурец”, „Болата”, „Крапец” и „Дуранкулак”, където качеството на водата е определено като добро. По Южното Черноморие  ситуацията е сходна и всички ивици имат отлични или добри оценки. Изследването на Европейската агенция за околната среда обхваща 21 801 крайбрежни и вътрешни места за къпане в цяла Европа. Над 96 % от тях са отговаряли на минималните стандарти за качество на водата, а при 85 % от тях то е отлично. Местата с „лоша“ оценка, каквато има Офицерския плаж във Варна, са 1,4 %.", "date": "2018.06.03", "title": "Само на две ивици от варненските плажове качеството на водата е с оценка \"отличен\""}
{"url": "https://www.faktor.bg/bg/articles/ikonomika/biznes/kade-se-izpariha-nad-1-2-mlrd-lv-ot-parite-na-balgarskiya-danakoplatets-izleti-v-gyola-belene", "text": "На заседанието на Министерски Съвет на 23 май т.г. премиерът г-н Борисов е защитил правителственото предложение Парламентът да вдигне мораториума върху изграждането на АЕЦ Белене и е казал: „Относно АЕЦ Белене – какви ли не теории чух. Става въпрос за следното: в момента имаме стока и площадка, в която  Не се съобщава за реакции от министрите, значи те са съгласни с тази цифра. Само преди една седмица обаче Правителството е одобрило доклада на Министър Петкова до Парламента относно АЕЦ Белене. Според отлично информирани източници в него се твърди, че общата стойност на всички активи на проекта е по-малко от 2,3 млрд лв. Не се съмнявам, че министрите са изчели внимателно доклада и щом са го одобрили, значи са съгласни и с тази цифра. Възниква проблем, поне за мен като ядрен експерт. Според икономистите „Актив” е ресурс от който в бъдеще се очаква икономическа изгода за притежателя. Нека приемем, че и двете твърдения са верни - че в АЕЦ Белене са вложени над 3,5 млрд лв, и че резултатът е активи за по-малко от 2,3 млрд лв. Излиза, че над 1,2 млрд лв от парите на българският данъкоплатец са отишли в дейности, които няма да донесат никаква икономическа полза. По просто казано излиза, че тези над 1,2 млрд лв налети в „големия гьол“, са отишли за заплащане на ненужни или фиктивни дейности и консултантски услуги, или просто са присвоени. Очевидно за никой от министрите това не е проблем.  Остава да видим дали това ще се окаже проблем за някой представител на народа или представител на специализираните или неспециализирани прокуратури. Все пак за какво (и при кого) са отишли над 1,2 млрд лв от парите на българския данъкоплатец? По същия начин ли ще се „влагат“ в АЕЦ Белене следващите милиарди от парите на българските данъкоплатци?", "date": "2018.06.03", "title": "Къде се изпариха над 1,2 млрд лв. от парите на българския данъкоплатец, изсипани в гьола Белене?"}
{"url": "https://www.faktor.bg/bg/articles/prof-minasyan-ima-iztichane-na-balgarski-kapital-v-chuzhbina-v-osobeno-golemi-razmeri", "text": "През седмицата Институтът за икономически анализи на БАН представи своя редовен годишен доклад за състоянието на българската икономика. Един от изводите в доклада е, че икономическият растеж, макар добър и устойчив, не е достатъчен България да догони средните европейски нива. Според анализите, в зависимост от това колко страната ни успее да поддържа този икономически растеж, ще са ни необходими между 90 и 233 години, за да достигнем европейските нива. Предложена беше оптимизация на фискалната политика. Едно от предложенията беше отмяна на плоския данък. „За 9 години действие на плоския данък не изпълни това, за което се предвиждаше да бъде въведен. Първо, практиката не подкрепя хипотезата за позитивна връзка на плоския данък с инвестиционната активност. БВП и потреблението успяха да възстановят и дори да превишат с повече от една десета предкризисните си равнища в реални измерения от 2008 година, докато инвестициите остават устойчиво на равнище от около две трети от  последната некризисна година. Това е една драматична констатация, която продължава във времето и не е ясно колко време още ще продължи в една икономика, която се нуждае от революционни технологични промени. На второ място, очакванията за по-високи постъпления в консолидирания държавен бюджет и за т.нар. осветляване на икономиката също не се оправдават. Относителните постъпления спрямо БВП, в последната година с неплосък данък, все още остават непостигнати. На трето място - плоският данък съдейства за увеличаване на социално-икономическото неравенство и социалното разслоение в обществото. Социалното разслоение в нашата страна е най-високо от всички останали страни в ЕС“, обясни по БНР Гарабед Минасян - член екипа от Института за икономически анализи на БАН. Според доклада на Института за икономически анализи е необходимо да се търси изпреварващ икономически ръст, по-осезаем растеж на доходите и благосъстоянието, което да доведе до намаляване на социалното напрежение.  Критерият, който трябва да се следва, е дистанцията, която съществува между нашето икономическо равнище и средноевропейското икономическо равнище, защото страната ни е член на ЕС и трябва да се равнява по ЕС, каза проф. Минасян. „Тук числата са много драматични. Нашият БВП на човек от населението за 2017 година се оценява на 7 000 евро. Средноевропейското равнище и средното равнище в еврозоната е някъде около 30 000 евро на човек от населението. Ако говорим, че Европа прави 2% ръст, то 2% върху 30 000 - повишаване на БВП на човек от населението, при средноевропейските стандарти, това са около 600 евро. Докато ние, ако говорим за 4 % ръст на нашия БВП, тези 4% ръст правят някъде повишение с 300 евро - от 7 000 на 7 300 евро. Това означава, че дистанцията между България и средноевропейското равнище се увеличава и ние все повече и повече затъваме в своята бедност. Числата, които официално дава и макроикономическият елит, и макроикономическото управление, те предвиждат по-нататъшно затъване в тази бедност“.  Бедността на нашата икономика произтича от недостатъчния обем и качеството на инвестициите, подчерта проф. Минасян.  „Ние имаме изтичане на наш, собствен, български капитал в чужбина, и то в изключително големи размери. За 2016 година нетното изтичане на български капитал в чужбина оценява, в съответствие със статистиката на платежния баланс на близо 3 млрд. и 400 млн. евро. През 2017 година - 3 млрд и 100 млн. евро. Това означава, че нетното изтичане на български капитал, който е изработен у нас, се оценява на около една трета от инвестициите в страната.“, добави той.", "date": "2018.06.03", "title": "Проф. Минасян: Има изтичане на български капитал в чужбина в особено големи размери"}
{"url": "https://www.faktor.bg/bg/articles/menda-stoyanova-ako-ni-otkazhat-vlizane-v-chakalnyata-na-evrozonata-tova-shte-e-mnogo-losh-signal-kam-tseliya-evropeyski-sayuz", "text": "Ако на страната ни откажат влизане в \"чакалнята\" на еврозоната със субективни аргументи, които не са част от условията една страна да бъде член на еврозоната и част от ERM–2, това ще бъде много лош сигнал не само към българите, а към целия Европейски съюз. Това заяви в интервю за БНР Менда Стоянова, председател на бюджетната комисия в НС. \"Ще бъде сигнал за двойни стандарти, сигнал за нееднозначно третиранe. Затова за мен е много важно ние да подадем молбата и да изискаме ясен и категоричен отговор – от политиците и от Европейската централна банка\", посочи тя: \"Думата дали ще бъде приета или отхвърлена страната ни за влизане в \"чакалнята\" на еврозоната и ERM-2 - подготвителният период от две години, в който още един път съответната държава доказва, че изпълнява критериите и условията, всъщност е на ЕЦБ, но решението се взема от всички председатели на централните банки на страните от еврозоната и то трябва да бъде единодушно. Тоест, практически, ако приемем, че ръководителите на централните банки на европейските държави са независими, така, както изискват европейските директиви, така, както ЕЦБ постоянно изисква и от нашата централна банка, независимо от политическата власт, независимо от политическата конюнктура, те би трябвало да се съобразят единствено и само с икономическите и финансовите критерии. Ако обаче в тяхното становище надделеят политически критерии, това още един път ще покаже, че и тези централни банки не са независими от политическата конюнктура на страната си.\" \"Ако не подадем молба, означава, първо, че се съгласяваме с тях, второ, че сме съгласни с двойният стандарт и трето, означава, че ние се страхуваме. \"Който го е страх от мечки, не влиза в гората\". Още повече, че ако се приложат дори и формалните критерии към настоящите страни-членки на еврозоната, половината от тях няма да отговарят на тези формални критерии, които България изпълнява вече години наред\", смята Менда Стоянова. В коментар по заявката на финансовия министър Владислав Горанов до края на юни страната ни да внесе молбата си за влизане в „чакалнята“ на еврозоната, Менда Стоянова изтъкна, че правителството трябва да спази своето заявено обещание и да подаде молбата. „България изпълнява не само формалните критерии, България изпълнява и много други критерии. И аргументи от типа корупция, равнище на доходите спрямо средноевропейските, от типа съдебна система, са несъотносими към еврото“, категорична бе тя. Менда Стоянова анализира препоръки и изводи от годишния доклад на БАН за икономическото развитие. Според нея премахването на плоския данък изобщо няма да доведе да повишаване на оборотите в страната, увеличаване на инвестициите и ликвидиране на неравенството, защото неравенството се получава от много фактори: \"Ние развихме в България една ниско ефективна, „ишлемеджийска“ икономика, която на практика стимулираше ниски заплати и хора с липса на умения и без образование. Но тази икономика не може да продължава да движи развитието на страната ни. В следващите години трябва да преминем през едно преструктуриране на икономиката – от ниско ефективна към високо ефективна и това е свързано преди всичко с равнището на квалифициран труд, който трябва да притежават българските работници.\" Това според Стоянова не минава нито през премахване на плоския данък, нито през държавни инвестиции, както препоръчват икономическите експертите от БАН: „Ние сме се нагледали много години на държавни инвестиции и знаем как тези държавни инвестиции носят ефективност, само че не за икономиката като цяло, а за определени хора, които усвояват тези инвестиции.“ Относно функциониращия вече 20 години паричен съвет, визиран в доклада на БАН, Менда Стоянова посочи: „Ако прочетете внимателно доклада между изреченията, ще разберете, че всъщност хората, които са го писали, считат, че този паричен съвет вече е вреден за държавата ни и едновременно с това еврото няма да бъде панацея. Знаете лр какво значи това, макар и неизречено в прав текст – да се откажем от паричния съвет и да минем на собствена парична политика, на един курс, който ще се определя от БНБ - нещо, което беше преди 1997 година. С което ние категорично не сме съгласни. Ние също смятаме, че паричният съвет изигра своята роля, 20 години той е не само стабилизиращ фактор. Единственият изход от този паричен съвет е именно приемането на еврото, влизането в еврозоната и следването на европейските политики. Всичко останало означава връщане 20 години назад – не като икономика, а като практики, които бяха преди 20 години.“", "date": "2018.06.03", "title": "Менда Стоянова: Ако ни откажат влизане в \"чакалнята\", това ще бъде много лош сигнал към целия  Европейски съюз"}
{"url": "https://www.faktor.bg/bg/articles/frenskiyat-pisatel-andre-zhid-se-padna-na-kandidat-studentite-v-su", "text": "„По-добре да те мразят за това, което си, отколкото да те обичат за това, което не си” – по тази мисъл на френския писател Андре Жид 1581 кандидат-студенти в Софийския университет ще пишат аргументативен текст – есе. Това е втората част от изпита по български език и литература, която носи 30 точки, информира бТВ. Други 70 идват от теста, който включва въпроси както от затворен, така и от отворен тип. Тестовите задачи по литература и част от задачите по български език са формулирани на базата на откъси от текстове. Въпросите, проверяващи литературните компетентности на кандидатите, са базирани върху откъси както от текстове, включени в програмата по български език и литература за задължителната подготовка за XI и XII клас, така и от текстове, невключени в учебната програма. Въпросите върху откъс от неизучавано произведение са формулирани така, че отговорите им да не изискват познаване на целия текст. По-малка част от въпросите, свързани с литературни компетентности, изискват фактологически знания (napr. разпознаване на авторство, заглавие и т.н.), а по-голямата част от тази група въпроси предполага умения за четене на художествен текст - обяснение на мотивацията на героите, тълкуване на функцията на използваните изразни средства, коментар върху структурни особености на текста. Кандидатстващите с БЕЛ тази година са повече спрямо предходните две години, посочиха от Алма Матер. С успешно издържан изпит по български език и литература кандидат-студентите могат да изберат следните специалности: „Философия” (на български език), „Философия” (на английски език), „Психология“, „Социология“, „Културология“, „Публична администрация“, „Библиотечно-информационни науки“, „Публични информационни системи“, „Комуникационен мениджмънт“, „Педагогика“, „Социални дейности“, „Неформално образование“, „Славянска филология“, „Българска филология“, „Балканистика“, „Румънска филология“, „Арменистика и кавказология“, „Предучилищна и начална училищна педагогика“, „Социална педагогика“, „Специална педагогика“, „Логопедия“, „Физическо възпитание и спорт“. С изпит по български език и литература и с изпит по история на България бъдещите студенти могат да учат в специалност „Право“. С изпит по български език и литература и с изпит по английски, френски, немски или испански език може да се кандидатства за специалност „Европеистика“, а с изпит по български език и литература и с изпит по английски, френски, немски, испански, италиански или руски език – в специалност „Регионално развитие и политика“. Отново днес ще се състоят и изпитите за кандидат-студентите в СУ по италиански език и по философия и социални науки.", "date": "2018.06.03", "title": "Кандидат-студентите в СУ пишат есе върху крилата фраза на френския писател Андре Жид"}
{"url": "https://www.faktor.bg/bg/articles/ubietsat-na-hazartniya-bos-bil-ohrana-na-obshtinski-shef-ot-nesebar", "text": "22-годишното момиче, което бе тежко ранено в Слънчев бряг при убийството на хазартния бос Коста Николов, е било простреляно до мерцедеса на жертвата, разкри очевидка на кървавата екзекуция. \"Момичето тъкмо излезе от комплекса \"Сън вилидж\" и се запъти към колата на Коста, когато видя, че мъж стреля по него. То се развика \"Спри, недей!\", но в този момент убиецът се обърна и стреля в главата й. Ранената се свлече на земята, цялата в кръв, беше ужасна гледка. Линейката дойде след 30-40 мин., разказа пред \"24 часа\" жена, която е станала свидетел на тежкото престъпление.  Тя не вярва във версията за любовен триъгълник и възприема убийството по-скоро като наказателна акция. Жената познавала убития Коста от години, описва го като коректен предприемач, който не създава проблеми на останалите в бранша.  \"За съжаление в България богатите хора се смятат за лоши и те трябва да бъдат избивани\", коментира афектираната жена. Тя се оплака, че заради убийството и дългия оглед на местопрестъплението, гости на нейния хотел са били възпрепятствани да се настанят навреме и са изчаквали с часове зад загражденията.  Задържаният за убийството на хазартния бос Коста Николов - Михаил Стоянов е работил за бивш шеф на общинския съвет в Несебър. Според неофициална информация 37-годишният Стоянов е бил личен шофьор и охрана на бившия шеф на местния парламент Благой Филипов. От известно време стрелецът работил във фирма за инкасо и имал законно притежаван пистолет \"Макаров\". Това оръжие е открито в автомобила му, когато Михаил се опитал да напусне страната през ГКПП \"Лесово\", малко след 2 часа тази нощ.  Запознати разкриха, че мъжът е родом от Ямбол, но от години живеел в Бургас. Най-вероятно убийството е извършено с въпросния \"Макаров\", открит в автомобила на задържания мъж.", "date": "2018.06.03", "title": "Очевидка разкри подробности от кървавата екзекуция в Слънчев бряг"}
{"url": "https://www.faktor.bg/bg/articles/samolet-padna-kray-kazanlak", "text": "Малък ултралек самолет падна на 2 км от село Овощник край Казанлък. Двама души са ранени. Самолетът днес е трябвало да прелети над Казанлък по повод празника на Розата, съобщава Нова телевизия. За момента няма официална информация нито от МВР, нито от Министерство на транспорта. Очаквайте подробности!", "date": "2018.06.03", "title": "Самолет падна край Казанлък"}
{"url": "https://www.faktor.bg/bg/articles/zakonoproektat-za-rozoproizvodstvoto-savsem-skoro-vliza-v-plenarna-zala", "text": "Законопроектът за розопроизводството съвсем скоро влиза в пленарна зала. Това обяви в отговор на въпрос на БТА председателят на парламента Цвета Караянчева.   По думите й законопроектът сега е в комисията по земеделието и диалогът там е интензивен и скъсен. \"Ние не можем да се месим във формирането на цени за изкупуване на розов цвят\", каза още Цвета Караянчева.   Председателят на Народното събрание е гост на Фестивала на розата в Казанлък. Туристи от цял свят се събраха за празника в розовите градини край града.", "date": "2018.06.03", "title": "Законопроектът за розопроизводството съвсем скоро влиза в пленарна зала"}
{"url": "https://www.faktor.bg/bg/articles/prosvetnite-ministri-na-balgariya-i-harvatiya-podpisvat-programa-za-satrudnichestvo", "text": "Министрите на образованието и науката на България и Хърватия Красимир Вълчев и Блаженка Дивяк ще подпишат утре в Загреб четиригодишна програма за сътрудничество между двете държави в областта на науката и образованието, съобщиха от пресцентъра на просветното министерство. В рамките на посещението си в Хърватия министър Вълчев ще се срещне с представители на българската общност в страната.", "date": "2018.06.03", "title": "Просветните министри на България и Хърватия подписват програма за сътрудничество"}
{"url": "https://www.faktor.bg/bg/articles/iznenada-barekov-i-bayraktarov-shte-ni-oblachvat-vsyaka-sabota", "text": "Дългогодишният телевизионен водещ, евродепутат и партиен лидер на \"Презареди България\" (бившата \"България без цензура\") Николай Бареков отново ще обявява наличието на новини от сутрешен телевизионен ефир. \"Предстои завръщането ми на екран в сутрешния часови пояс с предаване без цензура\", съобщи Бареков в прессъобщение до медиите. Време е да се появи алтернатива на модерната напоследък баджак журналистика, обявява Бареков. Засега не се съобщава откога тръгва предаването и по коя телевизия. От прессъобщението обаче се разбира, че Бареков ще има и партньор в ефира - напусналият в началото на миналата година Националния фронт за спасение на България Димитър Байрактаров. \"Очаквайте \"Бареков и Байрактаров - без цензура\" всяка събота от 9 часа. Откога и къде ще съобщим утре!\", обещава Бареков. Дълги години Бареков водеше сутрешния блок на Би Ти Ви, а неговата фраза: \"Мисля, че имаме новина\", стана нарицателна, често и обект на закачки. Той се отказа от ефира, за да се впусне в политиката, основа партия и стана евродепутат. Наскоро от документите по делото за фалита на КТБ се разбра, че Бареков е бил финансиран безотчетно, а парите са идвали и с чували. С времето парите започват да идват в по-големи пликове, после в чанти, а накрая и в чувал - това се разбира от разпитания в хода на разследването за фалита на КТБ финансист на евродепутата Николай Бареков и преименуваната вече партия \"България без цензура\" - Христо Цирков. Показанията му са част от документите в досъдебното производство, представяни в поредица на \"Капитал\". Сред материалите, които прокуратурата е внесла в съда по делото срещу Цветан Василев и останалите 17 души, сред които не е Бареков, има множество доказателства не само за това, че той и политическият му проект са били финансирани нерегламентирано с пари от КТБ по нареждане на Василев, но и че с пари, теглени от касата на банката, най-вероятно са били купувани гласове. Засега Бареков не е коментирал тези данни.", "date": "2018.06.03", "title": "Изненада! \"Бареков и Байрактаров\" ще ни облъчват всяка събота"}
{"url": "https://www.faktor.bg/bg/articles/knyaginya-mariya-luiza-ubiystvoto-na-bashta-mi-doyde-ot-iztok-ubedena-sam-v-tova", "text": "Мария Луиза Българска всяка година идва в България, но рядко застава пред камерите. Спомените си за царското семейство и за някои премълчани истини тя разказа в интервю за \"120 минути\" на бТВ от личния кабинет на цар Борис III. \"Баща ми беше винаги зает и ние не влизахме при него просто така, когато ни хрумне. Виждахме го сутрин на закуска. Винаги пиеше липов чай.  Казвахме „Добро утро!” и после ние имахме уроци. Учителите идваха тук да ни учат, а  той тръгваше по работа – в София или тук. Винаги когато идваше да ни види, беше голяма радост. Чакахме го, а той ни водеше на разходки.  Имахме много екскурзии през лятото, в планината особено. За нас беше голяма радост да ходим по езерата, да ловим пъстърви и да спим на палатки. Това за децата да не спят в кревати и нещо много важно\", сполни си княгинята. На въпрос защо все още има тайни около смъртта на нейния баща и кой се страхува от истината за нея, княгиня Мария Луиза отговори: \"Няма отговор. Може да се търси навсякъде. Има много теории, гадания, измислици, но засега за жалост нищо не излезе наяве. Човек започва да елиминира: не са германците, защото макар че той се опъна на Хитлер и беше единственият човек – не казвам цар или президент, а човек, и му каза: „Не изпращам българските войски на Източния фронт и не си давам евреите!” Никой друг не го направи. Това се крие, разбира се, но и това ще излезе. Значи, не са германците, англичаните нямаха смисъл да го убият, защото баща ми опитваше да направи завой на Запад. Единственото, което може да се каже, че е от Изток. И аз съм убедена в това.\" От 1990 година тя отправя въпроси. \"Питала съм президенти и други хора: „Знаете ли нещо?” –„ Не.” „Знаете ли, кой разкопа баща ми тук от гроба и не го остави на мира?” –„ Не!” - Една стена от мълчание. Брат ми, като беше премиер и той не успя да научи какво направиха с тялото на баща ми. Това е нещо доста отвратително. Всеки има право да отиде на гроба на баща си или на майка си. Затова, когато майка ми почина, аз казах: „Дума да не става да я погребат в България! Пак да направят такава гавра – Благодаря!” Тя разказа и за чичо си – принц Кирил? \"Той се зае да се грижи за нас. Ние много го обичахме. Като го осъдиха на смърт, ние бяхме тук, във Врана, чухме по радиото и се разплакахме. Мама искаше да отиде да го види, да му заведе католически свещеник, но й казаха: „Не може!” Няколко часа по-късно го убиха. Това не беше лесно за мама. След това дойдоха да й изкажат съболезнования от правителството, че бяха убили девера й. На другите гробища има една плоча, където се знае, че е чичо ми Кирил и другите, които бяха разстреляни. То е една яма, където са всички вътре. Знае се, че ямата е някъде там. Дали е точно под този мавзолей или паметник – това не се знае. Никой не помни точно къде е.\" Сестрата на Симеон Сакскобургготски разкри, че музеят на Двореца „Врана”, в който се съхранява голяма част от колекцията на царското семейство през последните години, \"лека-полека ще се отвори и за публиката. Поне хората да помнят, че е имало нещо. Много неща се изтриват нарочно от миналото. Учебниците са бели. Понякога кажат – Борис, цар Борис да не кажат… И годините на комунизма ги няма в днешните учебници. Децата не знаят какво е било. Много е важно хората да знаят какво е било, за да не правят грешки в бъдещето. Но това ще продължи още във времето.\"   Помолена да сподели как е приела решението на брат си да се върне в България, Мария Луиза разказа: \"Дядо ми, италианският крал, казваше, че в семейството само един командва. Но това е така, че Симеон цял живот миля за България и никога не спря да помага. Когато дойде моментът, той беше много щастлив да дойде тук и аз с цялата си душа го подкрепих. Аз бях първата, която дойде тук през май 1991 г. Знаете ли какво е да живее човек половин век и да си милее за земята, за дома, за всичко – не е лесно. През  1982 г. пътувах от Цюрих до Истанбул и прелетях оттук. Имаше слънце и видях отгоре кубетата на „Св. Александър Невски”. И ми стана страшно мило и си рекох: „Може би никога няма да ги видя пак.” Но стана чудо и ето ме.  ЧАз винаги подкрепям брат си, продължи княгинята. - Той си взе здравето и живота да изпълни дълга си. Майка ми, разбира се, помогна за това, защото ни говореше винаги за България. На българските празници тя ни пращаше на православните черкви, защото мама беше католичка. Винаги ни напомняше: „Днес е на този светец и трябва да отидете на черква!” Винаги. Тя като говореше за България, казваше „у нас”. У нас не беше Италия, а България.  А живя тук само 13 години.\" Какво от уроците на Вашия баща предавате на вашите деца и внуци? –Това, което всеки би дал на децата си – да се трудят, да помагат, да бъдат добри хора. Да са свестни хора. Това е. Какво друго?", "date": "2018.06.03", "title": "Княгиня Мария Луиза: Убийството на баща ми дойде от Изток"}
{"url": "https://www.faktor.bg/bg/articles/fatalnata-priyatelka-na-ubitiya-hazarten-bos-e-dashterya-na-nachalnika-na-politsiyata-v-dryanovo", "text": "22-годишната Симона Тодорова от Дряново, която бе простреляна в главата от обезумелият от ревност Михаил Станчев, все още се бори за живота си. Фаталната хубавица е дъщеря на началника на полицията в Дряново, Тони Тодоров, пише Burgas24.bg. В престрелката, която се разрази снощи в Слънчев бряг, бе убит хазартният бос Коста Николов. Изкусителната блондинка работела в едно от казината на екзекутирания мъж, а с Михаил се познавала отскоро. 37-годишният Отело бе задържан на ГКПП \"Лесово\", докато се опитвал да избяга в Турция.", "date": "2018.06.03", "title": "Простреляната приятелка на убития хазартен бос е дъщеря на началника на полицията в Дряново"}
{"url": "https://www.faktor.bg/bg/articles/novini/balgariya/sled-obyad-shte-ima-kratkotrayni-valezhi-s-gramotevitsi-i-gradushki", "text": "Днес преди обяд ще е предимно слънчево. Около обяд и до полунощ, на много места ще се развива купеста и купесто-дъждовна облачност и ще има краткотрайни валежи с гръмотевични бури и градушки. Вятърът в Дунавската равнина ще се ориентира от северозапад и ще е до умерен, а в крайните източни райони ще е от юг-югоизток. Максималните температури ще са между 29° и 34°, по-ниски по Черноморието, за София – около 28°, съобщи за Агенция „Фокус”. По Черноморието през деня ще преобладава слънчево време. Късният след обяд, главно по Северното Черноморие ще се развива купесто-дъждовна облачно и на места там ще превали и прегърми. Ще духа слаб до умерен вятър от юг-югоизток. Максималните температури ще са 21-25°. Температурата на морската вода е 21-22°. Вълнението на морето ще е около 2 бала. В планините преди обяд ще преобладава слънчево време. Около и след обяд ще се развива купесто-дъждовна облачност и на много места ще превали краткотраен дъжд с гръмотевици. На отделни места в Рило-Родопската област явленията ще са по-интензивни. Ще духа слаб до умерен вятър от север-северозапад. Максималната температура на височина 1200 метра ще е около 21°, на 2000 метра – около 15°. Атмосферното налягане е близко до средното за месец юни (946 хПа) и слабо ще се понижи.", "date": "2018.06.03", "title": "След обяд ще има краткотрайни валежи с гръмотевици и градушки"}
{"url": "https://www.faktor.bg/bg/articles/merkel-dade-da-se-razbere-che-ne-priema-oproshtavane-na-dalga-na-italiya", "text": "Германската канцлерка Ангела Меркел даде да се разбере, че не приема опрощаване на дълга на Италия, като заяви в интервю, че принципът на солидарност сред членките на еврозоната не трябва да превърне съюза на единната валута в съюз за споделяне на дългове, предаде Ройтерс. Меркел заяви това в отговор на въпрос на в. „Франкфуртер алгемайне цайтунг“ за медийно съобщение, че италианското популистко Движение „Пет звезди“ и крайнодясната „Лига“ планират да поискат от Европейската централна банка да опрости 250 милиарда евро от италианския държавен дълг. Солидарността между членовете на еврозоната е нещо важно, но този принцип \"не трябва да довежда до съюз на дълговете\", каза Меркел.", "date": "2018.06.03", "title": "Меркел даде да се разбере, че не приема опрощаване на дълга на Италия"}
{"url": "https://www.faktor.bg/bg/articles/protesti-v-skopie-s-iskane-za-predsrochni-izbori", "text": "Хиляди протестираха в Скопие с искане за предсрочни избори. Демонстрацията беше организирана от ВМРО-ДПМНЕ. Привържениците на партията настояват за предсрочен вот през март или април следващата година. Опозицията обвинява правителството, че е съсипало икономиката, понижило е заплатите и пенсиите и позволява на корупцията да процъфтява. Те обвиняват управляващите и че вредят на националните интереси като преговарят с Гърция за промяна на името на страната.", "date": "2018.06.03", "title": "ВМРО-ДПМНЕ събра хиляди на протест в Скопие с искане за предсрочни избори"}
{"url": "https://www.faktor.bg/bg/articles/novini/balgariya/borbata-s-komunizma-ne-e-svarshila-stisnal-e-zdravo-za-gushata-zapadniya-intelektualen-elit", "text": "Да, започвам да осъзнавам, че битката с комунизма изобщо не е свършила, нито че полето на тази битка е била само злощастната територия на Източна Европа. Битката е за господството над целия Свят и нашия болшевишки комунизъм е само една страница от тази битка, която засега можем да смятаме за относително неуспешна за болшевизма. Но не и за другите форми на комунизма, които сега са навлекли  Впрочем, подлостта на модерния Newspeak на политическата коректност се състои даже и в това, че корумпирайки езика на човечеството по Оруелски модел, обърква понятията либерално, тоест свързано със и изповядващо свободата, с неокомунистическата форма на опресия, представяна като уж свобода на мисълта, имаща обаче задължителен характер. Борбата с комунизма не е свършила и онова, което се вижда трудно от мнозина е, че той е стиснал здраво за гушата западният интелектуален елит, който сега е начело на атаката за неговото глобално господство, след като грубият сталинизъм сякаш не успя еднозначно да завладее света. Както изглежда, когато Сталин или Ленин се провалят, веднага откъм Запада възниква призракът на глобалиста Троцки. Или поне на Бърни Сандърс.", "date": "2018.06.03", "title": "Борбата с комунизма не е свършила, стиснал е здраво за гушата западния интелектуален елит"}
{"url": "https://www.faktor.bg/bg/articles/noviyat-kabinet-v-italiya-zapochva-masova-deportatsiya-na-migranti", "text": "Масова депортация на мигранти от Италия - за това се заканиха новите членове на кабинета в Италия, ден след като правителството на премиера Джузепе Конте встъпи в длъжност.   Новият вътрешен министър Матео Салвини и този на труда Луиджи ди Майо участваха в парада на Републиката в Рим в събота заедно с другите представители на популисткото правителство. Малко след това лидерът на Лига се отправи на обиколка в Северна Италия, където предупреди мигрантите \"да си стягат багажа\", а безплатното возене е приключило. Страните трябва да започнат да си вършат работата и повече трафиканти да не акостират на италианските брегове, каза той, цитиран от Асошиейтед прес. Вицепремиерът Луиджи ди Майо пък коментира, че веднага започва работа с екипа си по създаването на нови работни места. Новото полулистко правителство на Италия официално встъпи в длъжност в събота, след като предишният министър-председател Паоло Джентилони връчи символично сребърен звънец на своя приемник Джузепе Конте в премиерската резиденция Киджи.  Кабинетът ще бъде подложен на вот на доверие още следващата седмица, като Лига и 5 Звезди разполагат с мнозинство в двете камари на парламента.", "date": "2018.06.03", "title": "Матео Салвини към мигрантите: Стягайте си  багажа, безплатното возене приключи"}
{"url": "https://www.faktor.bg/bg/articles/ubietsat-ot-slanchev-bryag-e-arestuvan-na-gkpp-lesovo", "text": "Задържан е мъжът, който вчера вечерта показно разстреля хазартния бос Коста Миджурин в Слънчев бряг и рани тежко приятелката му. Той е арестуван на ГКПП „Лесово“ в опит да премине границата, съобщи на брифинг главният секретар на МВР гл. комисар Младен Маринов. По думите му, става въпрос за ревност и неизяснени лични отношения. Той потвърди, че жената, която е пострадала, е на 22 години и е в тежко състояние и е в болницата в Бургас. В колата освен загиналия 54-годишен мъж и пострадалата е имало и още един мъж и жена, които са невредими. Арестуваният е на 37 години, притежава законно оръжие и е с чисто криминално минало. „Оръжието му е иззето и тепърва ще се установява дали това е използваното оръжие за престъплението. Давано му е във връзка с неговата работа като лице, което работи с парични средства в различни фирми. Най-вероятно е имал чувства към простреляното момиче, познават се от около един месец по свидетелски данни. Убийството е извършено с особена жестокост“, заяви Маринов. Разстреляният 54-годишен мъж има игрални зали в Слънчев бряг, Несебър, Бургас и Нова Загора. В бизнеса е от 1991 г., като не е известно да е имал конфликти с други от бранша – както на морето, така и във вътрешността на страната. Според местни медии, освен казина, той има хотел в Нова Загора и транспортна фирма.", "date": "2018.06.03", "title": "Убиецът от Слънчев бряг е арестуван на ГКПП \"Лесово\""}
{"url": "https://www.faktor.bg/bg/articles/razstrelyaha-hazarten-bos-v-slanchev-bryag-22-godishnata-mu-priyatelka-bere-dusha", "text": "55-годишният Коста Миджурин, собственик на 15 казина, е разстрелян с 3 куршума в главата. Жената, която е била заедно с него и за която се твърдеше, че също е убита, е в бургаската болница с опасност за живота. Полицията издирва автомобил, който се предполага, че е съпричастен към престъплението. Снощи на мястото на показния разстрел е бил и главен комисар Младен Маринов. Бургаският сайт \"Флагман\" съобщава, че са свалени видеозаписите от камерите на хотел, от които ясно се вижда как черният мерцедес на Миджурин спира. Двигателят му все още не е загасен, а до него се приближава БМВ, което изравнява откъм дясната му страна и следва стрелба по шофьора и спътницата му. Миджурина е улучен с 3 куршума в главата. Жената, за която е известно, че се казва Симона, е от Велико Търново, била е приятелка на убития,  тя е улучена само с един куршум в главата. Флагман информира още, че снощи при много тежка операция е изваден въпросният куршум, като в момента пострадалата е в кома. Задържан е мъж. Основната версия за стрелбата пред хотел „Сън Вилидж” е класически любовен триъгълник, посочват от МВР. Роденото през 1996 г. момиче е работело в едно от казината на убития Коста Николов. По все още непотвърдена информация задържаният е бивш приятел на пострадалата.", "date": "2018.06.03", "title": "Разстреляха хазартен бос в Слънчев бряг,  22-годишната му приятелка е в кома"}
