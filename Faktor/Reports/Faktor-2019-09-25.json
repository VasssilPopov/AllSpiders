{"url": "https://faktor.bg/bg/articles/novini-balgariya-sasht-nalozhiha-sanktsii-na-petima-dushi-i-shest-kompanii-ot-kitay", "text": "Съединените щати наложиха санкции на петима души и шест компании от Китай заради транспортиране на ирански петрол, предаде Ройтерс, като се позова на американското министерство на финансите, предава БТА. Държавният секретар на САЩ Майк Помпейо уточни, че санкциите са наложени заради транспортиране на ирански петрол. Целта на новите наказателни мерки е да бъде засилен натискът върху Иран, отбеляза Помпейо на събитие в кулоарите на годишната сесия на Общото събрание на ООН.  Новите санкции бяха обявени на фона на опровергаването на спекулациите, че президентът на САЩ Доналд Тръмп и иранският му колега Хасан Рохани може да се срещнат в кулоарите на сесията на Общото събрание на ООН в Ню Йорк.  Иранският министър на външните работи Мохамад Джавад Зариф каза днес преди среща с колегите си от страните по споразумението за ядрената програма на страната му, че \"шансовете (за среща Тръмп-Рохани) са нулеви\".", "date": "2019.09.25", "title": "САЩ наложиха санкции на петима души и шест компании от Китай"}
{"url": "https://faktor.bg/bg/articles/ns-glasuva-predlozhenie-za-predizborna-vakantsiya", "text": "Народното събрание да няма пленарни заседания в периода от 16-ти до 25 октомври включително. Това проекторешение е внесено в деловодството на  Народното събрание, като се уточнява, че в посочения период ще се провеждат заседания на парламентарните комисии. Предложението е подписано от представители на ГЕРБ, „Обединени патриоти“, ДПС и „Воля“. Предстои проектът за предизборна ваканция да бъде гласуван по време на утрешното пленарно заседание.", "date": "2019.09.25", "title": "Депутатите гласуват предложение за предизборна ваканция"}
{"url": "https://faktor.bg/bg/articles/hasan-azis", "text": "\"Със сигурност ДПС на изборите ще участва с много силни кандидатури, утвърдени специалисти и това явно е направило впечатление на Цветан Цветанов. Дали ГЕРБ се отдръпва или не, това не е от моята компетнция\". Това каза пред Би Ти Ви кметът на Кърджали и зам. председател на Сдружението на общините  Хасан Азис в коментар на думите на Цветан Цветанов, който намекна пред БНР, че ГЕРБ се отдръпват от смесените региони и прогнозира, че ДПС ще има най-сериозен ръст на местните избори. \"Усещам, че ДПС със своите 90 кандидати за кметове и със 184 общински листи е един сериозен кандидат за управлението в местната власт. Ако видите статистиката, ДПС по брой на кметове на населени места и общински съветници сме втора или трета политическа сила. Нашата сила идва от това, че сме близо до хората\", категоричен е Азис. На въпрос какви са исканията му към Владислав Горанов, той каза, че приоритетите за Бюджет 2020 включват увеличаване на средствата за общинската пътна мрежа. \"Кметът е критикуван понякога безпричинно състоянието на пътната мрежа. Ние получаваме 5 пъти по-малко от държавата, а поддържаме 20 000 кв. км. пътна инфраструктура\", каза кърджалийският кмет. \"100 млн. лв. увеличаване на капиталовите инвестиции, като 80 млн. ще са за общинска пътна мрежа. Искаме от МФ 173 млн. лв, като 100 млн. лв да отидат за програмите - личен асистент, домашен асистент и домашен помощник\", категоричен е Хасан Азис.„ Той разкритикува и председателят на парламента Цвета Караянчева, която обвини местната администрация, че са отпуснати 4,5 млн. лв пари за осветление, а градът тъне в мрак. \"Когато аз бях кмет, тя беше общински съветник. Нямаме закачка, става въпрос за разминаване във възгледите как се решават проблемите на местната администрация. Всички 6500 лампи се сменят с ЛЕД осветление, които се регулират. Ние ще имаме най-модерното осветление до 15 дни\", каза Азис. Кърджалийският кмет декларира, че няма да се унищожава парка на града, а ще се разшири стадиона за Арда Кърджали, за да се отговори на изискванията и за международни мачове. Хасан Азис препоръча държавата да поеме издръжката за детските градини. \"Таксите не покриват дневния обхват. Освен това трябва да ни се даде част от данък общ доход\", призова кърджалийският кмет", "date": "2019.09.25", "title": "Хасан Азис: Нямаме закачка с Цвета Караянчева, а разминаване във възгледите"}
{"url": "https://faktor.bg/bg/articles/malkata-klimatolozhka-greta-tunberg-fizikata-e-nashiyat-glaven-vrag", "text": "Грета Тунберг призова днес света да загърби политическите различия и да се обедини пред една засилваща се климатична и екологична криза, предаде Ройтерс. \"Климатичната и екологичната криза отива отвъд партийната политика\", каза 16-годишната шведска екоактивистка на събитие в Ню Йорк по случай публикуването на доклада на свързаната с ООН Междуправителствена експертна група за климатичните промени.  Грета подчерта, че \"нашият главен враг сега не са нашите политически опоненти, нашият главен враг е физиката\". \"Все още можем да поправим това, това все още е възможно. Но не и ако продължим както сега\", предупреди тя. В понеделник шведската тийнейджърка разкритикува гневно световните лидери, че не се борят срещу климатичните промени, в реч на срещата на високо равнище на ООН за климата.", "date": "2019.09.25", "title": "Еколожката Грета Тунберг: Физиката е нашият главен враг"}
{"url": "https://faktor.bg/bg/articles/novini-balgariya-veselin-mareshki-ako-rumen-radev-e-iskren-shte-podkrepi-nashiya-kandidat-za-kmet-v-sofiya", "text": "„Единствено нашият кандидат за кмет на София Пламен Христов отговаря на критериите, които заяви президентът Румен Радев. Да е честен и да работи за хората. Ако държавният глава е искрен и казва, че би застанал зад подобен профил, ще подкрепи Христов“. Това заяви пред БНТ лидерът на „Воля“ Веселин Марешки. Той допълни, че не е имал намерения да се кандидатира за градоначалник на София, защото имал прекалено много фенове във Варна. Марешки се надява на балотаж в столицата и на поне един спечелен от партията му областен град.   „Мая Манолова не е алтернатива на статуквото и на Йорданка Фандъкова. Единствената алтернатива е Пламен Христов. Ние сме дясно мислещи, но сме и социални в бизнеса“, каза още Марешки и се похвали, че се е справил с всичко, с което се е заел в живота. По думите му, първото, което трябвало да направят софиянци, е да изхвърлят тези, които не са си свършили работата през годините. Той допълни, че ще продължава да изобличава БСП. \"Ние не помагаме на управляващите в парламента, а на българите\", каза още Веселин Марешки.", "date": "2019.09.25", "title": "Веселин Марешки: Ако Румен Радев е искрен, ще подкрепи нашия кандидат за кмет в София"}
{"url": "https://faktor.bg/bg/articles/novini-svyat-putin-pak-dundurka-diktatora-maduro-shte-smyatame-vseki-otkaz-ot-dialog-s-vas-za-iratsionalen-vreden-i-nosesht-zaplaha-za-blagosastoyanieto", "text": "Руският президент Владимир Путин прие днес в Кремъл венецуелския си колега Николас Мадуро, който е на работно посещение в Русия. Двамата лидери обсъдиха двустранните отношения и въпроси от международния дневен ред, предава БНР.  По време на срещата Владимир Путин изрази подкрепата си за диалога между легитимната според него власт във Венецуела и опозицията. „Подкрепяме диалога, който вие, г-н президент, и вашето правителство водите с опозиционните сили. Ще смятаме всеки отказ от диалог за ирационален, вреден за страната и носещ заплаха за благосъстоянието на населението“, заяви Владимир Путин и се ангажира и занапред Москва да оказва хуманитарна помощ на Каракас. Благосъстоянието стигна дотам, че инфлацията е в хиляди проценти, а населението на най-богатата на петрол държава гладува. Предстои изпращането във Венецуела на 600 хиляди тона зърно и милион и половина ваксини против грип. На свой ред Николас Мадуро оцени високо двустранните отношения: „Много се радвам, че отново съм в Русия. Доказахме, че въпреки трудностите заедно можем да вървим напред“.  Русия е вторият по големина кредитор на Венецуела след Китай. Руските инвестиции във венецуелската петролна и минна индустрия възлизат на 6 милиарда долара.  Компаниите „Роснефт“ и „Газпромнефт“ са акционери в съвместни предприятия за добив на петрол във Венецуела. Москва кредитира и закупуването на руско оръжие от режима в Каракас. Сключените до момента оръжейни сделки са на стойност около 11 милиарда долара. През последните няколко години обаче Русия не е отпускала на Венецуела нови заеми. ", "date": "2019.09.25", "title": "Путин пак дундурка диктатора Мадуро: Ще смятаме всеки отказ от диалог с Вас за ирационален, вреден и носещ заплаха за благосъстоянието"}
{"url": "https://faktor.bg/bg/articles/skasaha-rumanskata-kandidatka-za-evrokomisar-na-parviya-test", "text": "Предложената от Румъния за пост на еврокомисар Рована Плумб не е преминала първия тест. Комисията по правни въпроси е повикала бившата министърка на европейските фондове Рована Плумб на извънредно изслушване в четвъртък, 26 септември. Това съобщи на страницата си във Фейсбук румънският евродепутат Зигфрид Мурешан, който е член на опозиционната Национално-либерална партия, съобщава информационният сайт Зиаре, цитиран от БТА. Мурешан съобщава, че Комисията по правни въпроси е поискала извънредно изслушване на румънската кандидатка от управляващата Социалдемократическа партия заради \"противоречиви информации в имотните й декларации\". Членовете на Комисията по правни въпроси са тези, които трябва да проучат имотните декларации на предложените кандидати. Спрямо кандидатката на Румъния те имат въпроси във връзка с няколко финансови транзакции, които може да представляват потенциален конфликт на интереси, пише днес \"Политико\". Френският евродепутат Мари Тусен, която е член на тази комисия, е заявила, че някои кандидати са подали имотни декларации, които не съответстват на подадените по-рано и затова са им поискани обяснения. В случая на Рована Плумб \"има съществено разминаване между декларацията, подадена в Румъния, и тази, подадена в Брюксел\", е заявила Тусен. По-конкретно Плумб не била декларирала два заема на стойност близо един милион евро. \"Политико\" я цитира да казва, че не е отбелязала заемите, защото смятала, че не е задължително. Изданието припомня, че в Румъния Плумб е заподозряна по случай на корупция от 2017 г. Според обвинението тя е помогнала на бившия лидер на социалдемократите Ливиу Драгня в незаконна имотна сделка с остров на река Дунав. Драгня е в затвора от месец май. Румънският парламент отказа през 2017 г. да й отнеме имунитета, с което принуди антикорупционната прокуратура да закрие делото. Изслушванията на предложените за комисари са насрочени в периода 30 септември - 8 октомври, а новата Европейска комисия трябва да встъпи в длъжност на 1 ноември. Изслушването на Рована Плумб в комисията, отговаряща за транспорта, е насрочено за 2 октомври. Необходимо е преди това обаче Плумб да получи зелена светлина от Комисията по правни въпроси, пояснява Зиаре. Според евродепутата Зигфрид Мурешан \"Рована Плумб прави Румъния за смях на европейско равнище\". Въпроси около семейното имущество продължават да хвърлят сянка и върху хърватската кандидатка за ЕК Дубравка Шуица, пише \"ИЮ Обзървър\", цитиран от БНР. Според декларацията ѝ имуществото на бившата кметица на Дубровник и бивша учителка е в размер на 5 млн. евро. Дубравка Шуица, която е член на Европейския парламент, е предложена за ресора \"Демокрация и демография\". Дубравка Шуица ще ръководи от страна на ЕК и работата по Конференцията за бъдещето на Европа. Както писахме други двама ключови кандидати за еврокомисари - Дидие Рейндерс и Елиза Ферейра, съответно представители на Белгия и Португалия, пък ще бъдат подложени на проверки за нарушаване на закони в своите страни. Рейндерс е предложението на новия председател на ЕК Урсула фон дер Лайен за комисар по правосъдието, а Ферейра - за комисар, отговарящ за реформите в европейските страни.", "date": "2019.09.25", "title": "Скъсаха румънската кандидатка за еврокомисар на първия тест"}
{"url": "https://faktor.bg/bg/articles/vanya-grigorova", "text": "Държим на искането на КТ \"Подкрепа\"от 2017 година минималната работна заплата да стане 1000 лв. Все още смятаме , че ръстът  на минималната работна заплата  трябва да е много по-интензивен , за да отговаря на производителността на труда, ако щете. Защо не и на жизнените потребности на  работниците на най-ниско платените работници.  Това заяви в студиото на \"Още от деня\" на  БНТ икономическият съветник към синдиката Ваня Григорова.   Не би трябвало останалите заплати да се приближат до минималната,  би трябвало  минималната работна заплата да спомогне  за увеличаването на останалите заплати . Това всъщност е единственият механизъм на правителството за увеличаване на заплатите", "date": "2019.09.25", "title": "Ваня Григорова: Държим на искането на \"Подкрепа\" минималната заплата да стане 1000 лева"}
{"url": "https://faktor.bg/bg/articles/novini-balgariya-ivo-hristov-izborat-na-kyoveshi-za-evropeyski-glaven-prokuror-ne-biva-da-se-vazpriema-s-prekaleni-nadezhdi-ot-balgarskoto-obshtestvo", "text": "Български евродепутати изразиха \r\nпредпазлив оптимизъм  за споразумението между Съвета на ЕС и Европейския\r\n парламент, с което бе  одобрена кандидатурата на румънката Лаура \r\nКьовеши за бъдещ европейски главен  прокурор. Цветелина Пенкова  и Иво Христов, макар и съпартийци от лявото пространство, имат различно  отношение към споразумението, предаде БНР. „Позицията\r\n е ясна, както и моята лична, така и на БСП –  винаги сме били зад \r\nкандидатурата на г-жа Кьовеши и ще наблюдаваме с интерес  нейната бъдеща\r\n работа. Надяваме се, че това всъщност ще даде малко повече  яснота и \r\nконтрол върху начина, по който се изразходват европейските средства в  \r\nстраните членки“, каза Пенкова.    Христов от своя страна заяви:\r\n „Считам, че този избор  не бива да се възприема с прекалени надежди от \r\nбългарското общество, тъй като,  ако не внесем ред в националното \r\nправосъдие, трудно можем да се уповаваме на  наднационалното, в случая \r\nевропейското“.  Радан Кънев от Европейската народна партия \r\nпосочи, че  Кьовеши в крайна сметка не е българският главен прокурор: \r\n„При всяко положение  е добра новина. По-добре късно, отколкото никога. \r\nОттук-нататък обаче аз винаги  предпочитам да подхождам първоначално \r\nрезервирано. Нека да видим как ще се  развие дейността на самата \r\nинституция на Европейската прокуратура. Изборът на  г-жа Кьовеши за \r\nглавен прокурор е една от гаранциите, че този орган няма да  заспи, \r\nкакто много европейски органи. Оттам-нататък обаче трябва да имаме  \r\nпредвид, че г-жа Кьовеши няма правомощията на Сотир Цацаров“. В\r\n тази насока се изказа и депутатът от групата на Европейските  \r\nконсерватори и реформисти Андрей Слабаков: „Според мен това е правилният\r\n избор.  Да не възлагаме обаче прекалени надежди, че тя като стане \r\nпрокурор, ще ни реши  нашите проблеми. Защото това не е точно така – тя \r\nима друг вид функции, не може  да се меси във вътрешните работи на \r\nБългария, така че при нас нашите прокурори  ще трябва сами да си решават\r\n проблемите. По-рано днес е врокомисарите по бюджет и по \r\nправосъдие Гюнтер Йотингер и Вера Йоурова приветстваха постигнатото \r\nспоразумение между Европейския парламент и Съвета на ЕС за европейски \r\nглавен прокурор.  В изявление, разпространено до медиите, \r\nЙотингер отбелязва, че както Комисията, така и ОЛАФ ще подкрепят \r\nкатегорично Лаура Кьовеши в предстоящата й работа.  \"Това \r\nспоразумение е ясен сигнал, че ЕС има сериозни намерения в борбата срещу\r\n финансовите престъпления и защитата на парите на данъкоплатците. \r\nЕвропейската прокуратура предоставя първи по рода си набор от средства, \r\nза да превърне в приоритет борбата с трансграничната престъпност и да \r\nгарантира, че нито едно престъпление към европейския бюджет няма да \r\nостане безнаказано\", заявява Йоурова и добавя, че има пълно доверие на \r\nКьовеши.", "date": "2019.09.25", "title": "Иво Христов: Изборът на Кьовеши за европейски главен прокурор не бива да се възприема с прекалени надежди от българското общество"}
{"url": "https://faktor.bg/bg/articles/novini-svyat-publikuvaha-stenogramata-tramp-e-poiskal-ot-zelenski-da-razrovi-okolo-dzho-baydan", "text": "Президентът на САЩ Доналд Тръмп е поискал от  украинския президент Володимир Зеленски в  телефонен разговор през юли да разследва дали бившият вицепрезидент Джо Байдън е спрял  разследване на компания, в която е работел синът му.  Това показва публикуваната днес от администрацията  на Тръмп стенограма на разговора, предадоха Ройтерс и Асошиейтед прес, цитирани от БТА. \"Много се говори за сина на Байдън, че Байдън е спрял разследването на прокуратурата и много хора искат да разберат какво е станало, така че каквото можете да направите с генералния прокурор ще е чудесно. Байдън се хвалеше насам-натам, че е спрял разследването, така че ако можете да проучите нещата. На мен ми звучи ужасно\", казал Тръмп в този телефонен разговор от 25 юли според стенограмата от пет страници. Тръмп има предвид недоказани твърдения, че Байдън се е опитал да се намеси в разследване на украинската прокуратура на сина му Хънтър, отбелязва АП.", "date": "2019.09.25", "title": "Публикуваха стенограмата! Тръмп е поискал от  Зеленски да разрови около  Джо Байдън"}
{"url": "https://faktor.bg/bg/articles/izborni-sblasatsi-parvi-sotsiologicheski-sondazhi", "text": "След като преди четири години ГЕРБ спечели кметските места в 23 областни града, на местните избори в края на октомври в немалка част от големите градове управляващата партия ще бъде изправена пред по-сериозно изпитание, за да успее да запази позициите си. Формацията ще трябва да се конкурира, от една страна, с опозицията, от друга – със силни местни претенденти, и на трети фронт – с доскорошни \"свои\" или с партньори. Това показват първите социологически сондажи за вота и вече обявените кандидати за кметските постове по места. Часове след като изтече срокът за регистрация на кандидат-кметовете и листите с претенденти за общински съветници, за ГЕРБ изглеждат сигурни победите в Бургас, Стара Загора и Велико Търново, а за ДПС - в Кърджали. БСП ще разчита на пробив в Ямбол, а СДС ще се надява на нов мандат на сегашния кмет в Плевен. Като се има предвид последното проучване на агенция \"Алфа рисърч\", според което над 47.3% от хората с право на глас биха искали нов кмет, а най-критично са настроени избирателите в големите градове, на останалите места се очертават сериозни сблъсъци. За спечелилата през 2015 г. в столицата още на първи тур с 60.17% Йорданка Фандъкова този път първите прогнози сочат, че пътят към нов мандат минава през балотаж. Поръчаните в щаба на ГЕРБ-София анализи сочат, че сега формацията може да остане с около 25 общински съветници в София, което е с пет места по-малко от досегашните. Най-сериозен опонент на Фандъкова според проучванията се очертава независимият кандидат и доскорошен омбудсман Мая Манолова, подкрепена от БСП, Движение \"България на гражданите\", АБВ и др. Неофициално \"Дневник\" научи от източници в ДПС, че и партията с почетен председател Ахмед Доган също обмисля подкрепа за Манолова. Още не е известно дали тя ще бъде официално обявена, както и дали ще е от началото на кампанията или при евентуален балотаж. Десните избиратели в столицата имат избор за първия тур между кандидатите на \"Демократична България\" - арх. Борислав Игнатов, и на \"Спаси София\" - Борис Бонев. Ако никой от двамата обаче не достигне до втория тур, на балотажа столичните привърженици на десницата ще са изправени пред сериозно предизвикателство за кого да дадат гласа си. В нишата на националистите ВМРО залага на традиционния си претендент за всякакви избори Ангел Джамбазки, който в момента е евродепутат, а до 2014 г. беше общински съветник в столицата. В надпреварата се включи и лидерът на \"Атака\" Волен Сидеров, който обяви кандидатурата си в последния възможен ден. Кандидатите за кметския стол в София могат да достигнат 15. Окончателният списък от имена ще излезе в следващите дни, когато общинските избирателни комисии потвърдят кои са регистрираните. През 2015 г. се наложи Административният съд в Пловдив да се произнесе с решение кой е законно избраният кмет на града. И потвърди избирането на кандидата на ГЕРБ Иван Тотев. Жалбата срещу избора беше от останалия втори Славчо Атанасов, който загуби с малко над 1000 гласа. \"Вечер си лягам кмет, нещо става през нощта с броенето, сутринта вече съм втори\", коментира наскоро Атанасов. Сега той отново ще види като какъв ще си легне и какъв ще стане, тъй като отново ще се кандидатира за поста, издигнат от ВМРО и НФСБ. Славчо Атанасов бе кмет на Пловдив от 2007 до 2011 г. от ВМРО, а сега е депутат от НФСБ. Срещу Атанасов ГЕРБ този път няма да заложат на Иван Тотев, към когото в партията имаха много критики и който обяви, че няма да се кандидатира за нов мандат, след като неофициално разбра, че няма да бъде подкрепен от ГЕРБ. Сега управляващите залагат на областния управител Здравко Димитров. БСП издига директора на Езикова гимназия \"Пловдив\" Николай Радев, а - \"Демократична България\" адвоката Атанас Костов, който е специалист по право на интелектуалната собственост. По традиция в надпреварата за Пловдив участва и Дани Каназирева – адвокат, общински съветник от \"Съюз за Пловдив\". Сравнително безпроблемни за управляващите се очертават изборите в големите морски гадове Бургас и Варна. Във Варна за трети мандат от името на ГЕРБ се явява кметът Иван Портних. След скандали във Варна БСП издигна за кандидат за кмет депутата и бивш министър на образованието Анелия Клисарова, макар че местните социалисти искаха да подкрепят лидера на партия \"Възраждане\" Костадин Костадинов. Политици от партията прогнозираха, че не е изключено това да доведе до отлив на гласове от лявата кандидатура към Костадинов, който ще се яви от името на партията си. Според някои местни политици той има шансове срещу Портних. Кандидат на ВМРО е хирургът д-р Николай Евтимов, а на НФСБ - бизнесменът Димитър Карбов. И в Бургас ГЕРБ залага на дългогодишния си кмет Димитър Николов, когото издигна за четвърти мандат. Срещу него за момента не се вижда много сериозна конкуренция. Кандидати за кмет са не твърде известният депутат Николай Тишев от БСП, Живко Табаков от \"Движение България на гражданите\", Иво Баев от \"Демократична България\" и д-р Бойко Миразчийски от НФСБ. На предишните избори един от малкото пробиви в областни градове беше за Реформаторския блок, които в Монтана подкрепиха с коалиция \"Заедно за Монтана\" Златко Живков. Тогава Живков взе 54 на сто от гласовете и остави претендента на ГЕРБ на второ място с подкрепа под 25 на сто. Сега управляващите играят на сигурно - отказаха се от своя номинация и заедно със СДС издигат Живков за рекорден шести мандат. В Плевен обаче двете партии, които са в предизборно споразумение, ще имат отделни кандидати за първия тур. Уговорките им са да се подкрепят взаимно на балотажа. Плевен също е сред \"сините\" завоевания от 2015 г., когато Георг Спартански, издигнат от местна коалиция и подкрепен от коалиция Реформаторски блок, ВМРО и др., стана кмет. Спартански спечели на втори тур срещу дотогавашния кмет Димитър Стойков (ГЕРБ). Сега Спартански е издигнат от инициативен комитет, а зад него застава обща листа с кандидати за общински съветници на \"Демократична България\", СДС и БЗНС. ГЕРБ номинира областния управител на Плевен Мирослав Петров. БСП издигна Илиян Йончев – общински съветник, ръководител \"Секретариат, европейски програми и проекти\" в Медицинския университет в Плевен. Добрич също беше сред областните градове, в които десните победиха през 2015. До пролетта СДС даваше заявки, че ще подкрепи Йордан Йорданов за нов мандат. Впоследствие след спор между структурите на партията и Йорданов дали той е станал или не е станал член на СДС, както и след заявката на кмета, че няма да е партиен член, формацията реши да не застава зад него за още един мандат. Сега Йорданов се кандидатира пак, издигнат от местна коалиция \"България на гражданите\", в която влизат - освен едноименната партия - НДСВ, \"Глас народен\" и други. ГЕРБ залага на Надежда Петкова - общински съветник, зам.-кмет по икономическите въпроси в периода 2007 - 2015 г. В ръководството на партията са недоволни от досегашното представяне и мобилизация на местните структури и след евроизборите Борисов изрично поиска сериозна промяна в тази насока. Кандидатът на БСП за кмет на Добрич е безпартийният Георги Петков, управител на фирма в селскостопанския сектор, а на ДПС - общинският съветник арх. Нежля Ганева. В Русе напрежението за ГЕРБ идва по-скоро по вътрешнопартийна линия, отколкото заради сериозна конкуренция. Управляващите издигат Диана Иванова, която е директор на Професионалната гимназия по облекло в града. До средата на лятото местните структури на ГЕРБ искаха претендент за още един мандат да е досегашният кмет и доскорошен лидер на русенската организация на партията Пламен Стоилов. Той получи и основния брой номинации за поста. Централата обаче избра друг подход и освен нов кандидат смени и лидера на местната структура. Безпрецедентно членовете на ГЕРБ-Русе не се съгласиха безмълвно с решенията в София и излязоха с декларации в подкрепа на Стоилов. Впоследствие той си направи отвод и обяви, че няма да се кандидатира, като даде да се разбере, че го прави, тъй като няма достатъчно подкрепа на централно ниво. Сега предизвикателството е дали ГЕРБ ще успее да убеди членовете и симпатизантите си да подкрепят Диана Иванова. Кандидат на БСП за кмет на Русе е депутатът Пенчо Милков, който е бил адвокат в града. \"Демократична България\" издига Деана Тонева, която е мениджър в голяма застрахователна компания. ВМРО и НФСБ имат обща кандидатура - Галин Григоров, който е областен управител. Бившият кмет на Русе Елеонора Николова ще се включи отново в изборната надпревара 17 години след като спечели кметския пост в града Тя е издигната от местна коалиция, в която влизат СДС, Съюзът на свободните демократи (основан от Стефан Софиянски през 2001 г.), Движение \"България на гражданите\" с лидер Димитър Делчев, БНД на Борислав Великов (което се формира през 2007 г. от отцепили се от НДСВ депутати) и \"Движение 21\" на бившия депутат от БСП Татяна Дончева. В кариерата си Николова има спечелени частични местни избори през 2002 г и редовни на следващата година като независим кандидат, подкрепен от СДС и още 17 десноцентристки формации. Тя остана на мястото две години, след което стана депутат от СДС, а още две години след това напусна партията и създаде своя - Европейски демократичен път, заедно с Димитър Абаджиев и Мария Капон. До пролетта на 2018 г. Николова работеше в Центъра за борба с корупцията, известен като БОРКОР, който се вля в новата мегаагенция за борба с корупцията (КПКОНПИ). След като дългогодишният \"втори\" и \"дясна ръка\" на Борисов в ГЕРБ – Цветан Цветанов, беше свален от всички партийни позиции, очакванията бяха за промени и в дългогодишния му избирателен район Велико Търново. Такива обаче не настъпиха. Общинската организация на ГЕРБ единодушно издигна кандидатурата на настоящия кмет Даниел Панов за трети мандат и за водач на листата за общински съветници, а централата я одобри безпроблемно. Срещу Панов застават двама депутати - Весела Лечева от БСП и Милен Михов от ВМРО. И двамата влязоха в настоящото Народно събрание от търновския район, но предстои да покажат дали могат да се съревновават по популярност с кмета. По традиция сред кандидатите, които нямат никакви шансове, но винаги участват в кметските избори във Велико Търново, е Димитър Маринов, известен като Митьо Пищова. От ГЕРБ свалиха доверието си от кмета в Хасково Добри Беливанов покрай т.нар. кумгейт, в който бе засегнат бившият вече депутат от ГЕРБ Делян Добрев. И издигнаха областния управител Станислав Дечев. Добри Беливанов обаче отказа да се оттегли от политическата сцена и реши сам да играе за нов мандат с подкрепата на Съюза на свободните демократи. И кметът на Ямбол Георги Славов ще поиска подкрепата за четвърти мандат, но вече като независим кандидат. Изпълнителната комисия на ГЕРБ посочи друг кандидат за кмет на Ямбол - областния управител Димитър Иванов. Причината беше, че на европейските избори през май управляващата партия, чийто областен координатор беше Георги Славов, претърпя сериозно поражение от БСП, а срещу него негодуват неправителствени организации, които го обвиняват в злоупотреба с евросредства по различни проекти. В отговор на отказаната подкрепа Славов напусна партията и ще опита да мобилизира привърженици срещу номинацията на бившите си съпартийци. Социалистите номинират Катя Георгиева – председател на местната организация на БСП. Партийните им анализи сочат, че Ямбол ще бъде една от възможностите за пробив след успеха на евроизборите и заради проблемите разнобоя при ГЕРБ. Засега не се очертават сериозни интриги и размествания на кметските позиции в Кърджали и Стара Загора. В Кърджали, където традиционно най-силно се представя ДПС, очаквано за пети мандат се кандидатира Хасан Азис. ГЕРБ ще играе с областния управител Никола Чанев, а БСП - с областния председател на партията Милко Багдасаров, който участва на почти всички избори в града от името на левицата, но досега не е печелил. В Стара Загора сегашният кмет от ГЕРБ Живко Тодоров ще се състезава за трети мандат. Проф. Иван Върляков - изпълнителен директор на РАО \"Тракия\" и преподавател в Тракийския университет, е кандидат на БСП. За четвърти мандат на поста в Пазарджик ще се бори досегашният кмет Тодор Попов, подкрепен от коалиция \"Новото време\". Около името му неведнъж е имало скандали - най-шумните бяха около луксозната му къща му в Паталеница и след убийството на началника на кабинета му Татяна Стоянова в началото на 2015 г. На предишните местни избори седмичникът \"Капитал\" отчете, че Попов е спечелил безапелационно всички секции, в които година по-рано - на парламентарния вот, ДПС е регистрирал пълна победа. Пазарджик е избирателният район на депутата от движението Делян Пеевски. ГЕРБ залага на Иван Панайотов, доскорошен шеф на Регионалната противопожарна служба, който се пенсионира през август след 36-години в пожарната. В началото на 2019 г. той беше обявен за \"Пожарникар на годината\". Издигнат от коалиция и с подкрепата на БСП, за втори път на местни избори излиза бизнесменът Благо Солов. Претендент за поста е и областният председател на АБВ Атанас Шопов.", "date": "2019.09.25", "title": "Изборни сблъсъци: Първи социологически сондажи, ДПС обмисля подкрепа за Манолова"}
{"url": "https://faktor.bg/bg/articles/tsik-shte-tegli-zhrebiya-za-nomerata-na-byuletinite-za-mestniya-vot", "text": "Централната избирателна комисия ще проведе жребий за предстоящите местни избори. Той ще започне в 10.00 ч. С него ще се определят поредните номера на партиите и коалициите, регистрирани в ЦИК за местния вот. Изборите за общински съветници и кметове са насрочени за 27 октомври. Тегленето на жребиите ще се извърши публично и на него могат да присъстват упълномощени представители на партиите и коалициите, кандидати, наблюдатели и представители на средствата за масово осведомяване.", "date": "2019.09.25", "title": "ЦИК ще тегли жребия за номерата на бюлетините за местния вот"}
{"url": "https://faktor.bg/bg/articles/rumyana-arnaudova-ako-poluchi-dokumenti-polfriyman-mozhe-da-napusne-balgariya", "text": "Веднага щом получи документите си за самоличност, Джок Полфрийман ще може да напусне пределите на България, без никакъв проблем. Това обясни в предаването „Здравей, България” на Нова телевизия Румяна Арнаудова, говорител на главния прокурор. Сотир Цацаров вече поиска Върховния касационен съд да спре условното освобождаване на австралиеца. В закона обаче нямало определен срок за произнасянето на съда. „Напълно възможна е хипотезата лицето да получи документи за самоличност и да напусне пределите на България ”, обясни говорителят на главния прокурор. „Ако се възобнови това производство, ако се отмени определението на Софийския апелативен съд, ще е налице основание отново да бъде задържан. Ако е в чужбина, ще се използват институтите за международна правна помощ, за да бъде върнато лицето в България за доизтърпяване на наказанието”, заяви Арнаудова. По думите ѝ прокуратурата е реагирала максимално бързо в рамките на закона.", "date": "2019.09.25", "title": "Румяна Арнаудова: Ако Полфрийман получи документи, ще напусне България без проблем"}
{"url": "https://faktor.bg/bg/articles/pastorat-na-zatvora-polfriyman-ima-pasavan-s-koyto-mozhe-da-izleze-ot-balgariya", "text": "От австралийското консулство в Атина Полфрийман има издаден временен паспорт (пасаван), с който би трябвало да може да напусне България. Всъщност според присъдата той няма право да остане у нас, нито да стъпва в страната в продължение на пет години\". Това заяви в ефира на Нова телевизия капеланът на Софийския централен затвор Иводор Ковачев, който редовно е разговарял с осъдения за убийството на студента Андрей Монов. По думите му Джок Полфрийман съжалява за стореното. \"Единственото нещо, което не приема, е, че умишлено го е предизвикал\", каза още Ковачев. Той бе категоричен, че австралиецът не се е срещал с него, за да получи облага за добро поведение. \"Ако е лицемерно, обикновено лишените от свобода прибягват до разговори с мен в последните години преди шанса за предсрочно освобождаване. Полфрийман не е спрял да бъде активен относно разговори, ценностна система, вяра в Бога, морал. Това, което видях у него, е да се покайва за това, че е бил инструмент и причина убийството да се случи\", каза още пастор Ковачев. Той е категоричен, че австралиецът гледа смирено напред. \"Джок е получавал позитивни отзиви не само от мен, а и от хората, които се грижеха за него - социални работици, администрация. Иначе нямаше да бъде на работа - това със сигурност значи нещо\", коментира още пасторът.", "date": "2019.09.25", "title": "Пасторът на затвора: Полфрийман има пасаван, с който може да излезе от България"}
{"url": "https://faktor.bg/bg/articles/yasen-todorov", "text": "\"Всички казват: съдебните решения не се коментират, но аз мисля, че българският съд е длъжник на българското общество и трябва да разясни някои въпроси\". Тази позиция изрази пред БНТ Ясен Тодоров, бивш член на ВСС, коментирайки темата за предсрочното освобождаване на Джок Полфрийман, а неговият събеседник Антон Станков, бивш министър на правосъдието добави: \"Съдът винаги до сега се е съобразявал с мнението на затвора и според мен е недопустимо да постановят такова определение, при положение, че има седем страници негативна оценка от Софийския затвор за Полфрийман. Това е в разрез с практиката съдилищата\", посочи Тодоров. Той направи  призив към народните представители да направят промяна в закона, за да се забрани външното финансиране на магистратски сдружения.  \"Такова предложение имаше 2017. Тогава се занимавахме със заплатите и бонусите на магистратите, но позволихме да се разяжда съдебната система отвътре\", добави той. На въпрос как ще повлияе обществения отзвук на случващото се, Тодоров коментира, че никой съдия не носи персонална отговорност. Той не може да бъде отстранен и това е така, за да могат съдиите да правораздават безпристрастно и обективно, каза бившият член на ВСС и добави също, че не трябва да се политизира този случай. \"Единствения орган, който предприе адекватни мерки е прокуратурата\", заяви още Тодоров. Предположението дали Полфрийман може да бъде върнат във затвора е песимистично. Процедурата е сложна и зависи каква смелост ще прояви върховния касационен съд, каза Станков. Двамата юристи коментираха и промените в Наказателно-процесуалния кодекс: \"Не може да бягаме след събитията. Винаги се случва нещо и след това се променя закона. НПК е променян 30 пъти от както е създаден. Трябва да се намали динамиката на законодателството и да се работи повече върху изпълнението на закона.\" Това заяви Антон Станков и допълни: \"Спекулира се с това, че подсъдимия се е признал за виновен и му е намалена присъдата. Ако се признае за виновен винаги съда го отчита като смекчаващо вината обстоятелства, но това няма общо със съкратеното съдебно следствие.\" Ясен Тодоров пък заяви, че като цяло съкратеното производство е добър способ за съдебна икономия и направи предложение да се състави каталог на случаите, в които няма да се прилага съкратеното съдебно следствие. \"Обратната страна на модела е едно протакане на съдебните дела\", каза неговият събеседник.", "date": "2019.09.25", "title": "Магистрати: Зависи каква смелост ще прояви съдът, за да върне Полфрийман отново в затвора"}
{"url": "https://faktor.bg/bg/articles/angelkova-apelira-hotelierite-da-prodalzhat-da-obsluzhvat-turistite-na-tomas-kuk", "text": "Министерството на туризма ще направи връзка със затворилите вчера дъщерни дружества на фалиралия британски превозвач \"Томас Кук\" в Холандия и Полша. Това съобщи в интервю за БНТ министърът на туризма Николина Ангелкова. По думите й, българските хотелиери трябва да продължат да обслужват туристите на \"Томас Кук\", защото в противен случай имиджът на България ще пострада и те не биха се върнали отново у нас. Към момента блокираните в страната чужди туристи са близо 6000, една трета от тях са британски граждани, за които е осигурено извозване. Гаранционният фонд АТОЛ гарантира на хотелиерите единствено плащания след обявяването на фалита, за месеците юли и август, българските дружества ще търсят сами парите си по съдебен ред. В някои от следващите дни Николина Ангелкова ще поиска среща с финансовия министър Владислав Горанов и хотелиерите, които предлагат облекчаване на данъците, за да могат да понесат щетите от фалита на \"Томас Кук\".", "date": "2019.09.25", "title": "Ангелкова призова хотелиерите да продължат да обслужват туристите на \"Томас Кук\""}
{"url": "https://faktor.bg/bg/articles/ikonomika-bnb-spestyavaniyata-v-bankite-se-uvelichiha-do-53-660-mlrd-leva-v-kraya-na-avgust", "text": "Кредитите на българските семейства са над 23 милиарда Домакинствата държат в банките над 53 млрд.лв. показват данни на БНБ. Според същата статистика към края на август кредитите на българските семейства са над 23 милиарда и 212 милиона лева, което е увеличение от 8.8 на сто в сравнение с година назад.", "date": "2019.09.25", "title": "БНБ: Спестяванията в банките се увеличиха до 53.660 млрд. лева в края на август"}
{"url": "https://faktor.bg/bg/articles/petak-13-vladimir-kostov-pred-novel-observatyor-arhivite-na-ds-za-yuliya-krasteva-sa-napalno-avtentichni", "text": "Била ли е Юлия Кръстева „агент“ на тайните служби на комунистическа България? Владимир Костов, бивш шпионин на служба в София и оцелял от \"българският чадър\" в Париж, познава много добре Юлия Кръстева. Той разказва пред Жан-Батист Ноде, от авторитетното френско издание \"Нувел обсерватьор\" спомени и впечатления относно този противоречив случай. Срещам се с Владимир Костов точно на Шанз-Елизе, място където именно през 1978 г. бившият български таен агент е преживял опит да бъде убит от непознат по необичаен начин. Случаят става известен като „аферата с българския чадър“. Но сега става дума за друга история за тайните служби – „Аферата Юлия Кръстева”. Този скандал избухна през пролетта на 2018 г., създавайки повече пушилка, отколкото да хвърля светлина върху тази афера. Бившият майор Костов познава лично от много години Юлия Кръстева – блестяща литературоведка и световноизвестна френска психоаналитичка от български произход. От друга страна пьк, никога преди това не сьм се срещал с Владимир Костов. Затова не зная дали информацията, която ще ми даде, няма да се окажат „фалшиви новини“? но дали е била на „оперативна работа“  към тайните служби на бившата комунистическа България в началото на 70-те години - всъщност все още не е съвсем ясно. Наистина не съм и предполагал (защото по-скоро съм се възхищавал на Кръстева) до 2018 г., когато в София стана известно, съществуването на „досие Кръстева“ от 400 страници. Това досие бе открито от Комисията по досиетата в огромния архив на Държавна сигурност - зловещата и брутална българска комунистическа тайна полиция, разказва Владимир Костов. Юлия Кръстева е вербувана от тайните служби през юни 1971 г. от лейтенант Иван Божиков от Първо главно управление (ПГУ) на ДС, под кодовото име „Агент Сабина“. Известната психоаналитичка е една от 15 000 или повече лица, идентифицирани като „работили за ДС“ през тези 45 години на тоталитарно управление в България. Но тя е най-известната сред тях и за славата си ще трябва да плати висока цена, посочва Костов.  Тогава Юлия Кръстева енергично отричаше всякакво сътрудничество, понякога си противоречеше,  мълчеше, бореше се и страдаше, изтъквайки, че няма нищо писано лично от нейната ръка. Всичко, казва тя, е измислено и подправено. Когато я попитах за това - по първа реакция тя изглеждаше смаяна. И сякаш, четейки адвокатско изявление, ме заплаши, че ще подаде иск за клевета. Но към днешна дата тя все още не е подала жалба срещу мен. […], споделя Костов. Без реално да разполага с факти, но разчитайки само на въображението и писателката си дарба, съпругът на Юлия Кръстева, писателят Филип Солерс, след това всичко обяснява в кратко изявление за цялата тази дълга, заплетена и мрачна афера. В няколко изречения той се опитва да внуши, че тук става въпрос за   обяснявайки го с доста объркани и неясни мотиви и цели. Според Солерс сюжетът е изфабрикуван от бившия подполковник от КГБ Владимир Путин: „Старите български тоталитарни тайни служби са измислили архивните материали [...] Един театър с фашистки популистки характер, в който се визира Юлия Кръстева, твърдейки че уж е била вербувана от съветската полиция [sic] което от тяхна страна е проява на пълно невежество“, смята Солерс. Не вярвам някога да съм бил смятан от КГБ - и от неговия наследник ФСБ - като „приятел“, и не мога да допусна да ме представят като актьор в конспирация на руския президент срещу тази литературна знаменитост. По-скоро това го оценявам повече като измислица и провокация. Нарочен като „полезен идиот“ на Кремъл, предпочитам да замълча. От опит знам по-добре от много западняци какво означава да  се родиш в Източна Европа по време на Студената война, а съдбата ти да зависи от всемогъщите комунистически тайни служби, споделя Владимир Костов. От друга страна, не знам с какво е би трябвало да се съгласи Юлия Кръстева, за да получи разрешение на българските служби, за да остане да живее в една нормална страна отвъд Желязната завеса. И какво ли би трябвало самият аз да направя, за да не бъда смачкан от терора на комунистическия режим? Преследван от тази мисъл, реших най-добре да помоля Владимир Костов да дешифрира тази ситуация, като бивш агент на ДС и информиран човек.[…] И ето какво разказа той за Юлия Кръстева. През 1965, като студентка по литература и изявена франкофонка, Кръстева печели френската стипендия „Шарл дьо Гол“ което и позволява да замине да учи във Франция. Но ДС трябва да се увери, че тя е верен комунист, че няма да остане като невъзвращенка на Запад. Тогава Костов, който все още не е вербуван от ДС, познавайки лично министъра на образованието, се ангажира да помогне на талантливата българка. Юлия Кръстева е от вярващо семейство, което по принцип не е долюбвано от атеистичния режим. Но нея приемат като млада „вярна“ комунистка. Тя дори е избрана за преводач в София на първия човек, летял в Космоса - Юрий Гагарин, както и на генералния секретар на Френската комунистическа партия тогава Валдек Роше. След обичайното интервю с офицер от ДС агент „Петров“, а според архивите – и с нейни неясни обещания, на Юлия Кръстева е разрешено да замине да живее във Франция. Тя е на 24 години, красива е, интелигентна и има бъдещето пред себе си. Но над нея винаги остава сянката на ДС. А със самия Костов дълго време няма да се видят, до срещата им в Париж. […] Това става през 1974 година, когато Костов е изпратен като агент в Париж за наблюдаване не на българите там, а на чужденците във Франция. Но тъй като Кръстева е сметната от българските служби за доста непокорна и „непредсказуема“, те решават да й устроят капан: залагайки на култивирания и интелигентен Костов, го молят да се срещне с Кръстева, надявайки се, че старите им приятелски връзки ще помогнат тя да сътрудничи. В действителност „целта“ на операцията не е вече известната българка, а нейният съпруг Филип Солерс. Писателят е в своя маоистки период. Той дори заминава за Китай през април 1974 г. със съпругата си и Роланд Барт. А за българските служби, най-плътно свързани с КГБ, всяка информация за Китай струва злато за съветския „Център“. Москва и Пекин, двата комунистически гиганти, са в сериозен конфликт, дори са на ръба на война. Срещата между Костов и Кръстева се състои през октомври 1975 г. и дори планират и следваща среща, но вече в семейни условия. Но българката забременява със сина си, а съпругът и е изключително зает. Костов ще напише подробен доклад за срещата им. Той твърди, че архивите за Кръстева са  и обяснява, че в доклада е разпознал всичко, което са си казали по време на срещата, дори разпознал дефекта на един от бутоните на пишещата си машина. Костов също е категоричен, че никога не са пишели неверни неща, просто е трябвало всичко да бъде описано много подробно и той това е правил. Той твърди също, че Кръстева се е срещала и с други лица от българските служби в Париж и е водила разговори с тях, като това го е правила напълно осъзнато, въпреки твърденията й, че не е знаела, че те били агенти. Момчил Методиев, историк, който изучава специално българските комунистически тайни служби, казва, че няма „никакво съмнение, че по време на първоначалните контакти на Кръстева със служителя на ДС естеството на отношенията е било конспиративно и тя го е знаела“. Според Владимир Костов Юлия Кръстева едва ли е била толкова ценна като информатор, защото в средата, в която е живяла и работила, нямало толкова какво да се шпионира и не е била способна да стигне до някакви „държавни тайни“. Вероятно, поради невъзможността да предоставя интересна информация кариерата и като агент приключва доста бързо, но никога досието й не е било свалено от отчет в ДС.  „Трябва да поставим всичко това в контекста на тогавашния режим“, казва Костов. Подобно на повечето хора, Кръстева е опитвала да поддържа добри отношения със службите, за да ги използва за решаване на личните си проблеми. Например, за да получат родителите й разрешение да я посетят във Франция. А тя беше ловка, тя постигаше тези неща“, споделя Костов и добавя, че дори да се мисли за нея като за агент, това не означава нищо, защото тя реално на никого не е навредила, никого не е предала. Освен това е имала късмета да не й се налага да прави по-труден избор, от този да поддържа подобни „контакти“. Костов припомня още един факт – че след падането на комунизма в България, Юлия Кръстева е част от делегацията на френския президент Франсоа Митеран, участвал в закуската с българските дисиденти през януари 1989 година. Истината за тази човешка драма не бива в никакъв случай да се търси в архивите на Държавна сигурност. Но, питаме се, защо Юлия Кръстева отрича всичко? Може би не иска повече да се нарани, като каже всичко? Или не иска да я боли? Защо ли казва, че не помни нищо?, пита авторът на статията. А Владимир Костов обяснява, че тя може да не си спомня тези неща, защото  вероятно или всичко е забравила или е предпочела да го забрави. Сякаш Юлия Кръстева е изтрила от паметта си спомена за тези мътни времена. Сякаш психоаналитичката е преболедувала травмата, която я е накарала да страда, разсъждава.", "date": "2019.09.25", "title": "Владимир Костов пред \"Нувел Обсерватьор\": Архивите на ДС за Юлия Кръстева са напълно автентични"}
{"url": "https://faktor.bg/bg/articles/na-parvo-chetene-sakratenoto-sadebno-sledstvie-otpada-pri-umishleno-ubiystvo", "text": "Съкратеното съдебно следствие се премахва при случаите на умишлено убийство. Това решиха депутатите на първо четене. Народните представители разгледаха общо три законопроекта за промени в Наказателно-процесуалния кодекс. И при трите законопроекта се предлага отпадането на съкратеното производство при умишлени убийства. Предложенията са на БСП, Воля и „Обединени патриоти“. Управляващите подкрепиха предложенията. „ПГ на ГЕРБ ще подкрепи промените, защото ние дължим това на нашето общество“, заяви депутатът Анна Александрова. Тя обаче е на мнение, че отпадането на съкратеното следствие ще доведе до забавяне на процесите. До дебата се стигна след последното жестоко убийство на 7-годишно дете от село Сотиря. Според сега действащия закон, ако обвиняемият признае вината си, наказанието му може да бъде намалено с 1/3. Това доведе до обществено недоволство.", "date": "2019.09.25", "title": "На първо четене: Съкратеното съдебно следствие отпада при умишлено убийство"}
{"url": "https://faktor.bg/bg/articles/tri-viagri-izpil-pochinaliyat-boksyor", "text": "Три хапчета виагра е изпил починалият български боксьор Боби Станчов преди злополучния мач срещу Ардит Муржа. Това разкри за „България Днес“ супервайзерът на галавечерта в Шкодра Алби Сора. 21-годишният софиянец рухна на ринга в събота вечер, без да получи тежък удар. Първоначалните прогнози са, че е получил инфаркт. Инцидентът се превърна в международен скандал, след като се разбра, че покойникът е използвал чуждо име, за да се бие. Алби Сора се позова на източник от полицията, която е направила обиск на вещите на Боби Станчов. „Намерили са светлосини хапчета в неговата чанта и са ги изпратили за анализ - обясни супервайзерът. - В блистера е имало три празни места, а четвъртото е било отворено с хапче вътре. Мениджърът Венцислав Георгиев казал на полицията, че медикаментът бил за лечение на зъби“, заяви Сора. Виаграта не се ползва като допинг в спорта. Медикаментът разширява кръвоносните съдове и увеличава притока на живителната течност. „Българинът губеше мача, но не беше наранен от ударите - потвърди Албин Сора. - Беше доста динамична среща. Двамата боксьори работеха във високо темпо. Нямаше нищо необичайно в мача. За мен очевидно проблемът беше със сърцето. Предполагам, че е взел някакво вещество“. Албанските организатори на галавечерта са направили обстойна проверка на документите на починалия боксьор. Въпреки това не са установили измамата с името. „Всичко изглежда като трилър. Ние също разследваме случая. Проверихме документите на Исус на кантара преди мача. Приличаше много със снимката от документа за самоличност. Личността, която почина, и преди се е боксирал под името Исус, включително и в Италия. Беше известен със своята издръжливост и никога не се отказваше“, каза Сора. Албанският супервайзер разкри интересни подробности около хонорара на боксьора. Сумата, за която покойникът се е бил, е 800 евро. Парите са били дадени на мениджъра Венци Георгиев. Той е взел още толкова за друг негов боксьор - Руслан Николов. Организаторите са осигурили и 200 евро за транспортни разходи. „Те пътуваха с кола. Това беше сделката. Всичко беше устно договорено без писмен контракт. Нямам представа как са се разбрали един друг“, посочи още супервайзерът на галавечерта. При завръщането в България Венци Георгиев дава само 400 евро на роднините на боксьора. Предполага се, че останалата сума е задържал за себе си. Това е в тотално противоречие с правилника на Българския професионален боксов съюз (БПБС). „Имаме вътрешен регламент за мениджърските проценти. Ако мениджърът осигури лагер, храна, екипировка на даден боксьор, може да вземе 20% от неговия хонорар. В противен случай максимумът е 10%. Винаги изискваме да има писмен договор за мач“, посочи Венци Николов, член на управителния съвет на БПБС. Мениджърът Венци Георгиев има лиценз от две години. Той е бивш кикбоксьор. „И преди съм работил с българския мениджър. Подхождаше с уважение и беше коректен. Никога не съм забелязал нещо странно около него. След инцидента беше шокиран и не спря да плаче. Когато в началото ми казаха за сменената самоличност, не повярвах. Мислех, че са някакви глупости. Дори ни извикаха на среща в българското посолство след инцидента“, посочи Сора. На отиване за боксовото шоу Борис Станчов е преминал границата с истинското си име. Неговите родители тръгнаха вчера за Албания, за да идентифицират трупа. Самоличността на мъртвеца не е потвърдена, защото мениджърът Венци Георгиев е върнал документите на Станчов и на Исус Величков в София.", "date": "2019.09.25", "title": "Три виагри изпил Борис Станчов, мениджърът твърди, че били за \"лечение на зъби\""}
{"url": "https://faktor.bg/bg/articles/sport-uefa-obyavi-treti-kluben-turnir-ot-2021-2022-godina", "text": "Новият клубен турнир на УЕФА ще се казва Лига на конференциите и ще стартира от сезон 2021/2022. Това съобщи президентът на европейската футболна централа Александър Чеферин след заседанието на Изпълкома на централата в Любляна. Третата по сила клубна надпревара ще се провежда по схемата на Шампионската лига и Лига Европа с 32 отбора, разделени в осем групи по четири. Победителите от всяка група ще продължават директно в елиминациите за трофея, а вторите отбори ще играят допълнителни плейофи на разменено гостуване със заелите трето място тимове в своите групи в Лига Европа за класиране на осминафиналите. Победителят в Лигата на конференциите ще получава правото да участва в групите на Лига Европа през следващия сезон. УЕФА организираше три клубни турнира в периода от 1971 до 1999 година, когато от програмата отпадна надпреварата за Купата на носителите на национални купи (КНК).", "date": "2019.09.25", "title": "УЕФА обяви трети клубен турнир от 2021/2022 година"}
{"url": "https://faktor.bg/bg/articles/prandi-ostava-trenyor-na-natsionalite-postaviha-mu-uslovie", "text": "Президентът на Българската федерация по волейбол Данчо Лазаров сподели, че Силвано Пранди остава селекционер на мъжкия национален отбор, въпреки разочароващото представяне на Европейското първенство. България загуби от домакина Словения в осминафиналите и Пранди ще трябва да изпълни условие, дадено от ръководството. Той ще е длъжен да повика опитните играчи, които не попаднаха в състава му за олимпийската квалификация във Варна и еврошампионата. В днешния ден (25 септември) ще се проведе работна среща на българската федерация. Лазаров сподели пред bTV, че ще се водят разговори със селекционера и неповиканите братя Братоеви, Николай Николов, Николай Учиков и Владислав Иванов. \"Не сме обсъждали конкретни имена за заместник на Пранди. Не сме доволни от представянето на европейското първенство. Ако се върнат играчите, ще бъдем по-боеспособни\", заяви Лазаров.", "date": "2019.09.25", "title": "Пранди остава треньор на националите, Данчо Лазаров му постави условие"}
{"url": "https://faktor.bg/bg/articles/gerb-nomer-43-bsp-56-za-mestnite-izbori", "text": "ГЕРБ ще бъде под номер 43 в бюлетината за местния вот, а на БСП за България се падна номер 56. Това определи жребият на Централната избирателна комисия за жребий за определяне на поредните номера на партиите и коалициите в бюлетините за гласуване на местните избори. На вота на 27 октомври ще участват общо 66 формации, от които 59 партии и 7 коалиции.", "date": "2019.09.25", "title": "ГЕРБ – номер 43, БСП - 56 за местните избори"}
{"url": "https://faktor.bg/bg/articles/borisov-s-nay-visokiya-deveti-dan-v-taekuon-do-v-yuzhna-koreya", "text": "По време на посещението си в Южна Корея премиерът Бойко Борисов успя да спечели най-високия девети дан в Таекуон-До. Българският министър-председател посети център по подготовка в бойното изкуство и впечатли с умения домакините. Това е историческа първа визита на български премиер в азиатската страна след установяването на дипломатическите отношения. Той разказа за историята на Таекуон-До у нас, как е било забранено и преди 1990 г. той самият е тренирал нелегално. Призна и, че не е вярвал, че някога това ще бъде олимпийски спорт. „Вие направихте геройства! В България много млади хора тренират и имаме медали от всички първенства. Принципите са интересни – да не се плашиш от силния и да уважаваш слабия, да си снизходителен към другите и да си критичен към себе си. Уменията да ги използваш за мир, а и това е една идеология, която е изключително важна за съвременния свят, включително и за политическия“, направи паралел между бойни изкуства и политика премиерът.", "date": "2019.09.25", "title": "Борисов спечели в Южна Корея най-високия, девети дан в таекуондо"}
