{"url": "https://faktor.bg/bg/articles/glavniyat-sekretar-na-mvr-zadarzhani-sa-sapruzi-po-sluchaya-s-ubitiya-mazh-v-burgas", "text": "Имаме задържани към момента две заподозрени лица, които са съпруг и съпруга. На този етап не мога да кажа повече. Най-вероятно става въпрос за убийство, защото има огнестрелна рана поне от първоначалния оглед с вход и изход. Сега дали от ловно оръжие, или бойно, експертизата ще покаже, съобщи Ивайло Иванов, главен секретар на МВР. Полицията откри тялото на младия мъж вчера около 18 часа. Все още не е ясна самоличността му. От полицията заявиха, че се извършват съдебно-медицински експертизи.", "date": "2019.11.19", "title": "Главният секретар на МВР: Задържани са съпрузи по случая с убития мъж в Бургас"}
{"url": "https://faktor.bg/bg/articles/izgonvaneto-na-ruskiya-shpionin-rusyaev-ot-posolstvoto-v-sofiya-e-rezultat-ot-rabotata-na-amerikanskoto-razuznavane", "text": "На 30 октомври българското Министерство на външните работи направи нещо, което рядко се случва - нареди на руски дипломат да напусне страната в течение на 24 часа. По данни на западен разузнавателен източник, изгоненият дипломат Владимир Анатолиевич Русяев е свързан с руското военно разузнаване, известно като ГРУ. Източникът предостави на Yahoo News документ с описание на кариерата на Русяев, включително негова актуална снимка. Русяев замина за Москва, където живее постоянно, според предоставения ни документ. Министър-председателят на България Бойко Борисов идентифицира изгонения шпионин като първи секретар в посолството на Русия, но не назова името му. Борисов разкри, че той се е опитал да вербова ръководител на българска спецслужба, с достъп до секретна информация за България, Европейския съюз и НАТО. Министерството на външните работи отказа да коментира казуса с Русяев, а Министерството на отбраната на Русия и руското посолство в България не отговориха на искането ни за коментар. Макар че изгонването на руски шпиони от източно-европейски страни, в частност съюзници от НАТО, не е нещо ново, за България, която има традиционно приятелски отношения с Москва, е необичайно да прави това толкова публично и може би е  По думите на Марк Полимеропулос, наскоро пенсиониран висш офицер от ЦРУ, отговарящ за операциите в Европа и Русия, ЦРУ под ръководството на Джин Хаспел е удвоило натиска върху съюзниците си да отговорят на агресията на Русия. \"Правителството на САЩ подтиква нашите партньори по целия свят да противодействат срещу различните видове разузнавателна дейност, както на операциите за \"злонамерено влияние\" на руските спецслужби, като ГРУ\", коментира той пред Yahoo News. Русяев е последният в дългия списък на офицери от ГРУ, разобличени и екстрадирани от западните страни в последните години заради шпионаж или провеждането на агресивни секретни операции против западни цели. \"Опитът на ГРУ да вербова старши офицер от разузнаването  съответства на техни предишни действия, които често са по-агресивни  и по-малко обмислени, отколкото действията на другите руски спецслужби\", коментира Марк Келтън, един от бившите висши ръководители на контраразузнаването на ЦРУ. ГРУ е правило много опити да проникне в редица европейски страни, за да получи   включително в Балтийските страни, Полша и Норвегия.  След опитът за отравянето на бившия офицер от ГРУ Сергей Скрипал във Великобритания бяха изгонени стотици руски дипломати по целия свят. Но въпреки това имаше няколко страни, които отказаха да го направят, включително и България, която се позова на необходимостта да се \"остави отворен канал за връзка с Русия по време на напрегната ситуация\". България има по-близки отношения с Русия, отколкото другите страни от НАТО и ЕС, и, като правило, се опитва да избягва противоречия с Москва.  коментира за Yahoo News Марк Галеотти, експерт по руските спецслужби и главен директор на консултантската компания Mayak Intelligence.  \"Това е страна, която има общо историческо минало с Русия, но също така е член на ЕС и НАТО. От една страна тя е склонна към обединени колективни прояви на съпротива срещу руския авантюризъм, но въпреки това ще защитава собствените си интереси, когато намери това за необходимо\", смята той. Руските офицери вече са тествали тези граници. \"Обикновено те (българите) предприемат нещо, когато руските офицери пресекат границата, но тя е доста разтеглива\", коментира друг служител на западно разузнаване, който не беше запознат с конкретни подробности по българския случай. Руснаците също осъзнават необходимостта да поддържат отношенията с България  \"Фактът, че руснаците досега не са предприели ответни действия срещу България, свидетелства за желанието им да не се допусне този скандал да навреди още повече на отношенията между София и Москва\", смята Келтън. По информация на източника ни, преди Русяев е работил в Барселона, Испания, и Буенос-Айрес, Аржентина, където голяма част от публичната му дейност засягала въпроси на културата и помощ за руски младежи, пътуващи по линия на студентския обмен, позиции, които отвреме навреме са го свързвали с чиновници от кабинета на Владимир Путин. По думите на Галеоти,   е сред приоритетите на ГРУ: \"създаване на връзки с потенциално полезни \"активи\", а също така откриването на талантливи млади хора, които по-късно биха могли да започнат работа в армията, полицията и т.н.\". Освен това, руският авантюризъм в България би могъл да излезе извън границите на традиционния шпионаж. \"Правителството на САЩ и нашите партньори се стремят да привлекат под отговорност ГРУ за смъртоносните операции, които видяхме във Великобритания, както и в България, която може би е била полигон за подготовка на нападението срещу Скрипал във Великобритания\", казва Полимеропулос, визирайки опитът за отравяне на оръжейния търговец Емилиян Гебрев, сина му и негов служител.", "date": "2019.11.19", "title": "Изгонването на руския шпионин Русяев от посолството в София е резултат от работата на американското разузнаване"}
{"url": "https://faktor.bg/bg/articles/balgarite-sa-s-nay-niska-prodalzhitelnost-na-zhivota-v-es", "text": "Българите са европейците с най-ниска очаквана средна продължителност на живота - 74.8 години, показват данни на Евростат за 2017 г. Преди България са Латвия (74.9 години), Румъния (75.3) и Литва (75.8).   Средната за ЕС очаквана продължителност на живота за посочения период е била 80.9 години, като най-висока е била тя в Испания (83.4 години) и Италия (83.1).   Евростат отбелязва, че за периода 2015 - 2017 г. очакваната продължителност на живота при раждане на мъжете в ЕС е била 78.1 години. Средно те са живели с 5.4 години по-малко от жените.   По региони централен Мадрид и вътрешен Лондон имат най-висока очаквана продължителност на живота сред мъжете – 82 години за периода 2015 - 2017 г. Следват региони в Италия и Обединеното кралство. Най-ниска е в Централна и Западна Литва, следвана от региони в балтийските държави членки на ЕС, България, Унгария и Румъния.   В България тя е 71.4 години при мъжете и 78.4 години при жените (на последно място в ЕС). По-малко живеят мъжете единствено в Литва – 70.7 години.   От българските региони най-ниска е средната очаквана продължителност на живота на хората в северозападната част на страната - 73.5 години, а най-висока - в югозападната (75.7).", "date": "2019.11.19", "title": "Българите са с най-ниска продължителност на живота в ЕС"}
{"url": "https://faktor.bg/bg/articles/karakachanov-sas-signal-do-tsatsarov-za-opiti-da-se-sazdade-makedonsko-maltsinstvo-v-balgariya", "text": "Опасната дейност се извършва от две НПО-та, регистрирани в Благоевград, които имат заложени в уставите си цели и задачи, сходни със забранената у нас на партия „ОМО – Илинден – ПИРИН“. Сред учредителите на едното сдружение фигурират и имена от ръководството на въпросната противоконституционна организация. Това накара заместник министър-председателя по обществен ред и сигурност Красимир Каракачанов да поиска от главния прокурор прекратяване регистрацията на двете сдружения - „Гражданско сдружение за защита на основни индивидуални човешки права“ и „Антични македонци“. Такава възможност има съгласно разпоредбите на чл. 13 от Закона за юридическите лица с нестопанска цел. НПО-тата са регистрирани в Благоевград в периода от началото на месец август. В мотивите за учредяване им учредителите са заявили, че ще осъществяват дейност за подкрепа в различни насоки на „македонското малцинство“ в Република България. И двете сдружения са регистрирани за извършване на дейност в частна полза. В мотивите на сигнала Красимир Каракачанов посочва поотделно причините за двете сдружения, като основните са опасни сходства с дейността, извършвана преди години от забранената с решение на КС „ОМО – Илинден – ПИРИН“, опасни пропагандни дейности, които открито водят към сепаратизъм и извършване на процеси по формиране на малцинство, което е в противовес с Конституцията на Република България. Ето и пълния текст на сигнала: ДО Г-Н СОТИР ЦАЦАРОВ ГЛАВЕН ПРОКУРОР НА РЕПУБЛИКА БЪЛГАРИЯ С И Г Н А Л Относно: регистрирани юридически лица с нестопанска цел за осъществяване на дейност в полза на „македонско малцинство“ в Република България   УВАЖАЕМИ ГОСПОДИН ЦАЦАРОВ, В периода от началото на м. август до момента в регистъра на юридическите лица с нестопанска цел са вписани две сдружения, които са заявили, че ще осъществяват дейност за подкрепа в различни насоки на „македонското малцинство“ в Република България. Сдруженията са: - Гражданско сдружение за защита на основни индивидуални човешки права; - Антични македонци. И двете сдружения са регистрирани за извършване на дейност в частна полза. Във връзка с това, моля да упражните правомощието си по чл. 13, ал. 2 вр. ал. 1, т. 3, б. „б“ по Закона за юридическите лица с нестопанска цел да поискате прекратяване на двете юридически лица по следните причини: 1. За сдружението „Гражданско сдружение за защита на основни индивидуални човешки права“ Уставът, с който е регистрирано сдружението, съдържа цели на дейността му и средства за тяхното постигане, които са абсолютно еднакви със същите в Устава на друго сдружение „Македонски клуб за етническа толерантност“. През 2013 г. Благоевградския окръжен съд е отказал регистрация на сдружението „Македонски клуб за етническа толерантност“, а Софийският апелативен съд (САпС) с решение № 713/11.04. 2013 г. е потвърдил този отказ именно заради заявените от сдружението цели на дейността и средствата за тяхното постигане. В мотивите си САпС подробно изследва правната уредба на правото на сдружаване в международното и националното ни право. Въз основа на този анализ съдът прави изводи, че сдружението „Македонски клуб за етническа толерантност“ следва да се определи като организация, чиято дейност е насочена срещу суверенитета, териториалната цялост и единството на нацията по смисъла на чл. 44, ал. 2 от Конституцията на Република България (КРБ) и като сдружение, което си е поставило политически цели в противоречие с чл. 12 от КРБ. Тези си изводи съдът е подкрепил с конкретно посочване на целите, които сдружението си е поставило и систематичното им тълкуване със средствата за тяхното постигане. Внимателният прочит на Устава на сдружението „Гражданско сдружение за защита на основни индивидуални човешки права“ установява, че същите тези цели, които са предмет на обсъждане в цитираното съдебно решение „1. Отстояване и реализиране на девиза Европа и Балкани без граница и 2. Защита на човешките права на македонците и други етнически малцинства в България съгласно Рамковата конвенция за защита на националните малцинства и останалите релевантни български и международни документи.“ са заложени и като цели на това сдружение. Нещо повече, същите средства за постигането им, фигурират и в Устава на „Гражданско сдружение за защита на основни индивидуални човешки права“ - работа за защита на правата на македонците (чл. 4, ал. 2, т. 3); организира изнасянето на лекции, беседи и доклади за миналото на македонския народ, за националните борби на македонците (чл. 4, ал. 2, т. 4 от Устава); организира национални македонски събори, чествания на исторически дати и събития (чл. 4, ал. 2, т. 6 от Устава) и др. Систематичното тълкуване на целите и средствата за тяхното постигане води до извода, че в Устава се съдържат твърдения за съществуването на „македонско малцинство“, чиито права са накърнени и са предмет на защита от страна на сдружението. А това твърдение противоречи на т. ІІІ от Решение на Конституционния съд № 1 от 29.02.2000 по к.д № 3/99 г., в която изрично се установява, че „В РБ няма обособен македонски етнос“. Затова афиширането на такова малцинство чрез сдружение с нестопанска цел по същество не цели защита на правата им, а създаване в определена част от българското общество на различно етническо самосъзнание, каквото не е било формирано по исторически път, т.е. дейността е насочена срещу единството на нацията. Насоката на дейността, която се извежда от Устава, се потвърждава и от публични изяви на сдружението. В дописка, публикувана във вестник „Нова Македония“ на 15.10.2019 г. със заглавие „ Македонците в България: София да спре езика на омразата“, сдружението е посочено като подписало се под отворено писмо в защита на правата на македонското малцинство, наред с ОМО “Илинден – ПИРИН“, „Дружество на репресираните македонци в България, жертви на комунистическия терор“, „Македонски дискусионен клуб за етническа толерантност“ и други македонистки сдружения. Единият от учредителите на „Гражданско сдружение за защита на основни индивидуални човешки права“ Ангел Радонов и сдружението „Македонски клуб за етническа толерантност в България“ са подали жалба срещу България пред Европейския съд по правата на човека. Производството по тази жалба е все още не е приключило. 2. За сдружението „Антични македонци“ Прави впечатление, че „Антични македонци“ е регистрирано много скоро след регистрацията на предходното сдружение. В неговия Устав са заложени цели за изследване и проучване на историята и културата на македонския народ от антично време и до днес (чл. 7, второ тире); цялостна поддръжка на всички проекти на полето на културно-просветната дейност, всички научни дейности от областта на античната македонска история и култура (чл. 7, пето тире). А в средствата за постигане на тези цели се предвижда популяризиране чрез списания, бюлетини, брошури, плакати, материали от конференции и други подобни издания, чрез електронни средства и носители, публикации, кампании и обществени изяви с цел повишаване интереса на медиите, институциите, организациите и обществото към Сдружението, към актуалните проблеми по посочената тематика (чл. 8, девето тире). Видно от списъка на учредителите на това сдружение в него фигурират лица, които са сред учредителите на политическа партия „ОМО – Илинден - ПИРИН“ (обявена за противоконституционна с Решение № 1 от 29.02.2000 г. по к.д. № 3/99): Иван Сингартийски (председател на партията), Иван Гъргавелов (секретар на партията) и Ангел Безев (заместник - председател). В мотивите си към това решение Конституционният съд, като обсъжда дейността на политическа партия „ОМО – Илинден – ПИРИН“ изрично посочва, че „Непосредствено след учредителното събрание на партията в. „Нова Македония от 21 – 22. ІІІ. 1998 г. препечатва интервю на Иван Гъргавелов, секретар на партията, дадено пред вестник „Народна воля“, в което отправя обидни квалификации за българската нация и посочва, че са унищожени уникалният фолклор, култура, традиции и самобитност на македонския народ, крадат се историята, обичаите и се отрича националният му идентитет.“. На базата на проучването на дейността на тази партия във връзка с установяването на нейната противоконституционност, КС изрично казва, че „Уставът на една партия може да се окаже една книжна фасада, целяща само да се улесни регистрацията й“. Това съждение на КС, макар да е изразено по отношение на устав на политическа партия, е приложимо на още по-голямо основание към уставите на юридическите лица с нестопанска цел. Съвпадението на заложените цели и лицата, които участват в учредяването на сдружението (лица, заемали ръководни постове в обявена за противоконституционна политическа партия), дават основание да се направи извод за връзка и приемственост между обявената за противоконституционна партия „ОМО – Илинден – ПИРИН“ и юридическото лице с нестопанска цел „Антични македонци“. Нещо повече, създава се основателно притеснение, че чрез дейността на сдружението, ще се прикрива осъществяването на политическа по характера си дейност. А това противоречи на забраната по чл. 12, ал. 2 от КРБ, че сдруженията на гражданите не могат да си поставят политически цели и да осъществяват политическа дейност. Уважаеми господин главен прокурор, Наред с изложените аргументи във връзка с двете сдружения, бих искал да ви обърна внимание и на още някои факти от по-общ характер. И двете сдружения, които дадоха повод да Ви изпратя този сигнал, са със седалище и адрес на управление в гр. Благоевград. Пак там са били предвидени седалищата и адресите на управления на други две сдружения – „Дружеството на репресираните македонци в България, жертви на комунистическия терор“ и „Македонски клуб за етническа толерантност в България“, на които е била отказана регистрация в периода 2013 – 2014 г. Връзката между тези сдружения както през техните Устави, така и през лицата, които ги учредяват, е идентична с начина, по който се случиха през 90-те години събитията около сдружението и последвалата го партия „ОМО – Илинден – ПИРИН“. Това дава основание да се направи извод, че тези процеси в Югозападна България създават опасност за единството на нацията чрез дейността за създаване и признаване на македонско малцинство в България. Тази цел беше установена от КС при изследването на дейността на партия „ОМО – Илинден – ПИРИН“. А по време на кръгла маса, проведена в сградата на Американския университет на 18.09.2019 г. на тема „NO-Hate-BG: заедно в защита на малцинствата и превенция на проявите на омраза“, е направено и изрично изявление от участник в кръглата маса, че с регистрацията на македониското сдружение „Гражданско сдружение за защита на основни индивидуални човешки права“ българската държава „официално е признала наличието на македонско малцинство“. Целенасочената регистрация на такива сдружения в един регион на страната, дава основание да се предположи, че се преследват и други цели - дейността на тези сдружения да прерасне в дейност насочена срещу териториалната цялост на Република България. Извод в сходен смисъл е направил и КС в цитираното по-горе решение, след изследване на дейността на регистрирана политическа партия, т.е. партия, представила пред съда Устав в съответствие със закона. По делото срещу България пред Европейския съд по правата на човека като адвокат на един от жалбоподателите е Тони Менкиноски. Той е дългогодишен ръководител на правната комисия на ВМРО – ДПМНЕ, бивша управляваща партия в Република Северна Македония. Същият в свое интервю пред в. „Нова Македония“ заявява, че очакваното осъдително решение на ЕСПЧ срещу България ще дерогира договора за добросъседство между двете държави. Приложения: 1. Копие на Устава на сдружение „Гражданско сдружение за защита на основни индивидуални човешки права“ 2. Копие на Устава на сдружение „Македонски клуб за етническа толерантност“. 3. Копие на Устава на сдружение „Антични македонци“. 4. Публикация във вестник „Нова Македония“ от 15.10.2019 г. 5. Публикация във вестник „Нова Македония“ от 18.05.2019 г.   ЗАМЕСТНИК МИНИСТЪР-ПРЕДСЕДАТЕЛ ПО ОБЩЕСТВЕНИЯ РЕД И СИГУРНОСТТА И МИНИСТЪР НА ОТБРАНАТА: (Красимир Каракачанов)", "date": "2019.11.19", "title": "Опит за сепаратизъм и в България: Каракачанов със сигнал до Цацаров"}
{"url": "https://faktor.bg/bg/articles/dnes-shte-ima-gasti-i-trayni-magli-vnimatelno-zad-volana", "text": "Днес в низините и по поречието на Дунав ще се задържи мъгливо. Преди обяд след временно намаление на облачността, главно над планинските райони, от запад тя отново ще се увеличи. Ще духа слаб вятър от изток-югоизток. Максималните температури ще са предимно между 13° и 18°, по-ниски в местата с трайна мъгла.  Атмосферното налягане ще се задържи малко по-високо от средното за месеца, съобщи за \"Фокус\" дежурният синоптик Боряна Маркова от Националния институт по метеорология и хидрология.  Над Черноморието облачността ще е значителна, на места видимостта ще е намалена. Ще духа слаб вятър от изток-югоизток. Максимални температури на въздуха между 16° и 18°. Температурата на морската вода е 17-18°. Вълнението на морето ще е 2-3 бала. Над планините ще преобладава слънчево време, но след обяд облачността ще се увеличи. Ще духа слаб до умерен южен вятър. Максимална температура на 1200 метра около 12°, на 2000 метра – около 6°.", "date": "2019.11.19", "title": "Днес ще има гъсти и трайни мъгли, внимателно зад волана"}
{"url": "https://faktor.bg/bg/articles/lekarka-za-roditelite-na-pochinaloto-dete-tagata-ne-biva-da-se-prevrashta-v-agresiya", "text": "Д-р Елена Георгиева от столичната педиатрична болница, която е била дежурна в деня, когато родителите на починалото 3-годишно момченце са обикаляли болниците в опит да спасят сина си, разказа пред бТВ, че детето е чакало 30 минути за прием, но през това време състоянието му е не е било тежко. Тя категорично отрече да е имало забавяне в прегледа на детето.  „През този половин час установих, на базата на клиничния преглед, че става въпрос за дете, което има нужда от болнично лечение, но не и от интензивно болнично лечение”, уточни д-р Георгиева. Родителите обаче разказаха, че почти два часа продължават молбите им към лекарката. „През сълзи я молех, само да видят какво му е на детето. В приемния кабинет, на кушетката пред тях, моето дете умираше! Те това много добре го видяха. Казаха, че спешното легло в болницата било резервирано за някакъв човек, който трябвало да дойде”, каза майката. Оказва се, че в интензивното отделение не е имало свободни легла, с изключение на едно, което се пазило за изключително тежки случаи. Лекарката отхвърля тезата на родителите, че леглото е било запазено. Педиатърът разказа, че е предложила на родителите детето да бъде настанено за лечение в пулмологичната клиника на Александровска болница, но те са отказали. Тя допълни, че състоянието на малкото дете е позволявало то да бъде преместено в друго лечебно заведение. „Детето беше в увредено общо състояние. Лежеше на болничната кушетка, с белези на интоксикация, но не и с дихателна недостатъчност и сърдечна недостатъчност”, посочи лекарят и заяви, че тъгата не бива да се превръща в агресия. Заради случая в момента тече проверка в три авторитетни болници в София.Родителите вярват, че шанс за детето им е имало. Причината за смъртта на 3-годишното дете засега остава неясна.", "date": "2019.11.19", "title": "Родителите на починалото дете отказали то да бъде настанено в пулмологичната клиника на Александровска болница"}
{"url": "https://faktor.bg/bg/articles/otkriha-trup-na-mlad-mazh-s-ognestrelna-rana", "text": "Откриха труп на млад мъж с огнестрелна рана в Бургас, съобщиха от полицията в Бургас. На 18 ноември, около 18:00 часа във Второ районно управление-Бургас е получено съобщение за открит труп на млад мъж в землището на кв. \"Долно Езерово\". Своевременно районът е отцепен, като е извършен щателен оглед на местопроизшествието. Констатирано е, че тялото на мъжа, с неустановена към момента самоличност, е с огнестрелна рана на гръдния кош.  Трупът е откаран за аутопсия в отделение \"Съдебна медицина\" към УМБАЛ-Бургас. По образуваното досъдбено производство са назначени множество експертизи. Работата по случая продължава от служители на отдел \"Криминална полиция\" и Второ районно управление-Бургас под прякото ръководство на Окръжна прокуратура.", "date": "2019.11.19", "title": "Откриха труп на млад мъж с огнестрелна рана в гърдите"}
{"url": "https://faktor.bg/bg/articles/koshmar-v-stara-planina-sled-napadenie-na-valtsi-turisti-se-spasyavat-v-propast-zaznat-chasove-nared-v-reka", "text": "Млади мъже оцеляха по чудо, след като близо денонощие бедстваха в Стара планина над Калофер. Те са преживели истински кошмар – срещнали са вълци, паднали са в пропаст и са зъзнели часове наред в река. Екшънът като на кино се е разиграл в нощта срещу вторник. Няколко планински спасители са участвали в акцията по издирването им. Мъжете, на 25 и на 26 години, са потеглили от град Калофер към връх Ботев в неделя около обяд в мъгла, влага и вятър. Те са се движили по зимната пътека към върха. „Тръгнали са към връх Ботев. По пътя, в посока заслон Маринка, до един изоставен трафопост се натъкват на вълци. Панически започват да бягат назад. Така те попадат в улей, който минава през много пресечена местност”, каза  кметът на Калофер Румен Стоянов. „Единият от тях успява някак да се задържи. Връща се по маркировката и се качва до връх Ботев. Другият полита надолу. За радост, той успява да падне до реката. Тръгва по нея и стига до хижа \"Рай\". Обадил се е оттам и е казал къде точно се намира и нашите спасители са го открили”, каза още той. „Другото момче, което е било на Ботев връх, след подаването на сигнала, на другия ден тръгва за хижа \"Рай\". Минавайки оттам, съобщава на хижаря за случилото се. Той информира мен. Аз се свързах със спасителите и тогава той е слязъл при колата си и е разбрал какво се е случило с приятеля му”, разказа Георги Князов от туристическо дружество „Калофер”. (Дарик)", "date": "2019.11.19", "title": "Кошмар над Калофер: Туристи се спасиха от вълци, падайки в пропаст и с часове зъзнене в река"}
{"url": "https://faktor.bg/bg/articles/razbiha-prestapna-grupa-izgotvyala-falshivi-dokumenti-i-pari", "text": "Шестима са задържани и с наложени мерки за неотклонение от съда заради участие в организирана престъпна група за изготвяне на неистински документи, съобщи Дарик. Групата е задържана на 15 ноември, при акция в София, Варна и Кюстендил, обясниха говорителят на спепрокуратурата Сийка Милева и зам.-директорът на ГДБОП Стоян Темелакиев. Трима са задържани за постоянно в ареста, другите са с домашен арест и парична гаранция. Единият от членовете на групата е бил задържан в момент на изработване на неистински документ за самоличност. Групата е осигурявала и е имала възможност да изработи почти всякакъв документ, който се предлага от държавната администрация на България, заяви Темелакиев. Клиенти били лица от криминалния контингент у нас и съседни държави, също организатори на канали за трафик на мигранти. Престъпната група е изработвала фалшиви работни визи, предимно за Германия, документи за самоличност, международни паспорти, шофьорски книжки, дипломи за образование, актове за раждане и свидетелства за брак. Имало и ценоразпис, като сумите варирали омежду 130 лв и 650 лв. Освен заготовки за неистински документи при претърсванията били открити празни бланки, преса за поставяне на холограми, различни печати, като сред тях имало и на всички областни дирекции на МВР, както и неистински еврови банкноти. Милева поясни, че 16 души ще бъдат обвинени и ще им бъде поискано от съда да им наложи постоянен арест. При претърсванията са били открити над 10 кг наркотични вещества и над 240 хил. лв. Имало склад в София, в който се съхранявали наркотиците. Част от участниците в групата били задържани в момент на сделка.", "date": "2019.11.19", "title": "Разбиха престъпна група, изготвяла фалшиви документи за криминалния контингент у нас и съседни държави"}
{"url": "https://faktor.bg/bg/articles/sindikatite-izlizat-na-natsionalen-protest", "text": "Подготовката за национален протест по повод предложението за първия ден от болничните  продължава, обявиха на брифинг двата стачни комитета към структурите на КНСБ и на КТ \"Подкрепа\", като подчертаха, че са в абсолютна готовност в края на месеца да бъдат проведени протестни действия. На срещата с премиера ще очакваме гаранции, че предложението за първия ден от болничните ще бъде отменено. Все още няма информация от нито един официален орган, заявиха синдикалистите. Националният протест ще се състои, дори да бъде отменено предложението, защото не можем да подминем факта, че вече втора седмица нервите на българските граждани са опънати заради някакво недомислие или заради експерименти дали нещо ще мине или няма да мине. Искаме да кажем на управляващите, че не могат да си правят експерименти с хората, а тези, които изграждат основната част от брутния вътрешен продукт, да бъдат наричани мошеници и измамници, подчертаха от КНСБ и КТ \"Подкрепа\". От синдикатите посочиха още, че одобряват повишението на минималната пенсия на 250 лева от догодина, но няма как да са във възторг, тъй като тази сума е крайно недостатъчна за оцеляването на човек при настоящите условия.", "date": "2019.11.19", "title": "Синдикатите излизат на национален протест в края на месеца"}
{"url": "https://faktor.bg/bg/articles/zarnoproizvoditelite-iskat-bonus-za-tol-taksite", "text": "Проектът за въвеждането на тол системата у нас е качен в интернет страницата на Министерството на регионалното развитие и благоустройството. Общественото обсъждане ще продължи месец, а първите несъгласия с проекта вече са факт. Те идват от страна на Националната асоциация на зърнопроизводителите. Председателят на асоциацията Костадин Костадинов обясни пред БНР техните предложения: “Нашето предложение е да се въведе една бонус система на тези тол такси – за българските превозвачи или регионалните превозвачи, които работят в България, т.е. колкото повече караш в България, да плащаш по-малко, за да се запази местният бизнес, регионалният бизнес“. Костадинов даде пример: „При тези такси един чужд камион, който минава транзит през България, преминава от Русе до „Капитан Андреево“, от порядъка на 60-70 лв. Един камион, който превозва зърно на 100 км от Варна, преминава това разстояние за същите пари. Камионът отива пълен и се връща празен, но плаща и за двата курса – всичко това е двойно върху цената. Превозвачите няма да калкулират тази цена върху себе си. Това е за сметка, на гърба на производителите и в последствие на потребителите. Движението в България искахме да стане по бонус система, където при определени изминати километри – 80-100 хил. км на година, цените намаляват“. По думите му има пътища в страната „в нищото“, но въпреки това са предвидени тол такси.  „Слагаме каруцата пред коня – първо публикуваме, после ще се събираме за нещо, което вече е факт“, подчерта Костадинов в предаването „Преди всички“ на програма „Хоризонт“. Все пак той очаква да се създаде работна група, която да обсъди публикуваното и да се видят грешките. От Конфедерацията на автобусните превозвачи заявиха вчера, че от 13 декември ще обявят протестни действия. Те ще са символични в рамките на един месец, а на 13 януари е възможно и да преустановят превозите до решаване на проблемите с тол таксите. ", "date": "2019.11.19", "title": "Зърнопроизводителите искат бонус за тол таксите"}
{"url": "https://faktor.bg/bg/articles/kultura-nova-kniga-posvetena-na-unikalen-obichai-ot-zapadnite-pokraynini", "text": "Зденка Тодорова, журналист, публицист, правозащитник от Цариброд, Сърбия ще представи нова книга, посветена на българите, разделени от границата след злощастния Ньойски договор. \"Посланията на оброчищата\" е книга, която пиша от доста време. \"Излизането на оброк\" е уникален български обичай с култ към дървото, камъка и слънцето,  който сръбските власти не можаха нито да посърбят, нито да го заличат\", каза през Faktor.bg Зденка Тодорова. Книгата ще бъде представена в понеделник, 25 ноември, от 18.30 часа в Централния военен клуб със съдействието на Съюза на възпитаниците на военните на Негово Величество училища, ШЗО и Родолюбивото войнство и гражданство и Кръг \"Слово\". Предлагаме ви откъс от \"Посланията на оброчищата\", която е седмата книга на Зденка Тодорова. \"Трудно се пише книга за оброчищата, още по-трудно се стига до тях в непроходимите горски местности. Може би най-трудно се дават отговори на мистериите и загадките свързани с тях. Тъй като от ученически години събирам информация за тези уникални стожери на българщината, мога да си позволя да кажа, че те не са само част от нашите стари традиции, те са символ на българската идентичност и българската устойчивост даже и там, където българите оставени на произвола на съдбата след 1878г. и 1919г. са ги опазили от унищожаване и заличаване.  От дедите и прадедите ни е останала традицията да уважаваме дървото и камъка а заедно с тях и земята, която ни е дала шанс да живеем и да оцеляваме като хора. Българите в миналото са знаели да ценят тези неща, но днес, в ерата на съвремените технологии и чалгата, хората все по-трудно опазват автентичната форма на обичая оброк.  Край оброка се е празнувало в смирение. Там всеки си е знаел мястото. На оброк се е излизало с чисти дрехи, с чисти помисли и положителни емоции. Край оброка хората не са се карали, крещяли и блъскали. Не са оставяли изкуствени цветя увити в целофан, нито пластмасови чашки донесени в найлонови торбички. В миналото нашите предци не са искали да нарушат правилата на природата. Обожествявали са я. И тя им се е отплащала. Защото природата, както ми каза баба Вела от Беренде Извор, никой не може да излъже. Хората са искали да бъдат насаме с природата в деня на оброчния празник. Защото оброчният камък миросаното дърво са били техните проводници към небето. Едно време хората са ги разбирали тези неща. Днес ние не ги разбираме, защото го няма патриархалното семейство. В света на глобализацията, родовата памет започва да губи своето значение и все по-малко се знае как тя е съхранила през вековете българското задружно семейство. Оброкът и вековното „миросано“ дърво са били стожера на рода и на семейството. Хората ми разказваха, че когато дедите им бягали от турците, заселвайки се някъде в планината, първото нещо което трябвало да направят било да забият дървен кол в земята около който после се разраствало селото. След това засаждали дъбово дърво, дървен или каменен оброк който да пази рода, селото и землището от беди, нещастия, бедствия, болести и страдания. На по-късен етап слагали оброци в памет на  загиналите за свободата на България или в знак на признателност някому за нещо – че е защитил селото от погром, че е загинал в някое от българските въстания срещу турския поробител, че е бил убит и ограбен от същия този поробител\".", "date": "2019.11.19", "title": "Нова книга, посветена на уникален обичаи от Западните покрайнини"}
{"url": "https://faktor.bg/bg/articles/seks-skandal-izmesti-izborite-i-brekzit-vav-velikobritaniya", "text": "Обединеното кралство е затънало в брекзит повече от три години и на хората все по-малко им се слуша за безкрайната сага. В светлината на това може да се очаква истории за бизнесдама на име Дженифър Аркури, с която се смята, че премиерът Борис Джонсън е имал афера, да обсебят заглавните страници, особено по време на предизборна кампания. При нормални обстоятелства щеше да е така. Но във Великобритания има само една голяма история, за която всички в момента говорят.  В събота вечер принц Андрю даде скандално интервю пред Би Би Си за връзката му с обвинения за сексуални злоупотреби милиардер Джефри Епстийн, който се самоуби, докато чакаше съдебния процес. Херцогът на Йорк определи престъпленията на Епстийн като „непристойни\", след което се оправда, че просто искал да бъде учтив и определението му е наивно за сексуален престъпник.  Обвинителката на Епстийн твърди, че била принудена да прави секс с принца в Лондон през 2001 г., когато е била на 17 години, а после още два пъти в Ню Йорк и на частен остров на Епстийн на Карибите. Принцът отрича обвиненията и заяви, че е готов да даде показания пред правосъдието при подходящите обстоятелства. Алибито му, поне за първата вечер е, че бил на пица с дъщеря си. Интервюто беше шанс за херцога да изчисти името си, но той се провали, коментират кралските кореспонденти. Скандалът стана още по-голям, след като британски таблоиди разкриха, че кралица Елизабет 11 е била наясно с това, което синът й се кани да разкаже.  Три дни след разразилата се буря, нова обвинителка на Епстийн заяви, че е преживяла „ужасно и продължително сексуално посегателство\" и призова принц Андрю да сподели информация за бившия си приятел.  Небивалият интерес е разбираем, а обвиненията са много сериозни. Човек със силата и влиянието, което само син на кралицата може да има, дава необмислени отговори в интервю, заснето в Бъкингамския дворец. Историята е огромна и заслужава широко отразяване. Трудно е обаче всичко това да бъде извадено от контекста на поредните предсрочни избори в Обединеното кралство. От началото на кампанията и премиерът борис Джонсън, и лидерът на опозицията Джереми Корбин се опитват да избегнат дебата за единствения най-важен въпрос, пред който е изправена страната днес - брекзит.  Вместо това се говори за работни места и заплати, без много подробности откъде всъщност ще дойдат парите, съобщава БТВ.  Обикновено предизборните кампании са време, в което лидерите искат възможно най-много медийно отразяване, за да продадат визията си за бъдещето на нацията. 6 деликатния момент, в който и двете страни все още обмислят какво точно да продадат, кралският скандал е добре дошъл за задоволяване на воайорството на публиката. И изглежда, че обществеността е напълно щастлива, че се разсейва от досадата на брекзит.  Поне за седмица или две. Защото, съвсем по британски, сериозните дебати и  сериозните решения продължават да предстоят.", "date": "2019.11.19", "title": "Секс скандал е на път да измести изборите и брекзит във Великобритания"}
{"url": "https://faktor.bg/bg/articles/layf-stayl-klyuki-nay-izvestniyat-balgarski-trabant-be-izlozhen-v-shtabkvartirata-na-nato", "text": "Репликата на едноименния трабант, в който са се возили редица високопоставени личности в контекста на приемането на България в НАТО, двама генерални секретари на Алианса - Яп де Хоп Схефер и Манфред Вьорнер, както и Папа Йоан Павел Втори, пристигна в Главната квартира на НАТО в Брюксел, съобщиха от Външно министерство.  Експонатът става част от арт проект в изпълнение на Националния ни план от инициативи за отбелязване на 15-ата годишнина от членството на Република България в НАТО и 70-ата годишнина от създаването на Организацията на Северноатлантическия договор. Репликата на едноименния трабант, дарена на НАТО от д-р Соломон Паси, вече е разположена на предвиденото за нея място. През следващите седмици предстои окончателното завършване на българския проект, който е част от цялостна концепция за оформяне на площите около Главната квартира. Площите ще бъдат оформени като панорамна градина, в която ще бъдат разположени настоящи и бъдещи експонати, предоставени от държавите-членки. Идеята за поставянето на репликата в Главната квартира е свързана и с прехвърлянето на Алианса в нова и модерна сграда, като част от процеса на модернизация и адаптация към съвременната среда за сигурност. Окончателното извеждане от експлоатация на старата Главна квартира на НАТО представлява затваряне на една голяма и наситена със събития глава от историята на Алианса. Поставянето на различни експонати като парче от кулите близнаци, разрушени по време на терористичните нападения в Ню Йорк на 11 септември 2001 г., част от Берлинската стена, включително и репликата на едноименния трабант, целят да припомнят на посетителите важни моменти от историята на Алианса, включително неговото разширяване на изток.  През далечната 1991 година в България за първи път пристига генерален секретар на НАТО, като тогава постът се заема от Манфред Вьорнер. Кратката разходка на Манфред Вьорнер и Соломон Паси с трабанта по улиците на София става сензация за времето си. Самото посещение е ясен сигнал за подкрепата за евроатлантическата ни интеграция. През 2004 г. страната ни стана пълноправен член на НАТО. Символиката от поставянето на българския експонат в Главната квартира на НАТО се усилва и от факта, че през 2019 г. се навършват 20 години от първото разширяване на НАТО след края на Студената война.", "date": "2019.11.19", "title": "Най-известният български трабант бе изложен в щабквартирата на НАТО"}
