{"url": "https://www.faktor.bg/bg/articles/novini/svyat/rusiya-e-imunizirana-no-ne-sreshtu-spin-a-sreshtu-razuma", "text": "Русия може да се превърне в следващата Южна Африка. Владимир Путин открито води своята огромна империя към катастрофа, както навремето Табо Мбеки. Бившият южноафрикански президент отричаше съществуването на СПИН и съответно не виждаше необходимост да снабди своя народ с животоподдържащи медикаменти срещу вируса. Последицата: над седем милиона южноафриканци днес са заразени със СПИН. Руският президент пък изобщо не обръща внимание на вируса на СПИН. Тъй като заразените в неговата огромна империя дълго време минаваха за \"рискови групи\", Путин им отказваше помощ и подкрепа. Така и така почти никой руснак не се интересува от съдбата на наркозависимите, проститутките и хомосексуалните. Критиките от чужбина минаваха покрай ушите на руския президент. Междувременно обаче даже и той би трябвало да разбере, че прави огромна грешка. Защото, както навремето в Южна Африка, така сега в Русия заболяват и умират десетки хиляди млади и образовани хора, които са така нужната на страната работна ръка. Само един голям регион в света днес отбелязва покачващ се брой заразени със СПИН: Източна Европа и Централна Азия. 80 процента от заразените с вируса са руснаци. Дори Южна Африка, където почти две трети от всички заразени получават медикаменти срещу СПИН, бележи спад в броя на заразените. Епидемията в Русия обаче, със своите 160 000 нови случаи годишно, е много по-различна в сравнение с тази в останалата част на света. При над половината от тях вирусът се предава чрез спринцовки и контакти между наркозависимите. Броят на заразените след сексуални контакти също расте. Главно сред хомосексуалните. Ситуацията в големите градове на Източна Европа е драматична. Всеки шести хомосексуален мъж в Киев е носител на вируса. А в Санкт Петербург и Тбилиси- всеки четвърти. Досега Путин демонстрираше пълно пренебрежение към аргументите. Всемогъщият президент преднамерено игнонира и препоръките на Световната здравна организация (СЗО), особено пък след като има на своя страна и руската православна църква. През своето 18-годишно управление Путин нито веднъж не спомена думата СПИН. В неговата страна няма разяснителна работа. Нито в училищата, нито където и да било. Повечето руснаци нямат понятие какво е това СПИН. Да не говорим за това, как се пренася вирусът. Който носи със себе си презерватив и бъде заловен от полицията, минава за проститутка или сводник и в най-лошия случай може да бъде осъден. Почти всяка втора жена в Русия разбира едва по време на бременността или при раждането, че е заразена с вируса на СПИН. Отдавна съществуват медикаменти, които предотвратяват предаването на вируса от майката на детето. В Русия обаче само малко повече от една трета от заразените получават медицинско обслужване. А този, който води разяснителна работа срещу СПИН, бързо става подозрителен и може да попадне дори в затвора. От пет години в Русия е в сила закон, който забранява \"хомосексуалната пропаганда\" на обществени места. Хуманитарните организации пък, които се финансират от чужбина, трябва освен това да се регистрират като \"чуждестранни агенти\". Много международни организации напуснаха страната след като законът влезе в сила през 2012 година. А преди това Путин ограничи финансовата помощ от глобалния фонд за борба срещу СПИН, туберкулоза и малария. Тези мерки имат въздействие и до днес. Редовно някъде в Русия не достигат медикаменти срещу СПИН. А това има тежки последици за пациентите и води до резистентност към вируса. И тъй като Русия има голямо влияние, няколко съседни държави следват политиката на Путин. Това се отнася например до забраната на метадона като заместител на хероина, както и до забраната на програмите за подмяна на спринцовки и игли. При това наказателното преследване на наркозависимите предизвиква пет пъти по-големи разходи, отколкото препоръчаните от СЗО превантивни мерки. Ръководителят на националния център за СПИН в Русия Вадим Порковский е предпазлив критик на Путин. Той изчислява, че около два милиона руснаци вече са заразени със СПИН. Към тях се прибавят и стотиците хиляди заболели от хепатит и туберкулоза. Туберкулозата, в своята резистентна форма, междувременно убива повече хора по света, отколкото СПИН. Главно в Източна Европа и Централна Азия.  Преди няколко месеца Путин за първи път призна за опасността, която произлиза от туберкулозата за неговата страна. На международна конференция на СЗО в Москва той призова за обща бобра срещу тази глобална заплаха. Малко по-късно тихомълком руското правителство увеличи бюджета за борбата срещу СПИН от 18 на 22 милиарда рубли (почти 300 000 евро). На последната световна конференция за СПИН в Амстердам Покровский каза, че това е един положителен сигнал.", "date": "2018.08.18", "title": "Русия е имунизирана, но не срещу СПИН, а срещу разума"}
{"url": "https://www.faktor.bg/bg/articles/kak-tankovete-pregaziha-mechtite", "text": "В нощта на 20 срещу 21 август 1968 година войските на Варшавския договор потушават \"Пражката пролет\" по заповед на КПСС. В потушаването участват половин милион войници, предвождани от танкове на съветската армия. Така приключва мечтата за един демократичен социализъм с човешко лице, базиран на свободата и преди всичко на свободата на мненията. Още в началото на 1968 година журналистите игнорират цензурата на чехословашката комунистическа партия. Алексъндър Дубчек отменя цензурата. Шефът на чехословашката комунистическа партия залага на един свободен и демократичен социализъм с надеждата, че Москва ще допусне пражкия път. Още повече, че чехословашките комунисти искат да останат в доминирания от Съветския съюз Източен блок. Но по-голям е страхът, че ако се допусне повече свобода в Прага, това може да сложи край на господството на комунистическите партии в съседните държави. Роланд Берауер прекарва тази нощ в палатка от младежки лагер над река Вълтава близо до Прага. \"Видяхме бронираните коли да преминават покрай нас и да се отправят към центъра на града\", спомня си днес 82-годишният Роланд Берауер. В онези години той се присъединява към екипа на един вестник на бойскаути. А това, че вестникът публикува напълно свободно, е резултат от Пражката пролет. Редакционният екип се настанява в една палатка. Оборудвана с пишеща машина, принтер и фотокамера. Роланд Берауер е фотографът. Той съобщава на екипа за настъпването на войските и призовава колегите си да скрият редакционната техника. \"На мен не ми остана друго, освен да взема камерата и да отида в града.\" Берауер заснема деня на окупацията от войниците на Варшавския договор. Около сградата на радиото се разнасят изстрели. Роланд Берауер се скрива в един магазин за бои. Вижда, как съветски войници разстрелват демонстранти пред главния вход на радиото. \"Беше ужасно, споделя той. Не мога да забравя този ден. Видях как танковете прегазиха мечтите\". Няколко месеца по-късно реформаторът Александър Дубчек е свален от власт. Споменът за този ден още е жив в Чехия, казва историкът Ондржей Матейка. Заместник-директорът на института за изследване на тоталитаризма в Прага е партньор на службата за досиетата на ЩАЗИ. Той смята, че изясняването на събитията от 1968-ма година е актуално и днес. Най-малкото, защото от архивите на бившите тайни служби на Чехословакия и другите социалистически братски страни изникват все нови и нови документи. Най-вече източногерманската ЩАЗИ наблюдава много внимателно реформите в Прага от пролетта на 1968 години и събира снимки и информации от нещатни сътрудници. \"За първи път тук е документирано, че тайните служби на една приятелска нация си присвояват правото да шпионират гражданите на друга държава\", казва Оливер Щрюбинг от Берлинския архив, където се съхраняват хиляди снимки от събитията в Прага. Нещо повече: след потушаването на Пражката пролет агентите на ЩАЗИ работят като \"експерти\" в Чехословакия. През следващите две години всички тайни служби от Източния блок разполагат в страната свои агенти, за да бъде подсигурено господството на комунистическите партии. Историците, отговорни за досиетата на тайните служби от двете столици на бивша Чехословакия (Прага и Братислава), са убедени, че миналото хвърля своите сенки и до днес. За първи път миналата година те публикуваха документи, от които става ясно, че от 1982 година сегашният чешки премиер Андрей Бабиш е бил нещатен сътрудник на чехословашките тайни служби. Той заведе дело за клевета, но неговата жалба срещу историците беше отхвърлена. \"Бабиш постоянно повтаря думата лъжа\", казва Петр Питхарт. Той е бил премиер на чешката част от Чехословакия в преходния период след падането на Желязната завеса и е един от най-близките сътрудници на Вацлав Хавел. Андрей Бабиш е работил в министерството на външната търговия на социалистическа Чехословакия и след падането на Желязната завеса става голям бизнесмен, благодарение на старите си връзки. Петр Питхарт не вярва, че сегашният премиер ще са отърве лесно от обвиненията за сътрудничество на тайните служби. \"Във всеки случай Бабиш няма да бъде успешен премиер\", казва той. Историкът Ондржей Матейка от своя страна гледа на това развитие самокритично.\"Ако днес имаме един премиер, който е бил нещатен сътрудник на тайните служби, това значи, че ние не сме си свършили работата по преодоляване на миналото през последните 30 години\", заключава той.", "date": "2018.08.18", "title": "1968: Как танковете прегазиха мечтите им..."}
{"url": "https://www.faktor.bg/bg/articles/novini/svyat/teoriya-na-konspiratsiyata-sreshtata-merkel-putin-v-berlin-parva-stapka-kam-otmyana-na-sanktsiite", "text": "Срещата между лидерите на Русия и Германия Владимир Путин и Ангела Меркел трябва да стане първата стъпка към отмяна на европейските санкции срещу Русия. Това заяви министър-председателят на федералната провинция Бранденбург Дитмар Войдке, отбелязва руският вестник „Взгляд“, цитиран от \"Фокус\".  „Да говорим едни с други винаги е по-добре, отколкото да тряскаме врати и да пишем оскърбителни съобщения в „Туитър“, предава руската телевизия ИноТВ думите на Войдке, които „Взгляд“ цитира.  Войдке отбелязва още, че Русия „трябва да изпълни обещанията си“, но и че ако „Москва действително изпълнява Минските споразумения за прекратяване на украинския конфликт, то Европа трябва да бъде готова да отслаби вредните икономически санкции.“  Министър-председателят на Бранденбург е на мнение, че отношенията между Русия и Германия трябва да станат по-оптимистични, от което преди всичко се нуждаят германските компании в източната част на страната. Съгласно думите му, бизнесът там се опитва да запази контактите с руските си партньори „при тежки условия“.  „Би било хубаво, ако те видят светлина в края на тунела“, бе заключението на бранденбургския премиер.  По-рано през деня председателят на Германската социалдемократическа партия (ГСДП) Андреа Налес определи Русия като важен партньор за Европа и призова руския лидер Владимир Путин и канцлера на Германия Ангела Меркел да представят инициатива за укрепване на Световната търговска организация (СТО).", "date": "2018.08.18", "title": "Теория на конспирацията: Срещата Меркел-Путин в Берлин - първа стъпка към отмяна на санкциите?"}
{"url": "https://www.faktor.bg/bg/articles/svatbeniyat-podarak-za-avstriyskata-bulka-kupen-s-pari-na-ruskiya-narod", "text": "На сватбата на австрийския външен министър Карин Кнайсл, на която днес присъства руският президент Владимир Путин, се появиха и десетина души от Кубанския казашки хор. Макар Путин да пътува като частно лице, оказва се, че казаците, за които австрийски медии писаха, че са неговият подарък за младоженците, са в Австрия на разноски на бюджета. Би Би Си установи, че точно по време на сватбата в Южна Австрия се намират 17 души от хора с два баяна и контрабас, посочва \"Дневник\". От руски регистър за обществени поръчки се вижда, че те са настанени в хотел LOISIUM Wine & Spa resort Sudsteiermark, разположен на няколко километра от ресторанта със сватбата. Главният художествен ръководител Виктор Захарченко отказа да обясни защо е така. \"Малко ли неща в живота може да съвпаднат. В Австрия се случват много събития, какво отношение има всичко това?\" Но РИА \"Новости\", позовавайки се на източник от културните среди в Краснодарския край, съобщи, че хора от казашкия ансамбъл ще пеят именно на сватбата. От регистъра се вижда, че руската държава плаща за пътуването им до Австрия 1.8 милиона рубли, което е почти 24 000 евро. Две нощувки в спа хотела струват около 440 евро в стая за двама, но руски медии обръщат внимание, че това са около 33 000 рубли, докато от поръчката излиза, че за двойна стая за две нощи ще бъдат платени почти 90 000 рубли. В същото време именно руския президент се сочи за един от най-богатите хора в Руската Федерация.", "date": "2018.08.18", "title": "\"Подаръкът\" на Путин за австрийската сватба - купен с пари на руския народ"}
{"url": "https://www.faktor.bg/bg/articles/novini/svyat/tragediyata-v-genua-se-razrastva-otkriha-novi-zhertvi-mezhdu-tyah-i-dete", "text": "Четири нови жертви бяха открити днес под отломките на рухналия мост в Генуа. Така общият им брой достигна 42 загинали. Първо днес агенция АНСА съобщи, че са открити 3 тела – 9-годишно момиченце и родителите му. По-късно бе открит още един труп, като от пожарната служба обявиха само, че става въпрос за млад италианец. Вторият случай още не е официално оповестен, като говорител на италианската гражданска защита обяви, че се готви изявление по случая от страна на вътрешното министерство. Предстои телата да бъдат разпознати, заради което все още не се обявява и точна бройка на загиналите. Днес е обявен Ден на траур в цяла Италия и бе извършено и национално погребение, като бяха изпратени в последния си път десетки от загиналите от срутването на моста.", "date": "2018.08.18", "title": "Трагедията в Генуа се разраства - откриха нови жертви, между тях и дете"}
{"url": "https://www.faktor.bg/bg/articles/tsvetanov-vav-filaretovo", "text": "Заместник – председателят на ПП ГЕРБ и председател на парламентарната група на партията Цветан Цветанов се срещна днес със жителите на  котленското село Филаретово. По време на срещата – разговор бяха обсъдени въпроси, свързани с инфраструктурата, образованието и социални  проблеми. „Срещите ми с хората по населените места са ежедневни, защото трябва да се чуват проблемите на хората и да се работи по решаването им.  При срещите ми в селата в региона – Ябланово, Филаретово, Тича и други, се вижда, че кметът Коста Каранашев и силният отбор, който е направил,  работи. От 2015 година насам, откакто Коста Каранашев е кмет на община Котел, се виждат реални резултати. Благодарение на държавата, местната  власт и кметовете работим в посока, животът на хората да стане по – добър“, заяви Цветанов. По време на срещата Цветанов съобщи, че в  национален план за образователна инфраструктура – училища и детски градини, в момента се реализират проекти за над 600 000 000 лв. „В  страната има обекти, по които нищо не е направено през последните 35 години, но сега започва да се работи с помощта, която получаваме от ЕС“,  каза Цветан Цветанов. От своя страна кметът на Котел Коста Каранашев заяви, че през трите години от мандата си, той и неговите колеги, работят активно по  изпълнение на предизборните си обещания. В селата на община Котел продължава работата за подобряване на инфраструктурата. Асфалтират се  улици, изграждат се отводнителни съоръжения и се облагородяват обществените пространства. „След 20 дни започва асфалтиране на улици в  село Филаретово и изграждане на отводнителна система. Продължава работата в селата Стрелци, Кипилово, Тича и Ябланово . Тези дейности,  във всички населени места от общината, ще приключат до пролетта на следващата година“, каза Каранашев. На срещата в село Филаретово присъстваха още народният представител от ГЕРБ и областен координатор на партията Десислава Танева, кметът на  селото Нурие Бекирова, кметове на кметства от съседни населени места и граждани. снимки: пресцентър на ГЕРБ", "date": "2018.08.18", "title": "Цветанов във Филаретово: Когато държавата и местната власт работят в синхрон - животът на хората става по-добър"}
{"url": "https://www.faktor.bg/bg/articles/na-81-godini-pochina-kofi-anan-bivsh-generalen-sekretar-na-oon", "text": "Бившият генерален секретар на ООН и дипломат от Гана Кофи Анан почина на 81-годишна възраст. Новината съобщи семейството му в Twitter . Къде и кога ще се състои церемонията за прощаването и погребение на Кофи Анан -  ще бъде обявено по-късно. Кофи Анан е роден в Гана през 1938 г. Работил е в структурите на ООН от 1962 г. От 1 януари 1997 г. до 31 декември 2006 г. Анан ръководи Обединените нации. През 2001 г. получава Нобеловата награда за мир. През 2012 г. той беше специален пратеник на ООН и Лигата на арабските държави в Сирия за разрешаване на близкоизточния конфликт.", "date": "2018.08.18", "title": "На 81 години почина Кофи Анан, бивш генерален секретар на ООН"}
{"url": "https://www.faktor.bg/bg/articles/ukrainskiyat-proizvoditel-na-dvigateli-obvini-the-washington-times-che-lobira-za-interesite-na-rusiya", "text": "Украинската компания „ Motor Sich“ обвини  вестника The Washington Times (WT) за това, че предоставя информация за китайските самолети, с която лобира за интересите на руските производители, пише Комерсант. Припомняме, че на 15 октомври миналата година WT, като се позовава на данни от изданието „China Daily“, съобщи, че  китайски пише , че „ Motor Sich“ се готви да достави на Китай 20 двигатели за 12 бойни самолети JL-10, които ще бъдат използвани за самолетоносачи. Като цяло договорът възлиза на  380 млн. долара и включва доставката на 250 самолета. В публикацията обаче се акцентира на мнението на неназовани американски \"критици\", които призовават американския президент Доналд Тръмп да окаже натиск върху Украйна да спре военното и техническото сътрудничество с Китай. В същото време изданието не даде възможност нито за коментар на производителя, нито за отговор на властите в  Украйна. \"В случай, че бъде нарушен договорът с „ Motor Sich“, за същите тези китайски самолетоносачи ще бъдат доставени подобни руската двигателя AI-222, като по този начин руснаците ще могат да заемат свободна ниша на китайския авиационен пазар, от което Москва ще бъде изключително доволна. Само слепите няма да видите огромните усилия, които се правят за да се лобира за интересите на руските производители.\", се казва в заявление, публикувано в портала на Запорожие 061.ua. \"Работниците и служителите на на АД\" Motor Sich \"се противопоставят на манипулациите и натиска от страна на американски служители да угодят на руския военнопромишлен комплекс и настояват украинските власти да се защитят интересите на местните производители,\" - се казва още в изявлението.", "date": "2018.08.18", "title": "Украински производител на двигатели: \"The Washington Times\" лобира за интересите на Русия"}
{"url": "https://www.faktor.bg/bg/articles/novini/svyat/gnyav-prez-salzi-rodnini-na-zaginalite-v-genua-otkazaha-darzhavnata-pogrebalna-tseremoniya", "text": "Скърбящи роднини на жертвите на трагедията в Генуа отказаха през сълзи обявената официална церемония по погребението на част от загиналите под моста убиец в града.  Сред тях са и четирима приятели, които бяха погребани заедно в родния им град край Неапол, съобщава НоваТВ. Младите мъже пътували към Ница във Франция, когато съоръжението рухнало и колата им паднала от 50 метра височина.  Джовани, Джерардо, Матео и Антонио били от малък град край Неапол. Най-младият бил на 26 години, най-възрастният - на 29.  Техните родители обвиняват държавата за смъртта им и бойкотираха погребалната церемония, която ще се проведе малко по-късно днес в Генуа.", "date": "2018.08.18", "title": "Гняв през сълзи: Роднини на загиналите в Генуа отказаха държавната погребална церемония"}
{"url": "https://www.faktor.bg/bg/articles/novini/svyat/erdogan-nepreklonen-nikoy-ne-mozhe-da-slomi-turtsiya", "text": "Президентът на Турция Реджеп Тайип Ердоган говори на 6-ия редовен конгрес на управляващата Партия на справедливостта и развитието (ПСР) и заяви, че „САЩ (без да споменава името, но се подразбира) са се опитали да извършат икономически и политически преврат в Турция”, пише вестник „Джумхуриет”, цитиран от Агенция \"Фокус\".  „Няма да се предадем пред онези, които ни казват, че сме стратегически ортаци; а всъщност се опитват да ни превърнат в тяхна стратегическа цел.”.  Турция няма да сменя курса си заради икономически натиск отвън\", заяви още президентът пред конгреса на оглавяваната от него Партия на справедливостта и развитието, предаде ТАСС. \"Противниците на Турция използват против нас икономически натиск. Страната ни обаче не възнамерява да променя своя курс. Не са успели и няма да успеят да сломят Турция\", заяви той. На 10 август Тръмп одобри удвояване на митата за стомана и алуминий за Турция. В отговор Ердоган обяви бойкот на цялата американска електроника и увеличи митата за редица американски стоки.", "date": "2018.08.18", "title": "Ердоган се опълчи на САЩ: Никой не може да сломи Турция!"}
{"url": "https://www.faktor.bg/bg/articles/obshtestvo/ulitsata/bitka-za-magistri-universiteti-se-konkurirat-s-novi-spetsialnosti-i-onlayn-testove", "text": "Приемът на магистри започва в началото на септември, а университети вече се конкурират за кандидати с нови специалности и летен прием, съобщава \"Дневник\". На повечето места писмените изпити са само за държавната поръчка, а останалите кандидати ще се класират след устно събеседване или направо по документи. В някои факултети на Софийския университет \"Св. Климент Охридски\" вече се приемат документи онлайн, в други това ще става от 3 септември. Изпитите ще бъдат няколко дни по-късно. В Стопанския факултет кандидатстването ще става с оценки от дипломата за бакалавър и устно събеседване. Писмени изпити ще има само за субсидираните от държавата места, пише на сайта на университета. За първа година ще се приемат магистри в специалностите \"Бизнес-администрация\", \"Дигитален мениджмънт в туризма\", \"Дигитална трансформация на застрахователния бизнес\", \"Икономика и финанси (за неикономисти, редовно обучение)\" и \"Икономика и финанси (за неикономисти, задочно обучение)\". Във факултета по журналистика вече е обявен и летен прием на магистри, който ще започне в края на януари. За кандидати тогава ще бъдат отворени специалностите \"Креативна комуникация\", \"Онлайн журналистика и медии\" и \"Лайфстайл журналистика\". Нова специалност в Историческия факултет е \"Дипломация и разузнаване на Балканите\". Във Философския факултет е обявен прием в 41 специалности. Университетът за национално и световно стопанство (УНСС) ще приема магистри в 108 специалности, от които в осем се преподава на английски език. Заявленията се подават от 20 август, а според сайта на университета има две възможности за изпит - кандидатмагистърски тест в електронен формат на 12 септември и тест в хартиен формат на 24 септември. В Техническия университет-София ще се приемат магистри редовна и задочна форма на обучение. Балът ще се формира на база на точки, в каквито ще се превръща успехът от бакалавърската степен. В отделните факултети на Пловдивския университет \"Паисий Хилендаски\" магистри ще се приемат в различно време, а кампанията ще продължи до началото на октомври. Приемът на документи в Русенския университет \"Ангел Кънчев\" започва на 30 август.", "date": "2018.08.18", "title": "Битка за \"магистри\": Университети се конкурират с нови специалности и онлайн тестове"}
{"url": "https://www.faktor.bg/bg/articles/za-golemite-pari-na-holivudskite-zvezdi", "text": "Американската актриса Скарлет Йохансон е спечелила 40,5 млн. долара между юни 2017 и юни 2018 година, което прави средно по 111 000 долара на ден, като по този начин се е превърнала в най-високоплатената актриса в света. Доходите на Йохансон са най-вече от ролята на руска шпионка във филма \"Черната вдовица“ от хитовата поредица “Отмъстителите“, която чупи рекорди по приходи. На второ и трето място са две бивши съпруги на Брад Пит - Анджелина Джоли и Дженифър Анистън. С 28 млн. долара приход второ място в класацията, изготвена от списание \"Форбс“, заема Анджелина Джоли. Той се дължи най-вече  на хонорара й за филма \"Господарка на злото 2“, който предстои да излезе по кината. Звездата от сериала \"Приятели“ Дженифър Анистън отстъпва едно място назад в сравнение с миналата година като доходите ѝ се равняват на 19,5 млн. долара, най-вече от реклами и спонсори. Миналата година Джени спечели 22,5 милиона. Четвърта, с едно място по-надолу в сравнения с предходната година, е Дженифър Лоурънс с 18 млн. долара приход, най-вече от участието й в поредицата Х-Men. Тя беше трета с 24 млн. долара в предишната класация.  Пета е Рийз Уидърспуун с 16,5  млн. долара.", "date": "2018.08.18", "title": "За големите пари на знаменитостите в Холивуд..."}
{"url": "https://www.faktor.bg/bg/articles/novini/balgariya/tsvetanov-gost-na-svatbata-na-holivudskata-zvezda-ben-kros-i-balgarkata-deana-v-zheravna", "text": "Председателят на ПГ на ГЕРБ и зам.-председател на партията Цветан Цветанов присъства на сватбата на холивудския актьор Бен Крос и неговата дългогодишна приятелка от Русе - Деана. Тържеството се проведе по време на Международния фестивал на фолклорната носия в Жеравна.  Младоженците се венчаха по стара българска традиция. Те бяха в народни носии и спазиха всички български обичаи. Кметът на Котел Коста Каранашев  бракосъчета семейството и им пожела здраве и дълъг семеен живот. След церемонията Цветан Цветанов заяви, че с всяка изминала година фестивалът в Жеравна става емблема на Котел и цяла България. „С всяка  изминала година фестивалът става по-вълнуващ и зареждащ. Искам да благодаря на Христо Димитров, ръководител на ансамбъл „Българе” и кмета  на Котел Коста Каранашев, че ни дават възможност да се върнем със столетие назад и да съпреживеем бита на предците ни. Хубаво е, че има  много млади хора, деца и дори бебета, които са облечени с български народни носиии. Това означава, че те започват да свикват с традициите ни, ставайки част от тяхното ежедневие и духовност. Всеки, дошъл тук, показва своето желанието да се върне 150 години назад и да усети атмосферата на нашите деди\", коментира Цветанов. По-късно днес заместник-председателят на ГЕРБ Цветан Цветанов ще се срещне с жителите на Котел и с. Филаретово. Срещата в село Филаретово ще  се проведе в кметството в 16.00 часа като в разговора ще участват и народният представител и областен координатор на ГЕРБ-Сливен Десислава  Танева, кметът на община Котел Коста Каранашев и кметът на село Филаретово Нурие Бекирова. Срещата в Котел ще се проведе от 17:30 часа.", "date": "2018.08.18", "title": "Цветанов гост на сватбата на холивудската звезда Бен Крос и българката Деана в Жеравна"}
{"url": "https://www.faktor.bg/bg/articles/sport/svetat/legendata-huan-karlos-navaro-popari-fenovete-si-kray-priklyuchih-s-karierata-si", "text": "След две десетилетия в \"Барселона\" и общо 21 години в залата испанският баскетболист Хуан Карлос Наваро слага край на своята кариера. Гардът с прякор Ла Бомба обяви, че приключва с активния баскетбол и поема ролята на мениджър.  Наваро, който е родом от Каталуня, се присъединява към школата на \"Барселона\" едва на 12 години, а пет години по-късно дебютира за мъжкия състав. Остава в тима до 2007 г., когато преминава в НБА в тима на \"Мемфис гризлис\". В Щатите Наваро не успя да се нагоди към физическите изисквания като започна титуляр в едва 30 мача, като в останалите 52 влизаше от пейката. Все пак гардът записа 10.9 точки, 2.6 борби и 2.2 асистенции средно на мач в НБА. След само година се върна обратно в \"Барселона\". Печели 35 трофея в кариерата си, сред които осем пъти титлата на Испания и два пъти Евролигата (2003 и 2010). \"За 20 години в \"Барселона\" Наваро записа 1139 мача, отбеляза 13 609 точки.", "date": "2018.08.18", "title": "Легендата Хуан Карлос Наваро попари феновете си: Край - приключих с кариерата си!"}
{"url": "https://www.faktor.bg/bg/articles/layf-stayl/klyuki/goresht-tants-na-putin-s-bulkata-hvarli-v-orkestara-gostite-na-karin-knaysal", "text": "Руският президент Владимир Путин пристигна в имението \"Чепе\" на австрийската община Гамлиц като гост на сватбата на австрийската външна министърка Карин Кнайсъл и бизнесмена Волфганг Майлингер, предаде ТАСС, цитирайки австрийския телевизионен интернет канал ОЕ24. Самолетът на Путин кацна на летището на град Грац, откъдето хеликоптер трябваше да го заведе до имението, където протича сватбената церемония. В последния момент обаче президентът предпочете да стигне дотам с автомобил, което наложи да бъде закрито шосето, водещо към Гамлиц. Веднага след пристигането на брачното тържество той поднесе букет цветя на булката и сърдечно я поздрави. Освен това на мястото на празненството пристигна и руски казашки хор. Според съобщения на австрийски и германски медии, позоваващи се на дипломатически източници, именно изпълнението на казашкия ансамбъл ще бъде сватбеният подарък на руския президент за младоженците. На тържеството са дошли и други ВИП персони, сред които канцлерът (премиерът) на Австрия Себастиан Курц, вицеканцлерът Хайнц-Кристиан Щрахе, президентът на републиката Александър ван дер Белен, генералният секретар на базираната във Виена ОПЕК (Организацията на страните износителки на петрол) Мухамед Баркиндо.", "date": "2018.08.18", "title": "Горещ танц на Путин с булката хвърли в оркестъра гостите на Карин Кнайсъл..."}
{"url": "https://www.faktor.bg/bg/articles/kultura/art-faktor/borisov-ima-shans-grobnitsata-kray-s-manole-da-e-unikalna-shte-pomognem-maksimalno-na-arheolozite", "text": "Ще помогнем максимално на археолозите, имаме шанса този комплекс да е нещо уникално не само за Пловдив и за България, но и за света. Това заяви министър-председателят Бойко Борисов, който днес разгледа последните открития при разкопките на царската гробница край пловдивското с. Маноле. В могилата „Мал тепе“ екипът археолози установи монументален гробен комплекс, който предстои да бъде разкрит. Неговото проучване ще представлява изключителен принос в археологическата наука и световното културно наследство. Гробен комплекс с такива размери не е известен в България и съседните Балкански държави. Премиерът Борисов благодари на директора на Регионалния археологически музей - Пловдив доц. д-р Костадин Кисьов и на неговия екип. Министър-председателят напомни също така, че преди две седмици правителството отпусна на община Пловдив и последните 9 млн. лв. за Европейска столица на културата. „Сега в момента има и пари, и желание, и подкрепа, и най-добри специалисти“, добави министър-председателят в заключение.", "date": "2018.08.18", "title": "Борисов: Има шанс гробницата край с.Маноле да е уникална, ще помогнем максимално на археолозите"}
{"url": "https://www.faktor.bg/bg/articles/ikonomika/turizam/angelkova-gnevna-na-kontsesioneri-ostavili-plazhove-bez-spasiteli-i-meditsinska-pomosht", "text": "Открити са драстични нарушения на някои от плажовете по Южното Черноморие - концесиите на 10 плажа ще бъдат прекратени след края на сезона, ако не отстранят проблемите, за които са им издадени предписания. Това каза пред журналисти министърът на туризма Николина Ангелкова по време на проверка на плаж Слънчев бряг - Централен, предаде „Фокус“.  „На първо място е плаж „Созопол - Буджака“. Там липсват спасители, медицинско обслужване, има допълнителна търговска площ извън схемата, която е одобрена от мен. Наложени са неустойки, дадени са предписания. Предстои последваща проверка. Ако тя покаже, че те не са отстранени, след края на сезона ще стартираме процедура за прекратяване“, обясни министър Ангелкова. По думите ѝ на плажовете „Равда-ХТИ“ и „Равда-НДК“, където също има драстични нарушения и ако проверката и там не покаже, че са отстранени, ще бъде стартирана процедура за прекратяване на концесията.  „Такива нарушения имаме на 4 плажа на територията на община Бяла. Там също сме в хипотезата на липса на спасители и допълнителна търговска площ. За плажа на Албена беше наложена неустойка от 101 хил. лв. за липса на спасители в началото на месец юни, но там така или иначе ще бъдем в процедура на концесия, защото договорът изтича в края на годината“, каза още министърът.  Ангелкова коментира, че драстични нарушения са открити и на централния плаж в Слънчев бряг.  „Наложили сме неустойка от 35 хил. лв. за драстични нарушения, свързани с наличието на бетонови площадки около 6 заведения. Там сме дали предписания, защото е абсурдно да има бетонови площадки на плажа“, заяви тя и добави, че при едно от заведенията е установено и наличието на допълнителна търговска площ.  „С помощта на ДНСК и РДНСК беше установено асфалтов паркинг на територията на плаж „Слънчев бряг-Централен“ пред хотел „Европа“, което е недопустимо\", добави министърът.  „Този плаж също е в групата на тези, които, ако не бъдат отстранени предписанията до края на този сезон, ще се стартира процедура за прекратяване на концесиите. Това не ги освобождава от плащането на неустойките, които са наложени с наши писма. Абсолютно безкомпромисни сме“, заяви Николина Ангелкова.", "date": "2018.08.18", "title": "Ангелкова бясна на концесионери - оставили плажове без спасители и медицинска помощ"}
{"url": "https://www.faktor.bg/bg/articles/novini/balgariya/prez-70-te-ds-se-oplakva-ot-lipsa-na-agenti-sred-tvorcheskata-inteligentsiya", "text": "Държавна сигурност е отчитала, че е увеличавала своята агентура, но в същото време изобщо не е имала представа какви процеси протичат сред интелигенцията. За това противоречие в края на 70-те години на ХХ век признава самият началник на отдел 01 (натоварен със следенето на творческата интелигенция, б.а.) на Шесто управление на ДС за борба с идеологическата диверсия полк. Найден Петров. Той прави това в Бележки към доклада за агентурата и вражеския контингент, които   публикува. В него е посочена и причината за противоречието, а именно липсата на агенти в някои ключови звена в окръжните управления на МВР-ДС, като театрите, журналистите, писателите, художниците и др. Такъв пример е даден със Софийско градско управление на МВР-ДС, с Бургас, където няма агенти във филхармонията, сред писателите, журналистите. Друг проблем е стойността на агентурното донесение. Според признанията на полк. Петров голяма част от тях са „изписват се много страници без оперативна стойност”. На трето място се получавали сведения за творчески процес без да има налице враждебен характер. Не ставало и ясно какви са агентурните позиции на ДС в различни задгранични центрове, сред които тези на международните журналисти, културния и научен обмен и др. Документът е включен в разширеното електронно издание на сборника „Държавна сигурност и българската интелигенция” на Комисията по досиетата, 2015 г.", "date": "2018.08.18", "title": "През 70-те ДС се оплаква от липса на агенти сред творческата интелигенция"}
{"url": "https://www.faktor.bg/bg/articles/novini/svyat/pekin-se-yadosa-na-vashington-pantagonat-preuvelichaval-taka-narechenata-kitayska-zaplaha", "text": "Китайското министерство на отбраната изрази протест пред Вашингтон заради доклад на Пентагона, в който се посочва, че китайските въоръжени сили вероятно тренират за удари по САЩ и техните съюзници, предаде Ройтерс. Китайското министерство на отбраната заяви, че в доклада на Пентагона са изтълкувани превратно стратегическите намерения на Китай и е преувеличена \"така наречената китайска заплаха\". \"Китайската армия се противопоставя категорично на това и изрази решителен протест пред САЩ\", гласи декларация на министерството, посочва БНТ. Оценката, която беше направена в момент на напрегнати американско-китайски отношения, се съдържа в годишен доклад на министерството на отбраната на САЩ. В него се изтъква, че Пекин се опитва да засили глобалното си влияние и че по оценки на Пентагона китайските разходи за отбрана за 2017 г. са надхвърлили 190 милиарда долара, отбелязва Ройтерс. Китай следва курс на мирно развитие и отбранителна национална стратегия. Той винаги е допринасял за световния мир и е защитавал световния ред, заяви министерството на отбраната в Пекин. \"Целта на засилената модернизация на китайската армия е опазване на националния суверенитет, на сигурността и интересите в сферата на развитието, както и (опазване на) глобалния мир, стабилност и благоденствие\", се посочва в декларацията. \"Китайската военна реформа, разработването на оръжия и отбранителните способности в интернет пространството са оправдани. Критиките в американския доклад са чиста проба догадки\", заяви министерството. Според доклада на Пентагона, макар Народноосвободителната армия да е разширила оперативната си дейност, не е ясно какво послание иска да изпрати Китай с полетите на бомбардировачи \"освен демонстрация на повишени способности\". Тази година бомбардировачи на китайските военновъздушни сили кацнаха на острови и рифове в Южнокитайско море като част от учение в спорния регион. През януари Пентагонът постави противодействието на Китай и Русия в основата на новата си национална стратегия за отбрана. През юни американският министър на отбраната Джеймс Матис стана първият шеф на Пентагона, посетил Китай от 2014 г. досега.", "date": "2018.08.18", "title": "Пекин се ядоса на Вашингтон - Пантагонът преувеличавал  \"така наречената китайска заплаха\""}
{"url": "https://www.faktor.bg/bg/articles/novini/svyat/teche-kongres-na-upravlyavashtata-partiya-v-turtsiya-gotvyat-erdogan-otnovo-za-nein-lider", "text": "Кандидатурата на президента Реджеп Тайип Ердоган ще бъде единствената за председател на управляващата Партия на справедливостта и развитието (ПСР), която ще бъде гласувана на редовен партиен конгрес днес, съобщиха турските медии. Очаква се конгресът на ПСР в Анкара да протече бързо с оглед на ваканцията за предстоящия празник Курбан байрам, която вече започна. Програмата предвижда Ердоган да държи реч пред делегатите, а след това бързо да се премине към гласуване на партиен председател и членове на централния изпълнителен комитет на партията. По-рано Анадолската агенция съобщи, позовавайки се на заместник-председателя на ПСР Мустафа Аташ, че на събитието са поканени над 50 държавни глави, както и други високопоставени гости. Конгресът ще отбележи също началото на работата за местните избори през март 2019 г., каза Аташ. \"На този конгрес нашият председател (президентът Реджеп Тайип Ердоган) ще намери благодатна почва да сподели с обществеността целите за местните избори\", посочи още той. По силата на гласувани на референдума през април 2017 г. конституционни промени турският президент може да принадлежи към политическа партия. През май 2017 г. Ердоган се присъедини отново към ПСР, чийто съосновател е, и още същия месец бе преизбран за председател на партията.", "date": "2018.08.18", "title": "Тече конгрес на управляващата партия в Турция, готвят Ердоган отново за неин лидер"}
{"url": "https://www.faktor.bg/bg/articles/novini/svyat/opustoshitelnite-navodneniya-v-indiya-vzeha-324-zhertvi-sred-tyah-nyama-balgari", "text": "Във връзка с опустошителното наводнение в Южна Индия, при което загинаха 324 души, българското посолство в Делхи информира, че засега няма данни за пострадали български граждани вследствие на природното бедствие. От мисията ни съобщават, че е получена молба за помощ от българска гражданка, чиято дъщеря е на лечение в най-пострадалия щат, като клиниката, в която е била настанена, е наводнена и пациентите са били настанени в хотел. По-късно със сънародничката ни е установена връзка, като е съобщила, че дъждовете са намалели и смята да остане и да довърши лечението си. По нейна информация в хотела са настанени още две българки, съобщиха от МВнР. Българското посолство в Делхи информира, че летището в гр. Кочи е затворено до 26 август, а влакове за дълги разстояния са отклонени. Спасителните операции се извършват непрекъснато от силите за сигурност и стотици хора са пренасочени към безопасни места. Телефон +0120 4807310 е обявен за 24-часова гореща линия за връзка с Индийските спасителни служби в района на наводнението. Препоръчва се на българските граждани, пребиваващи и пътуващи за Индия, да бъдат предпазливи и да се осведомят подробно за актуалната обстановка в района, за който планират да пътуват. До преодоляването на последствията от наводненията и възстановяването на транспортните връзки мисията ни препоръчва да не се пътува за Южна Индия и особено за щата Карала. Добре е гражданите да следят местните медии, да се свържат с туристическата компания, хотел или къща за гости и да следват съветите на местните власти. Също така, при възможност, да поддържат контакт със семейството и близките си. При нужда, българските граждани могат да се свържат с посолството на Република България в Делхи на тел.: + 91 11 26115549; +91 11 26115551; + 91 9910999498. Сигнали и молби за съдействие при бедствени ситуации на български граждани се приемат денонощно и на телефонните линии на Дирекция \"Ситуационен център\": +359 2 948 24 04; +359 2 971 38 56 или имейл: crisis@mfa.bg.", "date": "2018.08.18", "title": "Опустошителните наводнения в Индия взеха 324 жертви, сред тях няма българи"}
{"url": "https://www.faktor.bg/bg/articles/radev-1-2", "text": "Със заупокойна молитва ще започне традиционният събор на Петрова нива за отбелязване на 115-ата годишнина от Илинденско-Преображенското въстание. Съборът е традиционен и се провежда под патронажа на президента на Република България Румен Радев. На 29 юни 1903 г. в местността Пéтрова нива се взема решение за обявяване на Илиндeнско-Преображенското въстание. В конгреса участват над 300 души делегати, войводи, четници. За Главно боево тяло на въстанието са избрани Михаил Герджиков, кап. Стамат Икономов, Лазар Маджаров, а за началник на всички въоръжени сили – Георги Кондолов. Въстанието в Странджа избухва на 6 август - ден Преображение Господне. За няколко дни Странджа е освободена и се провъзгласява Странджанската Република. Цели 26 дни трае епичната борба на няколко хиляди зле въоръжени въстаници срещу 40-хилядната редовна турска армия и безчислен башибозук. Заревото на пожарите надвисва над планината – изгорени са над 60 села, хиляди старци, жени и деца са избити или отвлечени. За пръв път през 1926 г. в местността Петрова нива се събират наследници на преображенци. Оттогава всяка година тракийци от цялата страна пристигат, за да почетат това свещено за въстанието място, където се е провел съдбовния конгрес, на който се взима решение за избухването на бунта.  През 1958 г. по инициатива на Тракийските дружества в България на поляната, където е проведен конгресът, е построен паметник в памет на загиналите герои. Зад паметника е вградена костница, където са преместени костите на войводата Георги Кондолов, който умира в едно от първите сражения. През 2003 година в чест на 100-годишнината на въстанието е построена църква, наречена Света Петка. На Петрова нива има музейна експозиция с експонати (снимки, оръжия, документи) от освободителните борби на българите от Тракия и Македония.", "date": "2018.08.18", "title": "Румен Радев ще почете на Петрова нива подвига на преображенци"}
{"url": "https://www.faktor.bg/bg/articles/novini/svyat/neveroyatno-no-fakt-vip-samoletite-v-germaniya-se-okazaha-kat-merkel-shte-leti-na-sobstven-vtora-raka", "text": "На фона на недостига на самолети за най-високопоставените представители на германските власти канцлерът Ангела Меркел ще получи свой собствен \"Анги форс уан\" - ремонтиран, втора ръка \"Еърбъс А321\", но без редица от луксозните опции, с които правителствените самолети се прочуха. Дълго проточилото се формиране на новото германско федерално правителство постави необичайно предизвикателство пред германските въоръжени сили: тяхната полетна готовност. Бундесверът, като част от който Луфтвафе (германските ВВС) отговаря и за въздушния транспорт на представителите на властите по света, едва успява да се справи при ограничения брой самолети, с които разполага, в условията на натоварения график на официалните лица. Само външният министър Хайко Маас е пропътувал рекордните 118 хил. км, че и повече през първите си 100 дни на поста, което се равнява на три обиколки на земното кълбо. След като най-после успя да състави правителство в резултат на 6-месечни пазарлъци, канцлерът Ангела Меркел трябваше да наваксва с пътувания до страни като Китай, САЩ, Русия и Канада (за срещата на Г-7). Нови членове на правителството като министрите на финансите Олаф Шолц и на икономиката Петер Алтмайер също направиха първите си визити зад граница, а министърът на отбраната Урсула фон дер Лайен трябваше да посети германски войски, участващи във военни мисии в чужбина. Луфтвафе разполага само с осем ВИП самолета, което означава, че с пътуванията си канцлерът и нейните министри запълват до краен предел този капацитет. На Маас се наложи да пътува с редовен полет до Ню Йорк за един от най-важните си ежегодни ангажименти - гласуването в ООН за избиране на Германия за непостоянен член на Съвета за сигурност. Недостигът на ВИП самолети се усложнява и от факта, че канцлерът и президентът трябва да разполагат и с резервен самолет при пътуванията си в случай на проблем с основния. През юни посещението на президента Франк-Валтер Щайнмайер в Беларус бе забавено в последната минута заради повреда на хидравликата на неговия самолет. През декември 2015 г. Меркел трябваше да се прехвърли на военнотранспортен самолет за визитата си в Индия, след като в последния момент бяха открити повреди в официалния й самолет. Всички тези безпокойства за правителството обаче може би скоро ще останат в миналото. През последната година и половина фирмата \"Луфтханза техник\", която се занимава с поддръжката и модификацията на авиопарка на германската авиокомпания, работи върху преоборудването на един \"Еърбъс А321\", който ще се присъедини към правителствения авиоотряд. Очаква се самолетът да бъде предаден на въоръжените сили през септември и да стане официалният самолет на германския канцлер Ангела Меркел, поради което вече го наричат \"Анги форс уан\" (бел. прев.: игра на думи с названието на официалния самолет на президента на САЩ). В момента текат финалните му изпитания, преди да бъде официално одобрен през последната седмица на август. Самолетът е част от авиопарка на \"Луфтханза\" от 2000 г. и носеше името на германския град Нойщат ан дер Вайнщрасе. Логото на \"Луфтханза\" ще бъде сменено с германското знаме и с надпис \"Федерална република Германия\", но това ще стане в последния момент преди предаването му. Защо правителството избра самолет \"втора ръка\" \"Беше по-евтин и следователно по-приемлив за джобовете на данъкоплатците\", казва капитан Дитер Бракониер, който отговаря за отдела за оборудване, информационни технологии и употреба в Бундесвера. Точният размер на разходите не е известен, но се предполага, че преоборудването на самолета е струвало стотици милиони евро. \"Този самолет е бил избран, защото е бил много добре поддържан\", заявява Харалд Прис, мениджър по проекти в \"Луфтханза\". \"Това е като при колите - възрастта не е от значение, важно е как са били поддържани.\" Експертите на \"Луфтханза техник\" са обновили и модернизирали напълно този \"Еърбъс\", повишили са товароподемността му с четири тона и са променили изцяло интериора. Според Прис са направени общо 180 модификации, което обяснява защо преустройството на самолета е отнело толкова много време. Базираната в Хамбург \"Луфтханза техник\" по принцип не се занимава с правителствени самолети, но този случай не бе особено предизвикателство за нея. Компанията има опит от миналото с ВИП самолети за богати бизнесмени. За \"Луфтханза\" в Хамбург в тази сфера работят 1000 души и още 450 на други места. Новият правителствен самолет може да вози до 84 пътници, 14 от които в предната ВИП зона, където Меркел или други ключови министри ще сядат с най-близките си сътрудници. Останалите 70 места са запазени за членове на делегациите, служители от охраната, журналисти и други гости. Без много екстри За разлика от обичайните луксозни правителствени самолети този А321 на Меркел явно няма да разполага с много екстри. Местата в зоната за делегации например ще бъдат същите като тези в икономичната премиум класа на пътническите авиокомпании. На борда няма да има душ. Предполага се, че самолетът ще има обсег на летене от около 5 хил. км и ще може да се използва за къси полети в Европа и за полети на средни разстояния до региони като Северна Америка. Канцлерският самолет заедно с другите правителствени самолети извършват средно 2500 полета годишно. С цел защита на най-високопоставените държавни ръководители военните са инсталирали в самолета много военно оборудване, системи за отбрана и най-новите комуникационни устройства, подробностите за които остават тайна. Очаква се самолетът да започне правителствени полети от ноември. Има предложение той да бъде кръстен на името на бившия германски външен министър Ханс-Дитрих Геншер, който кръстосваше света надлъж и нашир по време на 18-те си години на този пост. Засега не е потвърдено дали това предложение ще бъде прието.  Източник: БТА", "date": "2018.08.18", "title": "Невероятно, но факт: ВИП самолетите в Германия се оказаха кът, Меркел ще лети на собствен \"втора ръка\""}
{"url": "https://www.faktor.bg/bg/articles/novini/svyat/royters-us-vlasti-iskat-dostap-do-korespondentsiya-v-messenger-na-litsa-svarzani-s-nakazatelni-dela", "text": "Правителството на САЩ се опитва да принуди Facebook да промени алгоритъма за кодиране в приложението Messenger, така че правоприлагащите органи да имат достъп до разговорите на лица, заподозрени в престъпления. Според Ройтерс Facebook оспорва изискванията на Министерството на правосъдието на САЩ, а делото продължава при закрити врати. Според източниците на агенцията, на 14 август съдът е изслушал аргументите на американските власти. Те настояват компанията да бъде обвинена в неуважение към съда, че не е изпълнила искането на правителството за мониторинг на потребителите. Facebook и американското министерство на правосъдието отказаха да коментират тази информация. Все пак един от източниците твърди, че са възникнали трудности по време на разследването на случая на бандата MS-13 (Мара Салватуруча). Това е една от най-многобройните улични банди в Централна и Северна Америка. Агенцията отбелязва, че американският президент Доналд Тръмп често цитира дейността на тази банда като демонстрация на слаба имиграционна политика. По-рано подобна ситуация възникна и с месинджъра Telegram в Русия. През март Върховният съд призна за легитимно настояването на ФСБ да му бъдат предоставени кодовете за декриптиране на съобщенията до Telegram. В същото време федералната служба за контрол над информационните технологи и медии уведомил месинджъра за необходимостта да предостави на ФСБ необходимите данни в рамките на 15 дни, но  Telegram отказа да направи това.", "date": "2018.08.18", "title": "Ройтерс: US власти искат достъп до кореспонденция в Messenger на лица, свързани с наказателни дела"}
{"url": "https://www.faktor.bg/bg/articles/novini/svyat/frantsiya-shte-spasyava-ankara-sled-amerikanskite-sanktsii-kam-turtsiya", "text": "Турция и Франция ще действат заедно що се отнася до американските санкции против Турция, се съгласиха в телефонен разговор министрите на финансите на двете страни, предаде Танюг, цитирана от БТА. Турският министър Берат Албайрак и френският му колега Брюно Льо Мер се съгласиха да сътрудничат тясно за развитието на по-добри отношения между двете страни и се договориха да се срещнат в Париж на 27 август. Отношенията между САЩ и Турция се напрегнаха силно след решението на САЩ да увеличат митата върху турска стомана и алуминий. Турската лира загуби вчера пет процента от стойността си, след като турски съд отхвърли иска за освобождаването на американския пастор Андрю Брънсън. Лирата отслабна с 35 на сто спрямо долара тази година, което в най-голяма степен е последица от влошаването на отношенията между двете съюзнички в НАТО заради случая с пастор Брънсън, съден от турски съд по обвинения в тероризъм и шпионаж.", "date": "2018.08.18", "title": "Франция ще спасява Анкара след американските санкции към Турция"}
{"url": "https://www.faktor.bg/bg/articles/novini/balgariya/tova-li-iskame-avtoritarno-zatvaryane-i-renatsionalizirane-na-evropa", "text": "Позицията ми против Брекзит - защото с излизането си Обединеното кралство дава лош пример за други страни членки - е пряко производна от проевропейските ми убеждения. Смятам, че ЕС е уникален шанс за европейските народи да съхранят идентичността си и да запазят заможността си през предстоящите предизвикателства в глобалния свят. Но си давам сметка, че ако вотът ЗА Брекзит стана факт, той беше обусловен преди всичко от нежеланието на островитяните да приемат широко отворените врати на Европа за безконтролна миграция от Африка и Азия към Стария континент. Как и за колко време ще се осъществи Брекзит е все още въпрос без ясен отговор. Едно е ясно - ако искаме британци, австрийци, италианци, поляци, унгарци, българи и все по-големи общности от останалите европейски нации да продължават да вярват и да работят за обединена Европа, ЕС трябва да предприеме  подобно на всяка уважаваща себе си държавна структура. Съвършено неприемливо е НПО-та, евродепутати и левичарски активисти да продължават пред очите на всички да транспортират нелегални мигранти на европейска територия. Съвършено неприемливо е европейски политически чиновници да ни четат лекции за \"правата на човека\" когато става дума за масово нелегално проникване на мигранти на европейска територия - срещу закона и правилата на институциите. Нещо повече - инатът на европейските политически чиновници да продължават да заобикалят проблема с миграцията води на власт в Европа радикални десни формации, които искат да въведат политики в другия край на спектъра - авторитарно затваряне и ренационализиране на Европа. Това ли искаме? Време е за проевропейска разумна позиция и политика в полза на охранявани европейски граници, репатриране на нелегални мигранти и ясни правила за имиграция в Европа, договорени между страните членки. Времето от 2015 г. досега тече в посока на изпуснатите възможности. Време на практика нямаме. *Коментарът е публикуван на фейсбук страницата на автора. Заглавието е на Faktor.bg.", "date": "2018.08.18", "title": "Това ли искаме - авторитарно затваряне и ренационализиране на Европа"}
{"url": "https://www.faktor.bg/bg/articles/novini/svyat/liderat-na-bosnenskite-sarbi-ako-sarbiya-si-varne-kosovo-belgrad-trudno-shte-go-ponese", "text": "Лидерът на босненските сърби Милорад Додик заяви за сръбския вестник \"Курир\", че с връщането на цяло Косово в надлежност на Сърбия албанците биха получили възможност да влияят значително върху политическия живот в Сърбия, тъй като биха съставлявали около 20 процента от избирателите, предаде македонският сайт МКД, цитиран от БТА. \"Ще трябва да дадете на албанците 30 процента от депутатските места в сръбската Скупщина, а и важни държавни позиции като премиер, председател на парламента, президент. Албанският език ще трябва да се въведе в парламента. Въпросът е биха ли се съгласили с това гражданите на Сърбия и може ли Сърбия да го понесе\", каза Додик. Според него четирите общини със сръбско мнозинство в северно Косово трябва да се реинтегрират в териториалния състав на Сърбия и същевременно да се осигурят всички права и най-висока степен на защита на сръбския народ и имущество в Косово, както и да се иска някакъв вид екстериториалност.", "date": "2018.08.18", "title": "Лидерът на босненските сърби: Ако Сърбия си върне Косово, Белград трудно ще го понесе"}
{"url": "https://www.faktor.bg/bg/articles/petak-13/arhivite-na-ds-progovoriha-pismo-do-todor-zhivkov-osveti-taynata-na-misterioznata-grobnitsa-na-bastet-parva-chast", "text": "Около така наречената гробница на египетската богиня-котка Бастет в Странджа, където председателят на Комитета по култура Людмила Живкова през 1981 г. изпраща свъхсекретна експедиция от отдел „Културно наследство“,  през годините на социализма и прехода се роди цяла съвременна митология,  цикъл от легенди, вплел свидетелства на участници, слухове, видения на Ванга, древни артефакти. Много се изписа и по медиите, но доскоро нямаше никакви документи за една от най-големите мистерии на соца, да не кажем направо-никакви.   Faktor.bg попадна на интересни документи, съхранявани в архивите на ДС, които днес могат да бъдат изследвани в Комисията по досиетата. Те виждат бял свят за първи път.  ДС, разбира се, активно се е занимавала със случая, макар в началото да правят опит да заобиколят службата.  Някои от аспектите му  строго секретните в миналото документи осветяват, но други  покриват в още по-голяма мистерия. Интересното е, че много от градските легенди намират потвърждение.  Цялата история за някаква египетската богиня, пък била тя от сем. Котки,  всъщност се базира на едно видение на Ванга, но за това ще говорим по-нататък.   Има твърдения и писания, че по време на специализацията си в Оксфорд през втората половина на 70-те  дъщерята на първия държавен и партиен ръководител Людмила Живкова се среща с висш шеф в британското разузнаване МИ6, който й доверява, че станциите им за сканиране със свръхдълги вълни са засекли под връх Градище в Странджа огромна кухина с форма на идеален куб,   несъмнено,  издълбана от хора и то още в древни времена.  Дали такава среща се е състояла, днес е невъзможно да се каже, но звучи крайно  невероятно висш офицер от английската разузнавателна служба да разкрива на принцесата на българския социализъм какво са „видели“ при шпионирането на страната, ръководена от баща й.    Документите на ДС обаче са факт.  Един от тях, с които разполагаме, наред с много други, е посветен на структурата, която ще вземе активно участие в случая.  Става въпрос за писмо на следствения по онова време Кръстьо Мутафчиев, началник на отдел \"Кyлтypно наcледство\" на „Комитета по култура“ , оглавяван от Людмила Живкова в края на 70-те и началото нo 80-те години на миналия век, един от най-близките й хора. Тогава тя вече не е между живите.   Писмото не е до друг, а до баща й, до Първия държавен и партиен ръководител Тодор Живков. Прелюбопитно послание, чието начало  публикуваме без редакторска намеса( ).   най-страната Политбюро още през 1974-1975 година решава да се започне активна подготовката за отбелязването на 1300-годишнината от създаването на българската държава, като за целта се се сформира работна група. В нея са включени трима ключови министри – на външните работи, на вътрешните работи и на културата, които, естествено,  са членове на Политбюро. Те делегират на по един от  заместниците си тези права – Живко Попов, Емил Александров и Александър Фол.  Живко Попов, заместник-министър на външните работи, сформира оперативна група, която да осъществява дейностите и разполага с бюджет от 9 млн. лв.  По-късно, на 13 октомври 1981 г. се появява решение „Б“ № 34 на Политбюро на ЦК на БКП, с което се дава съгласие той да бъде арестуван „за грубо нарушение на социалистическата законност“, но сега му предстои да организира цялата авантюра. В групата са  Живко Попов, Кръстю Мутафчиев, Кирил Башлиев и Въло Горанов, българин, живеещ във Виена, където има регистрина частна фирма, чрез която е предвидено да се изкупуват произведения на изкуството, свързани с българската история, за да  се върнат в България.  Всъщност идеята прави  Всичко започва от един обикновен човек, решил да се добере до властта, за да й разкрие голяма тайна. Класически сюжет…  В началото на  1981 г  иманяр от Станке Димитровско, наречен Мустафа занася древна карта от ярешка кожа при Ванга с молба пророчицата да разкрие тайната, която крие. Иска за нея да научат в Политбюро, защото смята, че тя е от стратегическо значение за страната. Попада на племенницата на пророчицата Красимира Стоянова, която след време ще участва в експедицията, ще  напише книги, в които се описват части от събитията, дори ще стане египтолог. Документите на ДС казват, че писанията са на старогръцки и арабски, както са установили по късните проучвания, но на този въпрос ще се спрем във втората част на текста.    Мустафа с картата си стига  до самата Людмила Живкова, председател на Комитета за култура, която често посещава пророчицата и бързо научава за древната карта. Нейното въображение е пленено, което е напълно достатъчно да започне една поредица от необикновени  и много странни събития. Скоро тя няма да е между живите, а хората, които е изпратила на експедиция ще се отзоват за дълго в затвора.", "date": "2018.08.18", "title": "Архивите на ДС проговориха: Писмо до Тодор Живков освети тайната на мистериозната „Гробница на Бастет”(първа част)"}
{"url": "https://www.faktor.bg/bg/articles/obshtestvo/ulitsata/razkaz-ot-parvo-litse-za-uzhasa-bolkata-i-smelostta-na-deniz-spasyavala-hora-pod-ruhnaliya-most-v-genua", "text": "Проговори българката, спасявала затрупани под срутения мост в Генуа, пред Нова ТВ. Тя се казва Дениз и живее в Италия от 17 години живее, където има приют за обучени кучета-спасители. Тя е била рамо до рамо с карабинерите по време на спасителната акция. Пристигнала е още в първите минути след рухването на моста \"През цялото време треперех. Напрежението беше голямо. Гледаш да изкараш повече хора. Имаше младо момиче, което още е пред очите ми - смазана. Видях последния й дъх\", спомня си тя. Дениз успява да спаси 23-годишен младеж, който висял от обърната кола. \"Мислех си, че вадя труп, но се оказа, че момчето си е глътнало езика. Метнах го на гръб и тогава при разтоварването му изкарах езика. Оцеля\", разказва тя.  Дениз е родена в България и е израснала в дом за сираци. На 16 години ражда дете, което мисли, че е продадено. Това е и една от причините да се втурне в отломките, за да спасява животи.", "date": "2018.08.18", "title": "Разказ от първо лице - за ужаса, болката и смелостта на Дениз, спасявала хора под рухналия мост в Генуа"}
{"url": "https://www.faktor.bg/bg/articles/veliko-tarnovo-nastrahna-mazh-be-proboden-s-nozh-v-tsentara-na-grada", "text": "Мъж е бил ранен в гърба с нож във Велико Търново, съобщиха от пресцентъра на ОД на МВР.  Инцидентът е станал на главната улица в града. Сигналът е получен около 13:30 ч. на телефон 112. На място са пристигнали екипи на полицията и на Спешна помощ. Раненият е откаран във Великотърновската болница.  Полицейските екипи са установили самоличността на извършителя, нападнал другия мъж в гръб и след това избягал.  Районът е отцепен, извършват се огледи, извършителят се издирва.  По предварителна информация двамата са били известни на полицията. По случая е образувано досъдебно производство.", "date": "2018.08.18", "title": "Велико Търново настръхна: Мъж бе наръган с нож на главната улица"}
{"url": "https://www.faktor.bg/bg/articles/obshtestvo/ulitsata/nankov-obeshta-v-ponedelnik-startirame-ukrepvaneto-na-patya-za-rilskiya-manastir", "text": "От понеделник започва обрушването на скатовете и замрежването на пътя за Рилския манастир, съобщи регионалният министър Николай Нанков, който днес мина по него на път за Светата обител. Нанков бе там за празника Успения на свети Иван Рилски. Това временно ще реши проблема със свлачището и срутищата, обясни той. \"Нямаше как три месеца да работим поради, знаете, с природата трудно се борим, поради сериозните валежи и фактът, че при каквато и да е дейност в подобни климатични условия, от голямата влажност, бихме могли да направим още по-сериозна беля\", каза министърът, цитиран от БНР. В момента на 250 м от пътя движението е в една лента, поставени са пътни знаци, които да предупреждават за това, а разрешената скорост е до 40 км/ч. След започването на ремонтните дейности ще се наложи поетапно затваряне на пътя за по няколко часа, предупреди министърът. По време на ремонтите движението ще се регулира от \"Пътна полиция\" с помощта на служители на кюстендилското пътно управление и от пътноподдържащата фирма. Първоначалното укрепване на пътя трябва да приключи до 2 месеца. За възстановяването ще се работи с пари от АПИ, след което ще се чака финансиране от Междуведомствената комисия за възстановяване и подпомагане. За дългосрочното разрешаване на проблема ще бъде обявена обществена поръчка за изработването на технически проект за трайното укрепване на ската при 27-ия км, каза министърът.", "date": "2018.08.18", "title": "Нанков обеща: В понеделник стартираме укрепването на пътя за Рилския манастир"}
{"url": "https://www.faktor.bg/bg/articles/politika/hlyab-i-pasti/zashto-valeri-simeonov-e-zaplaha-za-putinistkoto-lobi-v-obedineni-patrioti", "text": "„Лидерът на БЗНС Николай Ненчев реагира вместо вицепремиера Валери Симеонов с декларация, но това разгневи като сибирски тигър председателя на \"Атака\" Волен Сидеров. В което той видя заговор на заместник-министър-председателя с десните, за  Гениално прозрение в стила на партенките на КГБ.  Това ще е първият случай в историята, в който вицепремиер се напъва заедно с извънпарламентарната опозиция да катурне кабинета, където има ключова роля, ако вярваме на Волен.  Пък аз си мисля, че белокосият вожд е сериозно притеснен да не би проруската клика да намали влиянието си в „Обединени патриоти“, а оттам да загуби възможността да влияе на властта. Явно имат другия вицепремиер Красимир Каракачанов за ненадежден  център, който няма да осигури нужния баланс в точния момент, въпреки, че също не крие любвеобилното си отношение към Москва. Мъти се нещо и Волен АЕЦ ли ще ни пробутват, МИГ-ове ли?  Или нещо още по-грандиозно.  „Поживьом,увидим“, както казват началниците му.  Сидеров се нахвърли яростно на Николай Ненчев, ясно е защо и направи едно изявление, което граничи с пиеса на театъра на абсурда.  Ето няколко безценни къса от него:  „Първото, което се сещам е, че г-н Ненчев реагира вместо Валери Симеонов. те да не са заедно в някакъв клуб, дали е Зет, Хикс, Игрек, не знам. Аз в последните си изявления визирам неправомерни проверки по морето, злоупотреби с власт от страна на вицепремиера, изведнъж отговаря Ненчев. Това потвърждава моите съмнения, че Валери Симеонов като лидер на НФСБ има контакт с партии, които са против това правителство“.  Това пък потвърждава моите съмнения, че вицепремиерът представлява   То не се и крие. Тук изобщо не става въпрос за заведения, интереси по морето и пр. дреболийки, въпреки че понякога и любимите заведения на мутрите имат нужда от защита. Зад измисления от Волен клуб, насочен срещу властта ясно прозира кагебейското мислене на Решетников. Валери Симеонов, каквито и кусури да има, не се изявява като путинист, напротив, а това е голям грях за Волен и такива като него.  – „Хората, които управляват Русия, не искат признание, искат подчинение“, много точно забеляза вицепремиерът преди време.   Доживяхме лидерът на „Атака“ да ходи по морето след бившия си кум и настоящ коалиционен партньор Валери Симеонов и да събира показания по заведенията колко лошо се е държал с горките собственици на „Какао бийч“ и други подобни.  „Ако някой клати правителството, това са действия като тези на вицепремиера, които създават недоволство сред хората и поставят едни черни точки в действията на правителството. Ще продължа да искам от правителството да прави това, за което е избрано от народа - повишаване на доходите, повече полиция в населените места, концесиите, за които отговаря Симеонов, да се положат сериозни мерки за демографията.“ Възможно е тук    А може и да се притеснява, че  тези акции на Симеонов  срещат все повече одобрение. Кога за последно някой е скачал срещу точно тези заведения? Винаги съм смятал, че в миналия си живот Валери Симеонов е бил висш византийски сановник , майстор на дворцовите интриги във Влахерна, а Волен Сидеров нещо като партиен секретар в съветска лудница, които във великата съветска страна служеха за въдворяване на мислещите различно. Въпреки статията му „ Да свалим Альоша от наряд“ на последния. Поне визуално го докарват едно към едно. Оказа се, че съм бъркал.   Византийската  школовка в руска редакция вече е ярко видима при  Волен Сидеров, който се изживява за пореден път като генерал-губернатор на държавата.  „Обръщам се директно към министър-председателя. Ще го направя и лично, когато се състои коалиционният съвет. Г-н Борисов, кой ще поеме отговорност, че ваш вицепремиер бива опроверган от държавни институции. Симеонов обяви няколко заведения на морето за незаконни. От ДНСК направиха проверка и заявиха, че са законни. Кой поема отговорност за тази лъжа на вицепремиера? Министър Нено Димов също се намесва в схемите. Оставка и за двамата“.  Тук неслучайно се забърква министърът на въздуха, както му викам, да ни се отплесне мисълта към екология, плажове, лифтове и др. залъгалки.    Помните ли кога за първи път Сидеров скочи на Симеонов след сдобряването им и влизането с фанфари във властта. Стана през март. Заради руския патриарх Кирил. Тогава Симеонов дръзна да направи едно култово изказване за Който току-що беше опитал да унижи българската държава и тупаше с юмрук по масата на държавния глава като някой чобанин. Или по точно като ромейски севаст пред крепостните си.   Симеонов се изрази така:  „Патриарх Кирил трябва да е ясно на хората какъв е, той не е слязъл от небесата. Той не е слязъл от рая и не е пратеник на господ Бог или на Иисус Христос. Патриарх Кирил е известен като \"цигарения митрополит\" на Русия. От 96-та година той има 14 млрд. долара от внос на безакцизни цигари. Тоя хитрец е внесъл безакцизни цигари и 4 млрд. вино за нуждите на църквата - пак безакцизно. Тоя същият има частен самолет, има вила в Швейцария, на тоя часовникът му е 30 000 и тоя същият да има наглостта да раздава правосъдие пред българския президент?! Недопустимо е духовно лице, когато се споменават жертвите в сраженията, той да им вади костите и да ги изхвърля от историята. Това не е източноправославен духовник. Това е агент Михайлов от съветското КГБ - доказано. Второразрядно съветско ченге да дойде да ми казва кое е истина и кое не, няма как да стане\", каза Валери Симеонов.  И в тези думи нямаше нито една, която да не е вярна. Не знам заради съветското ченге ли се засегна тогава Волен, по богословска линия ли, по линия на византийската държавност ли. Е, сега ще гледаме втората серия.", "date": "2018.08.18", "title": "Защо Валери Симеонов е заплаха за „путинисткото лоби“ в „Обединени патриоти”"}
{"url": "https://www.faktor.bg/bg/articles/novini/svyat/-indipendant-intsidentat-pred-britanskiya-parlament-ne-e-svarzan-s-terorizam", "text": "Случаят със забилия се автомобил в предпазна ограда на британския парламент, който предизвика голяма антитерористична операция в страната, може би не е свързан с тероризъм, научи местният вестник \"Индипендънт\", цитиран от news.bg. Докато мотивите на шофьора остават неясни, разследващите са достигнали до гледището, че вероятно инцидентът е свързан с лични обстоятелства. Полицията може да задържи 29-годишния Салих Хатер до следващия понеделник. Но източници от правителството заявиха, че на този етап няма доказателства Хатер да се е радикализирал и да е бил повлиян от ислямски екстремизъм. Няколко души пострадаха при инцидента. Той може да обвинен в опит за убийство. Американски дипломатически източници и представители на звеното за борба с тероризма към Скотланд ярд потвърждават вижданията на представители на британското правителство, че до момента не са намерили доказателства това да е терористична атака.", "date": "2018.08.18", "title": "\"Индипендънт\": Инцидентът пред британския парламент не е свързан с тероризъм?"}
{"url": "https://www.faktor.bg/bg/articles/novini/balgariya/tsvetanov-folklorniyat-festival-v-zheravna-e-dokazatelstvo-che-traditsiite-na-nashite-dedi-sa-zhivi", "text": "Председателят на ПГ на ГЕРБ и зам.-председател на партията Цветан Цветанов присъства тази вечер на откриването на Международния фестивал на фолклорната носия в Жеравна. Над 20 000 души се събраха в местността „Добромерица“ край Жеравна, за да станат част от Фестивала на народната носия \"Скок във времето\", който се провежда за 11-та поредна година. Заедно с Цветанов на събитието бяха народният представител и областен координатор на ГЕРБ – Сливен Десислава Танева, областният управител Чавдар Божурски, кметът на община Котел Коста Каранашев, кметове на общини и кметства от страната. Председателят на ПГ на ГЕРБ Цветан Цветанов е гост на фестивала за девета поредна година. По време на събитието той заяви, че атмосферата е уникална и зареждаща, а с всяка следваща година младите хора с народни носии се увеличават. „Хората, които са част от този фестивал, се връщат 150 години назад и създават невероятно усещане. Искам да благодаря на кмета на община Котел Коста Каранашев, който след като стана кмет през 2015 година продължи тази традиция, и заедно с организаторите от Ансамбъл „Българе“ се старае да направи празника все по- хубав. Тук трябва да отчетем и основната роля на Христо Димитров, ръководител на ансамбъл „Българе“, който е един истински родолюбец и патриот. Убеден съм, че с такива хора, действително ще се запазят духовността и традициите на нашите деди“, каза Цветан Цветанов. Кметът на Котел Коста Каранашев благодари на Христо Димитров, че е избрал община Котел и конкретно Жеравна, за да пресъздаде традициите на предците ни. „Днес всички ние, чрез българската фолклорна носия, съпреживяваме цялата традиция на нашата българщина. Радваме се, че сме успешно домакини на проявата за десета поредна година“, заяви Каранашев. Тази вечер програмата на фестивала включваше концерти на танцов състав \"Чудесия\" към Младежки дом - Пазарджик, Фолклорен ансамбъл \"Тракия\", Народно веселие с различни музиканти - \"100 каба гайди\", зурни от Петрич, тракийски оркестър \"Гергьовден\", Етрополска духова музика, концерт на солистката на НФА \"Българе\" Албена Вескова и \"Олелия\" - игри, песни и танци около големия огън с \"Роял бенд\" - Благоевград и орк. \"Лира\" - Добрич.", "date": "2018.08.18", "title": "Цветанов: Фолклорният фестивал в Жеравна е доказателство, че традициите на нашите деди са живи"}
{"url": "https://www.faktor.bg/bg/articles/novini/balgariya/slantseto-shte-ni-radva-i-dnes-samo-na-otdelni-mesta-za-kratko-shte-prevali", "text": "Днес отново ще бъде предимно слънчево. В следобедните часове ще има временни увеличения на облачността, но само на отделни места в северните и планинските райони ще превали слабо и за кратко.  Такава е прогнозата на Националния институт по метеорология и хидрдология (НИМХ) при БАН, съобщи „Фокус“.  Атмосферното налягане ще се задържи без съществена промяна - близко до средното за месеца. Ще духа слаб, в Източна България до умерен вятър от север-североизток. Максималните температури ще са предимно между 30° и 35°, в София - около 29°. Над Черноморието ще бъде слънчево. Ще духа до умерен вятър от север-североизток. Максимални температури 29–31°. Температурата на морската вода е 27°. Вълнението на морето ще бъде 2 - 3 бала. Над планините също ще бъде предимно слънчево. В следобедните часове ще има временни увеличения на облачността, но само на отделни места ще превали краткотрайно. Ще духа умерен североизточен вятър. Максимална температура на височина 1200 метра около 24°, на 2000 метра – около 16°.", "date": "2018.08.18", "title": "Слънцето ще ни радва и днес, само на отделни места за кратко ще превали"}
{"url": "https://www.faktor.bg/bg/articles/novini/svyat/den-na-traur-v-italiya-v-pamet-na-zhertvite-ot-tragediyata-v-genua", "text": "В Италия за днес е обявен ден на траур в памет на загиналите при срутването на моста в Генуа във вторник, предаде Ройтерс. Тази сутрин ще се състои официална погребална церемония за част от жертвите, която ще включва отслужването на заупокойна литургия от архиепископа на северозападния италиански град кардинал Анджело Баняско. На церемонията ще присъстват италианският президент Серджо Матарела и премиерът Джузепе Конте. Погребението ще бъде предавано на живо от националното радио и телевизия на Италия. В същото време продължава издирването на изчезналите след срутването на моста хора. Последно службата за гражданска защита съобщи, че петима души остават в неизвестност след трагедията, цитирана от ТАСС. Вчера прокурорът на Генуа Франческо Коци каза, че под отломките на разрушения мост е възможно да има още 10 до 20 души. Данните бяха коригирани след проверки на информацията за хората с неустановено местонахождение. С помощта на булдозери и друга техника спасителите четвърти ден търсят изчезналите. В Генуа вчера бяха погребани 17 от 38 загинали, съобщи телевизия \"Ти Джи ком 24\". Близките предпочетоха това да стане в тесен семеен кръг. \"Не искаме погребенията да бъдат превърнати във фарс. Това е лична болка и не ни трябва публичност. Днес започва войната ни за справедливост и истина. Това не трябва да се повтаря повече\", писа във Facebook бащата на един от загиналите.", "date": "2018.08.18", "title": "Ден на траур в Италия в памет на жертвите от трагедията в Генуа"}
{"url": "https://www.faktor.bg/bg/articles/novini/svyat/katalunskiyat-lider-se-zakani-shte-vodim-borba-do-dupka-s-ispanskata-darzhava", "text": "Каталунският премиер Ким Тора обеща да се бори активно с испанската държава.  За изявлението му съобщи испанската телевизия, цитирана от ТАСС. Тора взе участие в митинг пред каталунски затвор, където лежи обвиняемият по сеператисткия процес бивш съветник по вътрешните работи в каталунското регионално правителство Жоаким Форн. Този акт беше насрочен за първата годишнина от терористичния акт в Каталуния, извършен на 17 август м.г. Пред присъстващите Тора заяви, че привържениците на независимостта на региона няма да спрат, докато каталунският народ не получи свобода. \"Няма да се защитаваме, ще тръгнем в атака срещу несправедливата (испанска) държава\", заяви ръководителят на автономното правителство. Тора отправи и призив \"да бъдат възстановени гражданските и политическите права\" в Каталуния.", "date": "2018.08.18", "title": "Каталунският лидер се закани: Ще водим борба до дупка с испанската държава"}
{"url": "https://www.faktor.bg/bg/articles/novini/balgariya/srednoshten-protest-na-ozhilenite-ot-olimpik-shofyori-opitaha-da-blokirat-zhaltite-paveta", "text": "Среднощен протест на десетки шофьори пред Народното събрание заради фалита на застрахователна компания \"Олимпик\", съобщава БНР. Вчера стана ясно, че българските шофьори губят 9.35 млн. лв. от фалита на кипърския застраховател \"Олимпик\". Всички договори, сключени с компанията, бяха анулирани от 23:59 ч. вчера. Около полунощ десетки недоволни граждани се събраха с автомобилите си пред парламента, като се опитаха да блокират движението по жълтите павета, като направят обиколка на паметника на \"Цар Освободител, пред сградата на Народното събрание.  За кратко движението беше спряно заради част от паркираните автомобили на протестиращите. Протестиращите не са сигурни дали ще могат да получат обезщетения за полиците си в компанията. Според тях властите не са реагирали адекватно. От МВР пък съобщиха, че оставят няколко дни гратисен период за тези шофьори. До края на септември кипърски съд трябва да вземе решение дали да започне процедура по ликвидация на дружеството. Ако се случи, потърпевшите български граждани ще имат 35 дни, за да предявят претенции към нея. Загубите за клиентите са между 3 и 78 лева. От общо 197 000 полици 111 256 изтичат през октомври т.г., а 57 хил. в края на годината.", "date": "2018.08.18", "title": "Среднощен протест на ужилените от \"Олимпик\", шофьори опитаха да блокират жълтите павета"}
