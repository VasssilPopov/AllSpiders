{"url": "http://www.faktor.bg/bg/articles/novini/svyat/frantsiya-i-germaniya-solidarni-s-ukrayna-iskat-oon-da-izprati-voynitsi-tam", "text": "Германия и Франция предлагат ООН да изпрати мироопазваща мисия в Източна Украйна. \"Сините каски\" трябва да защитават териториалната цялост на Украйна. Трябва да има въоръжена мисия в цялата конфликтна зона\".  Това , обяви германският външен министър Зигмар Габриел след среща с украинския си колега Павло Климкин.  Мисията трябва да започне работата си преди президентските избори в Русия на 18 март, смята германският министър.", "date": "2018.01.04", "title": "Франция и Германия солидарни с Украйна, искат ООН да изпрати войници там"}
{"url": "http://www.faktor.bg/bg/articles/ombudsmanat-samo-rusiya-armeniya-i-azarbaydzhan-ne-sa-podpisali-istanbulskata-konventsiya", "text": "Насилието не може и не трябва да бъде толерирано. Конвенция, която осигурява защита срещу домашното насилие и насилието, основано на пола, трябва да бъде в сила и за България. Това се казва в становище на омбудсмана Мая Манолова, която подкрепя ратификацията на Истанбулската конвенция. Според Манолова, конвенцията е важен инструмент на Съвета на Европа срещу насилието над жени и домашното насилие. Тя задава европейски стандарт, подкрепян от държавите-членки на ЕС и от самия ЕС, който я подписа на 13 юни 2017 г.  От 28 държави-членки на ЕС всички са подписали Истанбулската конвенция, а 17 са я ратифицирали. От всички 47 държави членуващи в Съвета на Европа, Конвенцията не е подписана единствено от три държави - Русия, Армения и Азърбайджан, се казва в позицията на Манолова. Припомняме, от ВМРО, СДС и БСП, както и осем министри се обявиха срещу ратификацията на Истанбулската конвенция, защото текстове от документа въвеждат \"социален пол\" и други представи, чужди на нашата народопсихология и ценности. Според Манолова, кампанията срещу Истанбулската конвенция, която се развива в момента, е трудно обяснима.  \"В становище до Министерството на правосъдието подкрепих внасянето на Истанбулската конвенция, но само след направени промени в националното законодателство и продължавам да отстоявам тази позиция. Още повече, че предложенията са готови. В Министерството на правосъдието специална работна група от представители на институциите и неправителствени организации изготви конкретни предложения за промени в Наказателния кодекс и в Закона за защита от домашното насилие\", се казва в позицията на омбудсмана. Манолова настоява промените да бъдат приети и призовава Министерството на правосъдието да ги включи в пакета ратификационни документи, които предстои да изпрати в Народното събрание.", "date": "2018.01.04", "title": "Омбудсманът: Само Русия, Армения и Азърбайджан не са подписали Истанбулската конвенция"}
{"url": "http://www.faktor.bg/bg/articles/samoubiystven-atentat-v-kabul-otne-zhivota-na-11-dushi", "text": "Най-малко 11 души загинаха, а още поне 25 са ранени, след като атентатор самоубиец се взриви в близост до тълпа полицаи и протестиращи в афганистанската столица Кабул, предаде AFP, цитирана от \"Фокус\", като се позовава на информация от местните власти. \"Можем да потвърдим, че засега 11 трупа са откарани в нашите болници, както и 25 ранени“, заяви говорител на афганистанското министерство на здравеопазването, добавяйки, че броят на жертвите може да се увеличи.", "date": "2018.01.04", "title": "Самоубийствен атентат в Кабул отне живота на 11 души"}
{"url": "http://www.faktor.bg/bg/articles/bezpretsedenten-tsiklon-vrahlita-sasht", "text": "Безпрецедентен циклон връхлита Съединените щати със смразяващи температури и ураганни ветрове. Очаква се термометрите да паднат до арктически стойности, предаде \"Нова\".  Хората се запасяват с храна и стоки от първа необходимост. Заради лошото време повече от 3000 полета вече са анулирани, а училищата и детските градини в много щати останаха затворени.  Повече от 60 милиона американци, от Флорида до Мейн, са изправени пред заплахата от лошото време. Причината е циклон, наречен от синоптиците \"бомбогенеза\" - район с бързо спадащо ниско атмосферно налягане.  Очаква се да паднат между 15 и 30 сантиметра сняг, а скоростта на вятъра да подмине тази на ураганите, връхлетели Съединените щати през есента. Бурята вече прекъсна тока на огромен брой домакинства в щатите Джорджия и Северна и Южна Каролина. Властите предупредиха, че по крайбрежието има опасност и от наводнения, а с придвижването си на север стихията се засилва.  От посолството ни във Вашингтон съветват всички български граждани, които се намира в района или близо до периметъра на снежната буря, да следят метеорологичната обстановка. Местните власти препоръчват на жителите да внимават по време на шофиране, да проверят автомобилите си преди път, да се обличат добре и да не предприемат рисковани излизания в опасното време. По информация на службите 17 души са станали жертва на опасно ниските температури. Според прогнозите на синоптиците крайбрежните ураганни ветрове може да предизвикат 7-метрови вълни.", "date": "2018.01.04", "title": "Безпрецедентен циклон връхлита САЩ"}
{"url": "http://www.faktor.bg/bg/articles/novini/balgariya/ekozashtitnitsite-davat-na-sad-reshenieto-za-vtori-lift-v-bansko", "text": "Екозащитниците протестират едновременно в София, Свиленград, Свищов, Пловдив, Варна, Бургас, Русе, Стара Загора, Велико Търново, Дупница, Казанлък и Смолян в защита на парк Пирин. Те искат взетото на последното за 2017-а година заседание на МС решение за националния парк да се отмени. Протестиращите са категорични, че природата трябва да се защити. Защитниците на Пирин настояват и за оставката на екоминистъра Нено Димов. Протестът е под надслов \"Спасете Пирин. Спасете България\". Природозащитниците разпънаха огромен плакат \"Пирин е в беда. Спасете го сега\". Те са категорични, че протестът е граждански.  \"Да, плащат ми - мечката, кълвачът и черната мура\", \"Българската земя е наша обща майка\", \"Ние обичаме България. А вие?\", \"ЦЕко министерство\" са част от издигнатите плакати. Участниците в протеста скандират \"мафия\" и \"оставка\". Еколозите твърдят, че решението да се разреши втори лифт на Банско, ако има екооценка, е незаконно. Според тях застрояването на планината ще е 48%, като това поставяло в риск вековни гори . По думите им Нено Димов саботирал основната функция на екоминистерството- да опазва природните богатства на България. Протестите ще продължат докато се спази законът, предупредиха екозащитниците.", "date": "2018.01.04", "title": "Екозащитниците скандират: Пирин е в беда, спасете го сега!"}
{"url": "http://www.faktor.bg/bg/articles/novini/svyat/tramp-promenya-pravila-v-beliya-dom-zabrani-lichnite-telefoni", "text": "Белият дом взема мерки срещу служителите, които ползват лични мобилни телефони на работа, предаде NBC. Говорителката на Белия дом Сара Хъкаби Сандърс каза, че \"сигурността и целостта на технологичните системи в Белия дом е главен приоритет за правителството на Тръмп и затова от следващата седмица използването на всички лични устройства вече няма да бъде позволено в Западното крило както за гостите, така и за персонала\". Тя заяви, че сътрудниците ще трябва да \"вършат работа с дадените им от правителството устройства\". По думите й решението е свързано със сигурността, а \"не с изтичанията\" на информация. Сандърс каза, че на входа на Западното крило ще има място, където хората да оставят телефоните си.", "date": "2018.01.04", "title": "Тръмп променя правила в Белия дом - забрани личните телефони"}
{"url": "http://www.faktor.bg/bg/articles/novini/svyat/putin-i-maduro-s-obsht-plan-da-se-spravyat-sas-sanktsiite-na-sasht", "text": "Русия и Венецуела се надяват държавно спонсорирани виртуални валути да им помогнат да се справят с наложените от Съединените щати санкции чрез децентрализираните механизми на биткойн и други подобни проекти. Това отбелязва \"Ню Йорк таймс\" в обзор на плановете на двете държави, част от които са публична информация в последните месеци, посочва \"Дневник\". Изданието отбелязва, че \"новият вид пари и финансова инфраструктура отвъд контрола на нито една централна власт, особено на Съединените щати\" дава примамлив модел за Москва и Каракас. То припомня, че централни банки в редица държави като Великобритания и Китай също разглеждат възможността да използват технологии, подобни на биткойн, за да създадат собствени дигитални валути. Подобна идея се обсъжда и в Израел, а стъпки към нея се направиха в Ливан и Дубай. Във Венецуела президентът Николас Мадуро от миналата година говори за \"петро\", подкрепяна от петролните, газови, златни и диамантени ресурси на страната, а източници от обкръжението на руския президент Владимир Путин говорят за \"крипторубла\", базирана на биткойн. Съветникът на Путин по въпросите на регионалната икономическа интеграция Сергей Глазев казва, цитиран от руски издания като РИА \"Новости\" и \"Комерсант\", че \"инструментът е много подходящ\" за \"чувствителни\" дейности и за извършване на \"плащания към бизнес партньорите из целия свят независимо от санкциите\".", "date": "2018.01.04", "title": "Путин и Мадуро с общ план да се справят със санкциите на САЩ"}
{"url": "http://www.faktor.bg/bg/articles/obyaviha-za-izdirvane-kilara-ot-novi-iskar-otkriha-telefona-na-ubitata-keti", "text": "За общодържавно издирване е обявен 56-годишният Росен Желев Ангелов. Мъжът е търсен във връзка с тежко криминално престъпление, извършено в гр. Нови Искър. Има вероятност той да е въоръжен и опасен. Хората, които имат информация за местонахождението на издирвания, могат да подават сигнали на тел. 112 или в най-близкото поделение на МВР при гарантирана анонимност. Вече десет часа продължава специализираната акция на МВР в района на с.Луково, където се издирва килъра и с хеликоптер, който лети над вилната зона в селото. Полицаи откриха мобилния телефон на убитата Кети Кюхова на метри от кладенеца, в който бе хвърлен трупът й. Междувременно над село Луково криминалисти вдигнаха хеликоптер в търсене на заподозрения за шесторното убийство, предаде Канал 3.  Жандармерия е блокирала един от пътищата високо в планината, където се извършват и процесуално-следствени действия. Криминалистите все още не са открили и оръжието, с което беше извършено шесторното убийство в Нови Искър, но се знае, че убиецът е боравил професионално с него, както и че е местил телата преди да напусне местопрестъплението. По неофициална информация убиецът се казва Росен. Той е над 50 години, а предполагаемият мотив е ревност и е свързана с Кети, чието мъртво тяло бе открито хвърлено в кладенец. Росен е лежал в затвора за изнасилване, блудства и други сексуални престъпления.", "date": "2018.01.04", "title": "Обявиха за издирване килъра от Нови Искър, откриха телефона на убитата Кети"}
{"url": "http://www.faktor.bg/bg/articles/beliyat-dom-sarbiya-da-pokazhe-na-100-dali-se-dvizhi-kam-es", "text": "Заместник-помощник държавният секретар на САЩ за Централна и Източна Европа Хойт Брайън Ий заяви, че Сърбия има възможност да ускори процеса на присъединяване към ЕС.  \"Сърбия трябва да реши на кой стол иска да седи. Белград трябва да покаже още по-ясно на партньорите в ЕС, че се движи към членство в европейското семейство на 100% и че ще проведе нужните реформи по най-бързия възможен начин“, заяви той, по време на интервю за сръбска телевизия, предава скопското електронно издание \"Нова Македония\", цитирано от \"Фокус\". \"Ние сме приятели и партньори на Сърбия, а истинските приятели и партньори не са тези, които говорят само това, което искате да чуете, а това, което трябва да чуете\", добави Ий. САЩ вярват, че Сърбия е много важна за стабилността в региона и придават голямо значение на отношенията между Белград и Загреб.  \"Връзките между тях трябва да се подобрят тази година. Мисля, че Сърбия и Хърватия осъзнават колко е важно да се решат двустранните въпроси\". Той подчерта, че \"в ЕС има желание за приемане на нови кандидати, ако тези страни са готови за реформи. Сърбия, както и другите държави, които искат да се присъединят към ЕС, колкото по-скоро осъществят реформите, толкова по-рано ще постигнат напредък в присъединяването към Съюза\". Що се касае до разширяването на НАТО, той каза, че Алиансът има политика на отворени врати и няма да насилва никого към членство. \"Не е лесно да се изпълнят всички условия и ако те са готови да направят жертви, свързани с отбраната, но и за изпълнението на демократичните стандарти, върховенството на закона и свободата, тези държави имат право на избор и нито една страна няма право да спира това, включително и Русия\", подчерта Хойт Ий.", "date": "2018.01.04", "title": "Белият дом: Сърбия да покаже на 100% дали се движи към ЕС"}
{"url": "http://www.faktor.bg/bg/articles/novini/balgariya/hilyadi-se-sabraha-v-podkrepa-na-vtori-lift-v-bansko", "text": "Над 5000 души от цяла Югозападна България се събират на протест срещу зелената мафия и в подкрепа на развитието на ски спорта в Банско, съобщи 24часа. Хората издигат лозунги в подкрепа на правителството за Пирин и казват, че искат децата им да останат и да се развиват в България.  Да подкрепят Банско пристигнаха и кметовете на над 10 общини от региона.  Хората протестират срещу зелените, които непрекъснато спират развитието на зимния туризъм в Банско.  Малки групи противници на проекта се събираха в София, Пловдив, Варна, Бургас, Русе, Стара Загора, Велико Търново, Дупница, Свищов и Свиленград.", "date": "2018.01.04", "title": "Хиляди се събраха в подкрепа на втори лифт в Банско"}
{"url": "http://www.faktor.bg/bg/articles/sdvr-davayte-signali-za-izdirvaniya-rosen-angelov-i-po-feysbuk", "text": "Умоляваме всички граждани, които имат информация за заподозрения за шесторното убийство в Нови Искър да подавата информация за него. Това може да стане на спешния телефон 112, във всяко районно в страната, при познат полицай или дори по фейсбук. Това каза пред журналисти зам-шефът на СДВР старши комисар д-р Антон Златанов. Той помоли хората да внимават ако случайно срещнат Росен Ангелов и да се отдалечат на безопасно разстояние. Старши комисарят не пожела да коментира дали заподозреният за зверските убийства е въоръжен. Златанов посочи, че вероятно утре от СДВР ще дадат брифинг с детайли за шокиращото престъпление.", "date": "2018.01.04", "title": "СДВР: Давайте сигнали за издирвания Росен Ангелов и по фейсбук"}
{"url": "http://www.faktor.bg/bg/articles/softuerniyat-sriv-v-sistemata-za-obrabotka-na-telk-resheniya-v-sofiya-e-preodolyan", "text": "Възникналият на 2 януари т. г. софтуерен срив в информационната система за обработка на ТЕЛК-решения на Регионална картотека на медицинската експертиза (РКМЕ) в София вече е преодолян. Това съобщиха от Столичната регионална здравна инспекция. В рамките на тези два дни отдел РКМЕ към Столичната регионална здравна инспекция не е преустановявал приемането на заявления за ТЕЛК, както и на такива за освидетелстване на деца до 16-годишна възраст. Към момента техническата неизправност е отстранена и на гражданите могат да бъдат издавани решения.", "date": "2018.01.04", "title": "Софтуерният срив в системата за обработка на ТЕЛК-решения в София е преодолян"}
{"url": "http://www.faktor.bg/bg/articles/ikonomika/petar-ganev-2017-g-e-nay-dobra-sled-ikonomicheskata-kriza", "text": "\"По официални данни ще работим до 13 май за държавата. Има леко покачване на данъци - по-високата осигурителна вноска, по-високите осигурителни прагове, повишени акцизи на цигарите\", заяви пред БНТ Петър Ганев от Института за пазарна икономика в студиото на \"Денят започва\". \"Предходната година беше най-добрата година след кризата, ръст от 3.9-4%, с рекордна заетост - 68% за хората 15-64-годишна възраст. Наличието на повече работа води до повече приходи\", коментира Ганев. \"Развитието обаче не достига до всички - 70% от новите работни места през 2017 година са концентрирани в София-област, Пловдив и Стара Загора. Всички новосъздадени работни места през миналата година в цяла Северна България са по-малко от тези в Пловдив. Висококвалифицираните българи са усетили ръста, но при голяма част от българите липсва тази квалификация. Дългосрочно безработните, те са извън тези процеси, но това е големият проблем на образованието\", каза още Ганев.", "date": "2018.01.04", "title": "Петър Ганев: 2017 г. е най-добра след икономическата криза"}
{"url": "http://www.faktor.bg/bg/articles/ikonomikata-na-evrozonata-s-nay-solidna-ekspanziya-ot-sedem-godini-nasam", "text": "Икономиката на еврозоната приключи 2017-а година с най-солидна експанзия от близо седем години насам благодарение на ускоряване на бизнес активността в частния сектор на всички водещи държави от региона, показват окончателни данни от проучване на агенция IHS Markit сред 5 хиляди европейски мениджъри, информира БНР.  Индексът PMI, измерващ общата бизнес активност, нарасна през декември до 58,1 пункта от от 57,5 пункта през ноември и при предварителен индекс на ниво от 58,0 пункта. Това представлява най-висока стойност на индекса от февруари 2011-а година насам и негово стабилно задържане в нивата на експанзия (общ PMI индекс на важното ниво от 50 пункта) за 54-ти пореден месец (от средата на 2013-а година насам).  Главен икономист в агенция IHS Markit, Крис Уилямсън, отбеляза, че средната стойност на този индекс за цялата изминала година е от 56,4 пункта, което представлява най-доброто му ниво от 2006-а година насам - точно преди глобалната финансова и икономическа криза. С един звезден край на 2017-а завърши най-добрата година за еврозоната от повече от десетилетие въпреки широко разпространените страхове, че нарастващата политическа несигурност ще ограничи икономическия растеж, допълни той.  Според Уилямсън, отделните PMI индекси предполагат, че БВП на еврозоната ще нарасне през последните три месеца на миналата година с 0,8% спрямо третото тримесечие, отбелязвайки по този начин най-солиден подем от началото на 2015-а година насам. Индексът, измерващ новите общи бизнес поръчки, нарасна от 57,3 пункта до 58,0 пункта, достигайки през декември най-високо ниво от юли 2007-а година. Солидното ускоряване на общата бизнес експанзия се дължи както на силно подобрение на активността в промишлеността, така и в сферата на услугите.  Агенция Markit направи възходяща ревизия и на окончателния индекс PMI в сферата на услугите, като през декември той нарасна до 56,6 пункта от 56,2 пункта през ноември и малко над предварителен индекс на ниво от 56,5 пункта, достигайки най-високо ниво от април 2011-а година. По-рано тази седмица Markit отчете, че активността в промишлената сфера достигна през декември рекорден връх от 60,6 пункта (най-високо ниво на индекса от средата на 1997-а година, когато стартира проучването на агенция Markit). Днешното проучване предполага, че бизнес активността ще продължава да се увеличава с подобна здрава скорост и в началото на 2018-а година, тъй като силният растеж на новите поръчки кара компаниите да наемат допълнителен персонал с най-агресивно темпо от 17 години насам.  Агенция Markit продължава да отчита, че ускоряването на икономическата експанзия има все по-широка база в рамките на цялата еврозона.  Индексът, отразяващ експанзията на общата бизнес активност в Германия, се повиши през декември до 80-месечен връх от 58,9 пункта спрямо 57,3 пункта през ноември и над предварителен индекс на ниво от 58,7 пункта. В същото време немският PMI индекс в сферата на услугите нарасна до 55,8 от 54,3 пункта, потвърждавайки предварителният индекс на Markit.  Френският общ PMI индекс на бизнес активността се понижи през декември до 59,6 пункта, но след като през ноември удари 78-месечен връх от 60,3 пункта, докато индексът само в сферата на услугите се понижи до 59,1 от 60,4 пункта месец по-рано.  През декември PMI индексът, измерващ бизнес активността в сектора на услугите на Италия, нарасна силно до 55,4 пункта спрямо 54,7 пункта през ноември, докато аналогичният индекс на Испания се повиши по-слабо до 54,6 пункта от 54,4 пункта месец по-рано.", "date": "2018.01.04", "title": "Икономиката на еврозоната с най-солидна експанзия от седем години насам"}
{"url": "http://www.faktor.bg/bg/articles/investitorite-na-vtoriya-lift-v-bansko-nyamame-namerenie-da-stroim-hoteli", "text": "След срещата на инвеститора на втория лифт над Банско \"Юлен\" АД министър Нено Димов в Министерството на околната среда и водите във връзка с проекта, от \"Юлен\" АД заявиха:  \"С приемането на актуализацията на Плана за управление на НП “Пирин“, с която отпадна забраната за изграждане на спортна и туристическа инфраструктура в рамките на Зоната за туризъм се даде възможност ние да стартираме проект за очаквания от всички втори кабинков лифт за Ски-зона с център гр. Банско. Имаме идеен проект, който вече разпространихме. Той е плод на консенсусно решение на водещи световни специалисти в областта на проектиране на ски зони. Те след преценка на всички възможни варианти, в това число и увеличаване на капацитета на настоящия кабинков лифт стигнаха до заключение, че предложеният идеен проект е оптималният вариант, който да реши по най-екологосъобразния начин транспортния достъп до ски-зоната.  Наред с това ние ще огледаме и всички проблемни места и възможни варианти за по-доброто и комфортно практикуване на зимните спортове и да предложим комплексно решение, което ще бъде изготвено от водещи международни специалисти. Ще наемем проектантски екип, който ще изготви мотивирано предложение и ще извървим всички процедури, предвидени в екологичното законодателство на страната. Държим да отбележим, че както и досега стриктно ще съблюдаваме българското законодателство и не по-малко от всички останали милеем за българската природа. Всичко останало, което се разпространява са спекулации и се надяваме, че българското общество не следва да се подава на спекулациите, че ще застроим планината или ще излезем от зоната. Нито сме имали, нито имаме, нито ще имаме каквото и да било желание да изграждаме леглова база на територията на парка. Който го твърди, спекулира и заблуждава обществото, защото то е забранено и по закон. Единственото наше желание и намерение, какъвто е и предметът на концесията е доизграждане и оптимизиране на спортната и техническата инфраструктура за по-добро функциониране на ски-зоната.  Искаме да благодарим на всички, които през тези години подкрепяха общата кауза за развитие на зимните спортове и зимния туризъм в планините на България и се надяваме, че заедно ще успеем!", "date": "2018.01.04", "title": "Инвеститорите на втория лифт в Банско: Нямаме намерение да строим хотели"}
{"url": "http://www.faktor.bg/bg/articles/komisiyata-za-zashtita-na-potrebitelite-pri-predsrochno-pogasyavane-na-zaem-se-dalzhat-lihvite-samo-za-perioda-na-polzvaneto-mu", "text": "При предсрочно погасяване на заем кредитодателят няма право да изисква от клиента си лихвата за целия период на договора. Това коментира председателят на Комисията за защита на потребителите (КЗП) Димитър Маргаритов по Bloomberg TV Bulgaria след регистрирания повишен интерес към бързите кредити по празниците.    „Лихвата е възнаграждението на кредитора за това, че неговите пари са престояли при получателя за определен период от време. Когато този период е съкратен, то очевидно и това възнаграждение трябва да бъде съкратено”, коментира Маргаритов. И добави, че за останалия период на договора потребителят следва да дължи само главницата.   Председателят на КЗП предупреди, че в случаите, в които потребителят изпадне в забава, кредиторът има право да обяви заема за предсрочно изискуем и да получи обезщетения за оставащия период на договора в размер основния лихвен процент плюс десет пункта. Други такси или плащания обаче не могат да бъдат изисквани.  За да не се стига до усложняване на отношенията кредитор-потребител, Маргаритов препоръча тегленето на заеми да не бъде „моментен импулс”, а да се планира. „Дори и да има остра необходимост от „бързи пари”, да се направи внимателна преценка какво точно се взима и какво трябва да се върне. Винаги да си даваме сметка дали, ако сега сме в затруднение и много желаем да вземем кредит, то това няма да ни въвлече в затруднение за по-дълъг период от време”, акцентира той и добави, че този подход стои в основата на възможността впоследствие потребителят да изплаща регулярно вноските си по кредита. Преди теглене на кредит Маргаритов посъветва да се преглеждат повече от една оферти и напомни, че на пазара в момента оперират над 50 регистрирани в БНБ финансови институции за отпускане на заеми на потребители. „Има вече и възможност за използването на кредитни консултанти. Съществува стандартен европейски формуляр, който може да бъде изтеглен от интернет страницата на КЗП. Той е задължителен реквизит в преддоговорните отношения и в него трябва да се съдържат всички съществени елементи по отношение размера на кредита, допълнителните такси, лихвеният процент и т.н.”, допълни председателят.  След като в първите години на по-интензивно ползване на бързи кредити изискването за подписване на запис на заповед при сключване на договор за заем е засегнало много потребители, законът е въвел ограничение това да не може да става без съгласието на потребителя, посочи Маргаритов. „Тези действия са много затормозяващи, защото представляват безусловно волеизявление за поемане на финансов ангажимент и то в целия размер на кредита и дори в по-голям”, изтъкна той. И посъветва хората да внимават при отпускането на кредита наред с договора да не им бъде представен недобросъвестно и менителничен ефект, защото при подписването му ще бъдат обвързани.    В студиото на „Бизнес старт” Маргаритов обобщи, че през последните две години КЗП е прегледала общите условия на всички небанкови финансови институции, които отпускат кредити на потребители. В много от случаите при откриване на неравноправни клаузи търговците доброволно са ги отстранявали. „Ако не сме обхванали всички, със сигурност и нововъзникналите ще бъдат прегледани, когато бъдат регистрирани в БНБ.  По думите на председателя пстъпващите в Комисията жалби от граждани най-вече са свързани с изискването на допълнителни нерегламентирани такси. на финала той настоя при възникването на проблеми във връзка с изпълнението на договора, потребителите да търсят съдействието на институциите. Най-наред трябва да се обърнат към предоставилата кредита финансова институция и кредитните консултанти, а на следващ етап – към КЗП като контролен орган и към Помирителната комисия за платежни спорове за намиране на удовлетворително решение и за двете страни.", "date": "2018.01.04", "title": "КЗП: При предсрочно погасяване на заем се дължат лихвите само за периода на ползването му"}
{"url": "http://www.faktor.bg/bg/articles/dokladat-na-ban-aets-belene-bi-struvala-mezhdu-8-i-10-miliarda-evro", "text": "Изграждането на АЕЦ \"Белене\" би струвало между 8 и 10 и половина милиарда евро. Това е записано в доклада за проекта, изготвен от учени от БАН и енергийни експерти, съобщи БНР.  Документът не разглежда възможността за субсидиране на цената на тока от централата, но в него се посочва, че вложените инвестиции могат да се възстановят при цени на електроенергията от между 70 и 80 евро на мегаватчас. Това е казал пред националното радио един от авторите на разработката Антон Иванов:  \"Във всички случаи токът от тази централа, а и от която и да е друга, в хоризонта след 2030 година ще бъде продаван при пазарните условия, каквито са тогава\".  По думите му, вложените инвестиции могат да се възстановят при цени на тока от 70 до 80 евро на мегаватчас.", "date": "2018.01.04", "title": "Докладът на БАН: АЕЦ \"Белене\" би струвала между 8 и 10 милиарда евро"}
{"url": "http://www.faktor.bg/bg/articles/prokuraturata-vnese-obvinitelen-akt-sreshtu-manol-genov-i-nikolay-hristev", "text": "Софийска градска прокуратура (СГП) внесе обвинителен акт в Софийски градски съд (СГС) срещу Манол Генов и Николай Христев.  Генов е обвинен за това, че на неустановена дата в средата на месец март 2017 г. в гр. Асеновград, предоставил имотна облага (парична сума в размер на 100 лв.) на свидетел. Сумата е била предадена на свидетеля чрез обвиняемия Христев и друго лице, за да бъде дадена на жители на гр. Асеновград, с цел да бъдат склонени да упражнят избирателните си права в полза на Манол Генов като кандидат за народен представител - престъпление по чл.167, ал.4, пр.2, във вр. с ал.2, пр.2 от НК.  Николай Христев е обвинен за това, че в периода от неустановена дата в средата на месец март 2017 г. до 25 март 2017 г. в гр. Асеновград, при условията на продължавано престъпление с 2 деяния, предоставил имотна облага (парична сума с общ размер 900 лв.) на две различни лица от гр. Асеновград, за да бъде дадена на другиго – жители на гр. Асеновград, с цел да бъдат склонени да упражнят избирателните си права в полза на Манол Генов като кандидат за народен представител.  Първото деяние е извършено на неустановена дата през месец март 2017 г. и предоставената сума е в размер на 500 лв., а второто на 25 март 2017 г., като предоставената сума е в размер на 400 лв. - престъпление по чл.167, ал.4, пр.2, във вр. с ал.2, пр.2, във вр. с чл.26, ал.1 от НК.  Предстои насрочване на делото от съда.", "date": "2018.01.04", "title": "Прокуратурата внесе обвинителен акт срещу депутата от БСП Манол Генов"}
{"url": "http://www.faktor.bg/bg/articles/srabski-semeen-skandal-ostavi-3-trupa-vav-viena", "text": "С три трупа завърши скандал в сръбско семейство, живеело във Виена, предаде белградският в. Блиц.  Полицаи намериха на 1 януари тяло на мъж в локва кръв, проснато на една от улиците в австрийската столица. Сред разпит на хора от квартала служителите на реда влязоха в апартамента, който бе обитаван от балканците. В жилището пазителите на закона откриха женски труп и малко момиченце в тежко състояние. Детенцето бе откарано в местна болница, където то почина от раните си. Разследването установи, че мъжът по време на разпрата със съпругата си я наръга десетки пъти. След това той преби дъщеря им и сложи край на живота си, хвърляйки се от висок етаж.", "date": "2018.01.04", "title": "Сръбски семеен скандал остави 3 трупа във Виена"}
{"url": "http://www.faktor.bg/bg/articles/ima-zapodozryan-za-shestornoto-ubiystvo-v-novi-iskar", "text": "Очаква се тази вечер МВР да обяви за национално издирване заподозрян за убийството в Нови Искър.  По информация на БНР това е човек, познавал част от семейството. Той обаче все още не е арестуван при полицейската операция, която се провежда в района. Мъжът е с криминално досие и е осъждан, съобщават източници от полицията. Според информацията издирваният е въоръжен. Полицаи откриха мобилния телефон на убитата Кети Кюхова на метри от кладенеца, в който бе хвърлен трупът й, предаде 24часа.  Междувременно над село Луково криминалисти вдигнаха хеликоптер в търсене на заподозрения за шесторното убийство. Заподозрян е осъжданият за изнасилвания Росен. Смята се, че мъжът, малко над 50-те, е имал любовна авантюра с Кюхова.", "date": "2018.01.04", "title": "Има заподозрян за шесторното убийство в Нови Искър"}
{"url": "http://www.faktor.bg/bg/articles/mazh-obra-magazin-v-studenstski-grad", "text": "В ранните часове на днешния ден, около 02.35 часа, Никола Асенов проникнал в магазин за алкохол и тютюневи изделия в Студентския град, като използвал техническо средство, след което откраднал парична сума. Действията на Асенов били забелязани от намиращ се в близост свидетел, който уведомил за това собственика на магазина, а той от своя страна сигнализирал на тел. 112.  Непосредствено след извършване на деянието, Асенов бил задържан от служители на СДВР, а по случая е образувано бързо производство. На Асенов е повдигнато обвинение по НК, за което законът предвижда наказание „лишаване от свобода“ от три до петнадесет години.  Предвид високата обществена опасност на деянието и дееца, както и с оглед обстоятелството, че престъплението е извършено в условията на опасен рецидив, наблюдаващият прокурор е постановил задържане на извършителя за срок до 72 часа, като е разпоредено привеждането му в сградата на СРС на 06.01.2018 г., когато ще бъде разгледано и искане за вземане спрямо него на мярка за неотклонение „Задържане под стража“.", "date": "2018.01.04", "title": "Мъж обра магазин в Студентския град"}
{"url": "http://www.faktor.bg/bg/articles/gotovi-sa-chast-ot-ekspertizite-za-ubiystvoto-na-dete-v-momchilgrad", "text": "Готови са част от назначените експертизи по делото за убийството на 7-годишната Дамла Муса в Момчилград, предаде БНР.  Детето беше открито мъртво в дома си в средата на декември. По случая е задържан неин първи братовчед. Разследването продължава, съобщи заместник окръжният прокурор на Кърджали Димитрина Делчева. \"Готова е една от ДНК-експертизите, изготвена е дактилоскопната експертиза и съвсем скоро разследващите очакват да им бъде представено заключението на техническата експертиза\".", "date": "2018.01.04", "title": "Готови са част от експертизите за убийството на малката Дамла в Момчилград"}
{"url": "http://www.faktor.bg/bg/articles/novini/balgariya/rumen-petkov-shestornoto-ubiystvo-v-novi-iskar-e-nevizhdano-po-brutalnost-i-bezchovechie", "text": "Шесторното убийство в Нови Искър е невиждано по бруталност и безчовечие. Подобно престъпление не би могло да бъде извършено от от емоционално претоварен и неподготвен човек, посочи в студиото на \"България сутрин\" на   бившият министър на вътрешните работи Румен Петков.   \"Важно е в момента службите да бъдат оставени да си свършат работата. Очакванията на обществото са хладнокръвното убийство да бъде разкрито възможно най-бързо и да се раздаде справедливост. Но прибързаните анализи и разсъждения няма да доведат до отговори\", коментира още той. И допълни, че ще бъде доста трудно да се определи дали то е извършено от един или повече души, тъй като през последните 50 години съдебната ни медицина няма подобен аналог. Пред Bulgaria ON AIR aдвокатът Людмил Рангелов уточни, че отхвърля версията причината за бруталния разстрел в Нови Искър са кухи фирми с ДДС, както по-рано съобщиха разследващите. \"Според мен това е храна за журналистите. Извършителят е изпитвал много силна емоция и гняв. А убийствата в къщата са извършени в много кратък период и съдебната медицина трудно ще даде отговор за тяхната поредност\", допълни още Людмил Рангелов. И двамата гости в студиото се обединиха около тезата, че не бива да бъдат разкривани множество подробности около престъплението, тъй като те могат да насочат очакванията на обществото в друга посока, както и да осигурят предимство на извършителя. В двуетажната къща бяха намерени телата на бащата Неделчо Юнаков, на 19-годишния му син Георги, на доведената му дъщеря Нанси на 16 г., на гаджето й Боби, на тъщата, както и на немската овчарка на семейството. А от МВР и прокуратурата обявиха още, че няма да крият информация по случая, защото жестокото убийство е обществено значим проблем.", "date": "2018.01.04", "title": "Румен Петков: Шесторното убийство в Нови Искър е невиждано по бруталност и безчовечие"}
{"url": "http://www.faktor.bg/bg/articles/novini/balgariya/ministerstvoto-na-otbranata-tarsi-50-gvardeytsi", "text": "Националната гвардейска част търси да назначи 50 войници, обявиха от Министерството на отбраната. За приемане на военна служба могат да участват лица, завършили граждански средни или висши училища, а срокът за кандидатстване е 28 февруари, пояснява БНР. Освен гвардейци, армията е обявила още 42 вакантни длъжности. Те са за поделенията в Стара Загора, Карлово, Благоевград, Асеновград, Сливен, Плевен, София и Свобода, както и в Съвместното командване на силите. Кандидатите също трябва да са лица, изпълнявали кадрова военна служба. В армията има недостиг на около 5000 военнослужещи. От Нова година заплатите на определени длъжности бяха повишени средно със 70-80 лева. Министерството многократно е посочвало, че заплата за кадрови военен от около 720 лв. не би привлякла младите хора. Министърът на отбраната Красимир Каракачанов е споделял надеждата си повишението да направи привлекателна и службата в армията.", "date": "2018.01.04", "title": "Министерството на отбраната търси 50 гвардейци"}
{"url": "http://www.faktor.bg/bg/articles/novini/svyat/makron-izkazvaniyata-na-sasht-izrael-i-sauditska-arabiya-shte-vkarat-zapada-vav-voyna", "text": "Френският президент Еманюел Макрон призова да се води постоянен диалог с Иран и заяви, че страни като Съединените щати, Израел и Саудитска Арабия, които критикуват ядреното споразумение, \"с изказванията си ще вкарат Запада във война\", предаде \"Франс прес\", цитирана от БНР. Президентът на Франция заяви, че трябва да се увеличи международният натиск над Иран, но не и да се прекъсват разговорите. \"Виждаме официалните изказвания на САЩ, Израел и Саудитска Арабия, които са наши съюзници в много отношения. Такива изказвания могат да ни вкарат във война с Иран. Много е важно ние да съхраним баланса в тази ситуация\", каза Макрон и допълни: \"Нужна е регионална стратегия за ограничаване на иранските действия в региона. Ако обаче прекъснем всякакви разговори има риск да се стигне до елементи от изключително брутален конфликт\".", "date": "2018.01.04", "title": "Макрон: Изказванията на САЩ, Израел и Саудитска Арабия ще вкарат Запада във война"}
{"url": "http://www.faktor.bg/bg/articles/novini/balgariya/vsyako-10-to-domakinstvo-v-sofiya-se-otoplyava-s-nafta-vaglishta-ili-darva", "text": "Всяко 10-то домакинство в София се отоплява с нафта, въглища или дърва - това са 54 802 жилища, сочат данните от специална карта на тези сгради, изготвена от Центъра за научни изследвания и проектиране към Университета по архитектура, строителство и геодезия по поръчка на общинската инициатива “Зелена София”.  От общо 595 691 жилища в столицата 9,2% ползват въглища, дърва или нафта за отопление. 47,8%, или 284 528 сгради, се топлят с парно, а 18,7% (111 452 имота) - на ток. С други източници през зимата се отопляват 2301 сгради, или 0,4%. Най-големи емисии на фини прахови частици заради горенето на дърва и въглища - над 230 килограма за една година, са отчетени в селата в районите Нови Искър и Кремиковци, кварталите “Левски”, “Подуяне”, “Редута”, “Орландовци”, “Факултета”, “Суходол”, “Горна баня”, “Владая”, “Бояна”, “Драгалевци”, “Симеоново” и др. Най-високо ниво на азотните окиси - над 150 килограма годишно, освен в посочените територии е регистрирано и в “Бенковски”, “Княжево”, Бистрица, “Панчарево”, Кокаляне, Мърчаево, м. Малинов дол и Банкя, обясниха от Столичната община пред \"24 часа\".", "date": "2018.01.04", "title": "Всяко 10-то домакинство в София се отоплява с нафта, въглища или дърва"}
{"url": "http://www.faktor.bg/bg/articles/novini/svyat/patriarh-iriney-sarbiya-ne-mozhe-da-podari-kosovo", "text": "Сръбският патриарх Ириней заяви, че Сърбия никога няма да може да подари Косово и Метохия и все още не е дошло време за посещение на папа Франциск в Сърбия, съобщава белградският вестник \"Политика\". \"Може Косово да бъде отнето, да бъде окупирано, каквото е днес, но Сърбия никога не може да каже, \"ние подаряваме това\", тъй като това, което се подарява, се губи завинаги, а онова, което се отнема със сила, се връща по същия начин\", казва патриархът на Сръбската православна църква в интервю за телевизия \"Храм\", коментирайки вътрешния диалог за Косово. Патриарх Ириней изразил надежда, че това е мнението и на ръководството на държавата.", "date": "2018.01.04", "title": "Патриарх Ириней: Сърбия не може да подари Косово"}
{"url": "http://www.faktor.bg/bg/articles/toni-blear-predupredi-britantsite-che-vremeto-v-koeto-mogat-da-sprat-brekzit-izticha", "text": "Бившият британски премиер Тони Блеър предупреди британците, че времето, в което те могат да спрат Брекзит, изтича, съобщава EurActiv. Според Блеър, който бе министър-председател, избран от редиците на Лейбъристката партия в периода 1997-2007 г., страната му ще бъде по-бедна и по-слаба, ако излезе от ЕС, предава Фокус. „Правим грешка, която съвременниците не могат да разберат и която бъдещите поколения няма да ни простят“, коментира бившият премиер. Според него, „2018 г. ще бъде последният шанс да се разбере дали нов тип отношения със Съюза ще бъдат по-добри от вече съществуващите.", "date": "2018.01.04", "title": "Тони Блеър предупреди британците, че времето, в което могат да спрат Брекзит, изтича"}
{"url": "http://www.faktor.bg/bg/articles/novini/balgariya/koshlukov-dokato-ne-mi-pokazhat-polovite-organi-na-tretiya-pol-shte-prodalzha-da-smyatam-che-ne-sashtestvuva", "text": "Разбира се, трети пол няма, или поне аз не съм виждал. А докато не ми покажат половите органи на третия пол, ще продължа да смятам, че не съществува :)  Обърквацията идва от понятието gender, което ние не ползваме, може би най-близкото нещо на български е понятието за граматичен род, както пролетта е в женски род, макар и да не е от женски пол. Условност, с която в обществото обозначаваме някакви категории, но не строго полови. Обаче натрапчивото желание на някои политици да регулират сфери, които са лични и дълбоко интимни, води до тежки обърквации, които не са безобидни. Опасението, че така се отваря вратата за бъдещи поразии е основателно. Защото ще тръгнат едни директиви за образованието - как да преподаваме на децата тия джендър-мендър купешки думи и социални роли, как да ги третираме в законите, как да разграничаваме всичките видове отклонения от нормата - защото не е работа на държавата да описва видовете травестити и съответните им тоалетни, как да ги наричаме, за да е политически коректно и т.н.  Не е работа на държавата да се занимава с това, което някой прави под юргана. Нито с това, как се чувства мъж, който си мисли, че е жена, или пък Наполеон, все тая. Тази конвенция не е толкова проблемна, колкото излишна в този си вид. Ако искаме да спрем насилието над жени, което е целта на Истанбулската хартия, нека се занимаваме с това. Не с нестереотипните роли на пола, както са написали. С тях се занимават друг вид специалисти, медицински включително", "date": "2018.01.04", "title": "Емил Кошлуков: Докато не ми покажат половите органи на третия пол, ще продължа да смятам, че не съществува"}
{"url": "http://www.faktor.bg/bg/articles/novini/svyat/7-ruski-samoleta-sa-unishtozheni-v-siriya-pri-ataka-sreshtu-bazata-hmeymim", "text": "Най-малко седем руски самолета са били унищожени от бунтовнически артилерийски обстрел срещу военновъздушната база Хмеймим в Сирия на 31 декември, пише руският вестник \"Комерсант\", който се позовава на два източника в МО. Това е най-тежката загуба на въоръжение за Русия от началото на въздушната й кампания в Сирия през есента на 2015 г.  При нападението има над 10 ранени руски военнослужещи, добавя изданието. Най-малко четири бомбардировача Су-24, два изтребителя Су-35 и един транспортен самолет Ан-72, както и един склад за муниции са били унищожени при обстрела, пише \"Комерсант\", цитирайки два \"военно-дипломатически\" източника. Министерството на отбраната потвърди днес обстрела на авиобазата и съобщи, че двама руски военнослужещи са загинали.", "date": "2018.01.04", "title": "7 руски самолета са унищожени в Сирия при атака срещу базата \"Хмеймим\""}
{"url": "http://www.faktor.bg/bg/articles/novini/balgariya/broyat-na-bezrabotnite-u-nas-e-spadnal-s-nad-45-na-sto-za-poslednite-13-godini", "text": "Броят на безработните у нас е спаднал с над 45 на сто за последните 13 години - от 449,1 хил.души до 247,2 хил. души за периода 2003-2016г., показва анализ на Българската търговско-промишлената палата (БТПП), разпространен от пресцентъра на работодателската организация. Коефициентът на безработица е намалял от 13,7 на сто през 2003г. до 7,6 на сто за 2016г. , а за третото тримесечие на 2017 г. е достигнал нива от 5,8 на сто по данни на НСИ и съответно 200,2 хил. безработни. Единствено Румъния е с по-ниска безработица от нашата по последни данни с коефициент на безработица от 5,2 на сто. В съседните страни се наблюдават значително по-високо нива на безработица - Сърбия -15,6 на сто, Македония- 23,2 на сто, Гърция- 20,7 на сто, Турция- 10,7 на сто (по данни на Международния валутен фонд от World Economic Outlook 2017). Тази положителна за страната ни статистика се дължи на подобряване на бизнес климата, но и на недостига на кадри, който е основен проблем пред бизнеса, видим от проучванията на БТПП, пише БТА. Най-голям е броят на безработните със средно образование - 99,6 хил. души; с основно, начално и по-ниско - 65,3 хил. души и най-малък е броят на хората с висше образование - 35,2 хил. души. Голяма част от тези хора не могат да си намерят работа, поради ниската квалификация, която имат. От друга страна има още 205 хиляди души от населението, които не търсят работа, макар да имат готовност да почнат. Този своеобразен резерв за пазара на труда обаче в последните години силно намалява - през 2011 г. тази група хора са били 284 хиляди души.  Проучванията на БТПП показват, че компаниите изпитват силен недостиг на квалифицирани кадри, като най-много се търсят IT специалисти, хора, завършили машинно инженерство, както и служители в туристическия бранш, транспорта и строителството.", "date": "2018.01.04", "title": "Броят на безработните у нас е спаднал с над 45 на сто за последните 13 години"}
{"url": "http://www.faktor.bg/bg/articles/novini/svyat/mkd-kakva-e-realnostta-pred-pregovorite-za-imeto-na-makedoniya", "text": "На 18 и 19 януари в Ню Йорк ще се проведе новият кръг от „преговорите за името“ между представителя на Македония Васко Наумовски и на Гърция Адамантиос Василакис и с посредничеството на ООН в лицето на Матю Нимиц, и ако се следят коментарите на полиците, човек би решил, че двете държави стоят на прага на решаването на проблема, обелязва македонското електронно издание МКД, цитирано от \"Фокус\".  Премиерът Зоран Заев често повтаря, че т.нар. „спор за името“ може да се реши през първата половина на 2018 г., оптимист е и гръцкият министър-председател Алексис Ципрас.  Изданието обаче задава въпроса: „Каква е реалността?“ В гръцкия парламент например има разделение по въпроса. В Скопие пък все още не са отстъпили своите позиции относно езика на страната и македонската идентичност. Междувременно в Гърция вече има спекулации относно какво може да бъде новото име на Македония, като повечето от хората смятат, че републиката първо ще смени името си, а чак след това ще започнат преговори относно проблемите около езика и идентичността. Очакване, което не отговаря на реалността, пише още изданието.  От друга страна Македония все още е далече от постигането на единна позиция. Премиерът е оптимист, министърът на външните работи Никола Димитров е по-сдържан, а опозиционната партия ВМРО-ДМПНЕ още няма ясна позиция.", "date": "2018.01.04", "title": "МКД: Каква е реалността пред преговорите за името на Македония ?"}
{"url": "http://www.faktor.bg/bg/articles/obshtestvo/zakon-i-red/grupa-romi-sa-napadnali-gorski-inspektori-v-zemlishteto-na-selo-strupets", "text": "За пореден път горски служители са нападнати от роми. Случката се разиграла при проверка на конска каруца, натоварена с дърва за огрев и движеща се по черен път в землището на село Струпец, община Роман - врачанско. Това съобщиха от пресцентъра на Изпълнителната агенция по горите.  Служителите на Регионална дирекция по горите - Берковица са атакувани от от цигани, въоръжени с брадви, мачете и моторни триони. Горските инспектори са произвели контролни изстрели със служебно оръжие във въздуха с цел преустановяване нападението. Това им действие обаче не дава резултат. За избягване на пряко съприкосновение с ромите, горските служители се оттеглят, при което по тях са хвърлени брадви и мачете, като последното се забива в предното стъкло на служебния автомобил. Не се съобщава за пострадали.", "date": "2018.01.04", "title": "Група роми са нападнали горски инспектори в землището на село Струпец"}
{"url": "http://www.faktor.bg/bg/articles/obshtestvo/zakon-i-red/karakachanov-ubiystvoto-v-novi-iskar-akt-na-othvarlen-chovek", "text": "Проучено е лицето, опасен, въоръжен, оръжието е в него и затова най-вероятно не е открито, каза военният министър. Не става въпрос за организирана престъпна група, а за лице с извършени криминални престъпления. То е издирвано и за престъпления в чужбина. Всичко се знае за убийството. Най-вероятно става въпрос за акт на отхвърлен човек. Това коментира военният министър и вицепремиер Красимир Каракачанов пред Канал 3 във връзка с шесторното убийство в Нови Искър. Той поздрави екипа на главния секретар на МВР Младен Маринов за бързото разкриване на тежкото престъпление.", "date": "2018.01.04", "title": "Каракачанов: Убийството в Нови Искър - акт на отхвърлен човек"}
{"url": "http://www.faktor.bg/bg/articles/politseysko-uchenie-za-evakuatsiya-v-ndk", "text": "Учение на столичната полиция блокира района около НДК в 20.00 часа, съобщиха от СДВР.  Униформените разиграват евакуация при евентуален пожар, като част от подготовката им за предстоящото европредседателство, чийто основни събития ще бъдат именно в двореца на културата. Столичната полиция се извинява предварително на гражданите за причиненото неудобство, допълват от вътрешното министерство.", "date": "2018.01.04", "title": "Полицейско учение за евакуация в НДК"}
{"url": "http://www.faktor.bg/bg/articles/novini/svyat/vlak-deraylira-v-shveytsariya-zaradi-silen-vyatar", "text": "Лошо време причини проблеми в Европа - 8 души са ранени, след като влак излезе от релсите при зимна буря в Швейцария. Влакът е дерайлирал в района на Монтрьо. Смята се, че причината е силният вятър, достигнал на места 195 километра в час. Има много паднали дървета, скъсани са много елкетропроводи, хиляди домове са без ток. Бурята \"Елинор\" взе три жертви. Мъж беше премазан от паднало дърво във Франция, а други двама бяха отнесени от голяма вълна в Испания. Стотици хиляди домакинства по атлантическото крайбрежие са без ток. Предупрежденията за опасно време остават и за днес.", "date": "2018.01.04", "title": "Влак дерайлира в Швейцария заради силен вятър"}
{"url": "http://www.faktor.bg/bg/articles/novini/svyat/polsha-i-ungariya-otnovo-se-obyaviha-sreshtu-kvotite-za-migranti", "text": "Унгария и Полша отново отхвърлиха политиката на Брюксел за прием на мигранти. На среща в Будапеща унгарският министър-председател Виктор Орбан и новия премиер на Полша Матеуш Моравецки посочиха страните от Централна Европа като пример за стабилно икономическо развитие. Двамата отново заявиха общата позиция, че няма да приемат мигранти според квотите за разселване на Европейската комисия. „Ние отхвърляме категорично този подход и смятаме, че това трябва да бъде суверенно решение на отделните държави. Смятаме, че Европейската комисия няма правомощията да налага такива решения”, посочи Моравецки. „Европейската политика за миграцията не работи и на практика се провали шумно. Очевидно е, че хората в Европа не искат имигранти”, заяви Орбан.", "date": "2018.01.04", "title": "Полша и Унгария отново се обявиха срещу квотите за мигранти"}
{"url": "http://www.faktor.bg/bg/articles/novini/balgariya/asen-genov-i-karolev-se-hvanaha-za-gushite-zaradi-bansko", "text": "Блогърът и участник в екопротестите Асен Генов и икономистът Владимир Каролев почти се хванаха за гушите заради втория лифт на Банско в студиото на \"Здравей, България\" на Нова телевизия. Отправиха се и лични обвинения. Владимир Каролев беше поставен на тясно, апропо. \"Важното е да завършим разговора с декларация за конфликт на интереси. Г-н Каролев, имате ли запориран хотел на Банско\", попита Генов. \"Нямам запориран хотел. Ти в час ли си? Какво ми четеш нещо, което аз го знам. Къде го видя, че е запориран?\", скочи Каролев.  \"2 милиона лева е запорът. Вие сте в технически фалит\", обясни Генов.  \" Е, и като има запор? Кой е в технически фалит? Виж с каква кола дойдох, ти луд ли си, нормален ли си?  Имам 12,5 % от хотел с 40 места в Банско. Капитализмът е процес, в който някой път правиш грешки\", обясни гневно Каролев. \"Това с протестите е работа на 100-200 политически ангажирани хора, които се явяват на избори, но нищо не печелят, ти не се явяваш на избори, ти си се пришил там\", продължи той.", "date": "2018.01.04", "title": "Асен Генов и Каролев се хванаха за гушите заради Банско"}
{"url": "http://www.faktor.bg/bg/articles/novini/balgariya/rumen-porozhanov-nyama-osnovanie-za-drastichno-uvelichenie-na-tsenite-na-hranite", "text": "\"Винаги, когато има повишаване на цената на тока има прогнози за поскъпване на цените на храните. Токът е компонент на себестойността на даден продукт, но поскъпването няма да е драстично\", прогнозира пред бТВ министърът на земеделието и храните Румен Порожанов.  \"Извършени бяха над 2800 проверки на местата за производство и търговия на хранителни продукти. За съжаление нарушенията се повтарят. Това са липса на документи за произход на стоката, изтекъл срок на годност, липса на условия за правилно съхранение. Имаме унищожени към 400 тона негодни храни\", съобщи той.  \"Двоен стандарт при храните в Западна Европа и в Българи има\", призна Румен Порожанов.  \"Констатациите са за различни съставки в продуктите. Това е дискриминационна и нелоялна търговска практика. Без единно европейско законодателство няма да можем да отстраним проблема\", коментира министърът.", "date": "2018.01.04", "title": "Румен Порожанов: Няма основание за драстично увеличение на цените на храните"}
{"url": "http://www.faktor.bg/bg/articles/novini/svyat/hristiyan-demokratite-i-sotsial-demokratite-v-germaniya-se-sporazumyaha-za-pregovori", "text": "Християн-демократите и социал-демократите в Германия се споразумяха да преговарят за коалиционно правителство. Консултациите по същество ще започнат в неделя. На първата за новата политическа година среща двете формации обсъждаха технически въпроси. След предварителните разговори лидерите на двете парламентарни фракции излязоха с общо изявление, че доверието между тях се е повишило и че започват преговори за сформиране на голяма коалиция между двете основни политически сили. Германските социадемократи започват преговори за голяма коалиция с християндемократите Нов кабинет в Германия може да има най-рано през февруари „Водим проучвателни преговори. Така че нямаме споразумение по същество. Но всички знаем, че са необходими ефективност и динамичност. За да постигнем това, е необходима добра подготовка и именно затова се бяхме събрали днес”, посочи Александер Добринд, който е председател на парламентарната група на ХДС.", "date": "2018.01.04", "title": "Християн-демократите и социал-демократите в Германия се споразумяха за преговори"}
{"url": "http://www.faktor.bg/bg/articles/novini/balgariya/t-andreeva-za-tretiya-pol-svetat-sashtestvuva-blagodarenie-na-yasnite-tsennosti-varhu-koito-e-stapil-da-ne-gi-obarkvame", "text": "\"В света има два пола - мъжки и женски, които определят поведенческите ни реакции. Ако отнесем всичко до биологията, всичко друго извън това, са нови течения. На едни хора им е хрумнало, че човек не е само физика. Те са въвели още един термин - психологически или пол\", коментира пред БНТ бившият здравен министър д-р Таня Андреева. \"Търси се начин да се отварят врати за нещо друго, което различни кръгове искат да реализират. Искат да ни обучават на нестереотипни роли. Затрудних се да изчета всички конвенции, които са приети по темата от 1950 г. насам\", каза Андреева. \"Превенцията на насилието над жените трябва да е национална политика, но да не объркваме ценностите, светът съществува, благодарение на ясните ценности, върху които е стъпил. Това не изключва всеки един от нас да живее както пожелае, да има отношения с когото пожелае. Но нека не бъдат въвеждани нови правила, по които хората да живеят против природата\", заяви тя.", "date": "2018.01.04", "title": "Т. Андреева за \"третия пол\": Светът съществува, благодарение на ясните ценности, върху които е стъпил, да не ги объркваме"}
{"url": "http://www.faktor.bg/bg/articles/novini/balgariya/i-veselinov-v-istanbulskata-konventsiya-pishe-che-ima-sotsialen-pol-razlichen-ot-mazhki-i-zhenski-i-tova-ni-pritesnyava", "text": "Обсъждането на Истанбулската конвенция предизвика остър дебат в политическите среди като дори от Патриотичния фронт излязоха с нарочна декларация, в която се обявяват против гласуването й. Причината за спора са твърденията, че в нея съществува понятието \"трети пол\". Журналистката Юлияна Методиева и Искрен Веселинов, зам.-предс. на Обединени патриоти и ВМРО влязоха в спор в студиото на БНТ. По думите на Методиева в конвенцията не става дума никъде за понятието \"трети пол\", а как да се разследва насилието при жените. Веселинов коментира, че от Обединени патриоти нямат претенции по текстовете за насилието, а за формулировките, които позволяват претенции от самоопределящи се по друг начин като пол. \"Какъв е този \"трети пол\" и въвеждане на някакви измислени страхове. Темата не е третият пол, а насилието срещу жените,която конвенцията настоява да бъде инкриминирана, за да може да бъде разследвана. Конвенцията дава силни инструменти за защита на хора,претърпели насилие. \"В конвенцията има текстове срещу насилието, които са безспорни. Има обаче нещо, което нас ни притеснява. Става дума за \"пол\" и небрежно въведеното на едно място \"социален пол\" и системно въведена в цялото тяло на конвенцита грижа за това да бъдат разрушавани стереотипните роли на мъжа и жената в даденото обществото. Когато ти казват, че пол означава социално изградени роли, поведение, дейности и характеристики, които определено общество смята за подходящи за мъжа и жена, възниква въпрос. Ако едно общество смята, че някой е жена, той става жена, ако смята, че е мъж, той става мъж. Тук пише, че има социален пол, различен от мъжки и женски, и това ни притеснява.", "date": "2018.01.04", "title": "И. Веселинов: В Истанбулската конвенция пише, че има социален пол, различен от мъжки и женски, и това ни притеснява"}
{"url": "http://www.faktor.bg/bg/articles/novini/svyat/ruskata-aviatsiya-ubi-nad-20-tsivilni-v-siriya-sred-tyah-3-detsa-i-11-zheni", "text": "Най-малко 23 цивилни са убити близо до Дамаск при руски въздушни удари, съобщи Сирийският център за наблюдение правата на човека, цитиран от Франс прес.  Според неправителствената организация 18 цивилни са убити при руски въздушни удари по град Мисраба, а останалите от обстрел на сирийския режим по други два града.  Сред убитите има три деца, 11 жени, има и десетки ранени.  Руските въздушни удари са били насочени по жилищни блокове в Мисраба.", "date": "2018.01.04", "title": "Руската авиация уби над 20 цивилни в Сирия, сред тях 3 деца и 11 жени"}
{"url": "http://www.faktor.bg/bg/articles/novini/balgariya/bsp-varvi-po-plana-ne-podkrepya-ratifikatsiyata-na-istanbulskata-konventsiya", "text": "БСП не подкрепя ратификацията на Истанбулската конвенция, заявиха социалистите в позиция на изпълнителното бюро на партията. Левицата настоява правителството да оттегли документа и въобще да не го внася в Народното събрание. \"Винаги сме се борили против насилието над жени и деца. Организирали сме и сме се включвали в национални кампании в защита на техните права. Застъпвали сме се за равнопоставеност на мъжете и жените. И занапред ще отстояваме тези позиции. Но няма как да приемем текстове в Истанбулската конвенция, които задължават : \"страните да предприемат мерки за насърчаване на промени в социалните и културни модели на поведение на жените и мъжете с цел изкореняване на предразсъдъци, обичаи, традиции и всякакви други практики, основани на стереотипни роли за жените и мъжете\". Както и : “социален пол\" и “включване на съобразен с развиващите се възможности на учащите се учебен материал по въпроси като нестереотипни роли на пола\", се посочва в изявлението. Червените напомнят, че при обсъждането на проекта тя получава нееднозначна оценка в Комитета на министрите на Съвета на Европа. \"Именно поради това решението на Комитета на министрите за приемането на Конвенцията е формулирано като прието \"без гласуване\"(а не с консенсус), въпреки утвърдената традиция конвенциите да бъдат приемани с консенсус от всички страни членки. Очевидно поради това от откриването на Конвенцита за подписване през месец май 2011 до настоящия момент е ратифицирана от 28 от 47 страни членки на Съвета на Европа. От държавите членки на ЕС 17 са ратифицирали Конвенцията, а 11 не са\", припомня БСП. Социалистите заявяват, че решението за присъединяване към определен международен договор е суверенно право на всяка държава. \"Няма автоматично задължение на държавите членки да ратифицират дадена конвенция. Изненадващо е внасянето на Конвенцията от правителството на Бойко Борисов на първото заседание на МС за 2018 и първото по време на председателството. Очевидно то разделя обществото, противопоставя партиите в коалицията и дори министрите на ГЕРБ на прага на председателството. Един от неговите приоритети, одобрен от кабинета Борисов, е консенсус. С това действие правителството прави точно обратното. То минира възможността да търсим единение по важни за народа ни въпроси и предлага теми, които създават напрежение и омраза. Призоваваме правителството да оттегли решението си и то да не се разглежда в НС\", се казва в позицията на БСП. Преди социалистите Обединените патриоти вече заявиха, че ще гласуват против ратификацията, а четирима от министрите на ГЕРБ също не са приели документа по време на днешното заседание на кабинета. Вицепрезидентът Илияна Йотова обаче застана зад позицията на външната министърка и вицепремиер Екатерина Захариева, която в предишния мандат на кабинета на ЕРБ организира подписването на конвенцията, а днес - и приемането й от министрите. Захариева заяви, че конвенцията третира само защитата на жените от насилие и не визира третия пол, нито еднополовите бракове, пред които ратификацията отваря врата, според националистите.", "date": "2018.01.04", "title": "БСП върви по план, не подкрепя ратификацията на Истанбулската конвенция"}
{"url": "http://www.faktor.bg/bg/articles/iran-tramp-i-pens-podtiknaha-irantsite-da-zapochnat-razmiritsi", "text": "Според правителството на Иран САЩ „са пресекли всякакви граници“ в международните отношения, изразявайки подкрепа към антиправителствените протести в Ислямската република, пише Washington Post. Постоянния представител на Иран в ООН Голамали Хушру се оплака, че президентът на САЩ Доналд Тръмп и вицепрезидентът Майк Пенс са публикували „безброй абсурдни коментари в социалните мрежи, подтикнали иранците да започнат размирици“, пише агенция „Фокус“  Правителството на САЩ все още не е излязло с отговор на обвиненията, че „се е намесило по гротесен начин във вътрешните дела на Иран“.  Агенция „Фокус“ припомня:  Тръмп в серия от коментари в социалната мрежа „Туитър“ изрази подкрепа към протестиращите в Иран. По време на протестите в страната бяха убити най-малко 21 души, а още стотици бяха арестувани.", "date": "2018.01.04", "title": "Иран: Тръмп и Пенс подтикнаха иранците да започнат размирици"}
{"url": "http://www.faktor.bg/bg/articles/novini/balgariya/valezhi-ot-dazhd-i-snyag-dnes", "text": "Ще преобладава облачно време. Главно в Западна и Централна България ще има превалявания - във високите котловинни полета и в Предбалкана - от сняг, в останалите райони - от дъжд.  Значителни валежи не се очакват. Ще духа до умерен северозападен вятър и с него ще нахлува студен въздух. Минималните температури ще са между минус 3 и 2 градуса, а максималните - между 4 и 9 градуса.  Привечер и през нощта срещу петък вятърът ще отслабне, в повечето райони ще стихне, облачността бързо ще намалее.", "date": "2018.01.04", "title": "Валежи от дъжд и сняг днес"}
{"url": "http://www.faktor.bg/bg/articles/novini/balgariya/nyama-da-registrirat-kolite-koito-zamarsyavat-vazduha", "text": "Мерки срещу мръсния въздух. Пътна полиция, Столичната община и екоминистерството ще се борят с вредните емисии на автомобилите още преди регистрирането им.  София подари на столичния КАТ 7 газ анализатора, които ще мерят колко вредни газове излъчват колите. Идеята е да не се издава регистрация на шофьорите, ако нормите са надвишени, пояснява Нова телевизия.  Газанализаторите са една от мерките от програмата на Столичната община за борба със смога.", "date": "2018.01.04", "title": "Няма да регистрират колите, които замърсяват въздуха"}
