{"url": "https://www.faktor.bg/bg/articles/kanadskiyat-premier-prizna-za-genotsid-sreshtu-korennoto-naselenie", "text": "Канадският премиер Джъстин Трюдо призна, че страната му е извършила геноцид срещу коренното население. Така той включи Канада в малобройната група на страните, признали това престъпление – Германия, Камбоджа и Руанда, предаде \"Дарик\".  Смята се, че около 4000 жени и момичета от коренното население са убити или изчезнали през последните 30 години в Канада, но в действителност истинският им брой едва ли някога ще се разбере. По време на предизборната си кампания канадският министър-председател обеща национално проучване на тези случаи, а комисията, която го извърши, заключи, че срещу коренното население е извършен геноцид. Потвърждавайки това заключение, Трюдо предизвика противоречиви реакции в страната на кленовия лист. „Обещахме на канадците, че ще започнем този процес, който ще начертае път към бъдещето“, заяви канадският премиер при обявяването на резултатите от доклада в началото на юни. „Официално беше представен докладът от националното проучване, което заключи, че трагичните прояви на насилие срещу жени и момичета от коренното население се равняват на геноцид“, посочи той. Докладът е установил, че жените и момичетата от коренното население е 12 пъти по-вероятно да бъдат убити или да изчезнат в сравнение с другите демографски групи в Канада и 16 пъти по-вероятно в сравнение с белите жени. Смята се, че около 4000 жени и момичета от коренното население са убити или изчезнали през последните 30 години в Канада, но в действителност истинският им брой едва ли някога ще се разбере. Според документа: „действията, както и бездействието на държавата се коренят в колониализма и колониалната идеология“ и са ключови причини за изчезването на хиляди жени от коренното население. Необходима е цялостна промяна на модела, за да се сложи край на колониализма в канадското общество, заяви председателят на комисията, извършила проучването - Мерион Бълър: „Тази промяна на модела трябва да се случи на всички нива на държавното управление и обществените институции. Идеологията и инструментите на колониализма, расизма и омразата срещу жените, както в миналото, така и в настоящето, трябва да се отхвърли.“ Комисията призна, че терминът „геноцид“ вероятно ще предизвика разнопосочни реакции в страната, но обясни, че внимателно е проучила дефиницията на Обединените нации. Геноцидът има много форми, обясни в интервю за телевизия „СиБиСи“ Мерион Бълър: „Ние, включително аз, мислим за геноцида като за Холокоста или избиването на народа тутси в Руанда. Това е само едно от проявленията на геноцида, а има и други. Изслушахме семейства и оцелели в цяла Канада за поколения на насилие, на нарушаване на правата на коренното население. За деца, които насилствено са били взимани от семейства им. Единственото заключение би могло да бъде – геноцид.“ Канадски анализатори поглеждат обаче и отвъд вътрешната политика и предстоящите през есента избори. В международните отношения всяка дума има тежест, а някои думи са по-тежки от други, пише журналистът Евън Дайър. До изказването на Трюдо единствените държави в света, признали извършването на геноцид, бяха Германия, Камбоджа и Руанда. Украйна смята Голодомор за геноцид, но смята за извършител не себе си, а ръководеният от Сталин Съветски съюз. Турция пък полага неимоверни дипломатически усилия срещу определянето на кланетата и изселването на арменското малцинство в началото на миналия век като „геноцид“.", "date": "2019.06.10", "title": "Канадският премиер призна за геноцид срещу коренното население"}
{"url": "https://www.faktor.bg/bg/articles/novini/balgariya/mrrb-otkri-863-nerednosti-na-proekti-po-op-regioni-v-rastezh", "text": "Залагане на неправомерни критерии за подбор, методика или показатели за възлагане са най-често констатираните нарушения при подготовка и провеждане на процедури за избор на изпълнители по обществени поръчки по проекти, финансирани със средства от Оперативна програма „Региони в растеж“ 2014-2020, съобщиха от пресцентъра на Министерството на регионалното развитие и благоустройството. Пропуските се допускат основно при административната подготовка на тръжната документация. До момента са установени пропуски и са регистрирани общо 863 нередности, като текущо приспаднатите суми по програмата към 10.06.2019 г. са в размер на 22,6 млн. лв. По наложените корекции от страна на бенефициентите са инициирани 559 съдебни административни производства. До този момента с влязло в сила решение на съда в полза на Министерството на регионалното развитие и благоустройството са завършили 131 от тях. 7 дела са в полза на жалбоподателя. Финансови корекции за същите нарушения са наложени и на Столична община като към днешна дата приспаднатата сума е в размер на около 1,6 млн. лв. Основна функция по контрол на Управляващия орган на ОП „Региони в растеж“ е да следи за правилното разходване на средствата от европейската солидарност, за които е отговорен. В изпълнение на задълженията си за гарантиране на прозрачното, законосъобразно и равнопоставено прилагане на правилата и нормите при усвояването на европейски средства. Управляващият орган извършва проверки на възлаганите от бенефициентите обществени поръчки. Чрез механизма за налагане на финансови корекции в резултат от установени нарушения се цели да не се допусне извършването на разход, който е незаконосъобразен. Финансовите корекции са и инструментът, с който може да се отстрани пропуск в бюджета, причинен от допусната грешка.", "date": "2019.06.10", "title": "МРРБ откри 863 нередности на проекти по ОП \"Региони в растеж\""}
{"url": "https://www.faktor.bg/bg/articles/novini/svyat/boris-dzhonsan-vleze-v-bitkata-za-lider-na-konservatorite-s-obeshtanie-da-svali-danatsite-na-bogatite", "text": "Във Великобритания надпреварата за мястото на Тереза Мей като лидер на Консервативната партия стартира официално, като повечето от основните претенденти излагат своите платформи, в някои от които изобилстват щедри обещания за решаване на кризата около Брекзит.  Пълният списък ще стане ясен всеки момент, а процедурата по гласуването би трябвало да стартира на 13 юни. Тереза Мей ще продължава да изпълнява задълженията си като премиер, докато не бъде излъчен неин наследник. Още сутринта фаворитът според анкетите, за поста Борис Джонсън взриви медийното пространство с обещание, че ще намали данък общ доход за хората, печелещи повече от 50 000 паунда годишно. Вчера той каза, че няма да плати 39 милиарда паунда от сметката по развод, докато Брюксел не се съгласи на по-добри условия за излизането на Великобритания от ЕС. Обещанието за данъците бе определено от опозицията като „абсолютен цинизъм“ при положение, че кризата в училищата, полицията и социалните грижи се задълбочава.  Ето обаче какво казаха днес някои от другите големи играчи в надпреварата. Министърът на въшните работи Джеръми Хънт предупреди за опаснотта от общи избори за Консервативната партия и допълни: „Ако ние участваме в избори, преди да сме реализирали Брекзит, ще бъдем унищожени. Притиснати от партията „Брекзит“ отдясно и от либералдемократите отляво, просто ще разчистим пътя на лейбъристите по средата. И ако това се случи в национален мащаб, това ще е краят на Брекзит.“ Бившият министър за Брекзит Доминик Рааб: „Аз съм брекзитиър по убеждение с план, дисциплина и фокус за извеждането ни извън ЕС до края на октомври. Аз съм брекзитиър, на когото може да се разчита.“ Ако Брюксел не отстъпи в преговорите, Рааб е готов за излизане без сделка на 31 октомври. И министърът на здравеопазването Мат Ханкок: „Ако просто станем Брекзит партия, с нас е свършено. Трябва да изпълним Брекзит и да вървим напред. И най-добрият начин да сторим това е с някого, който може да обърне страницата с люти битки през последните три години. Трябва ни лидер не само за следващите 6 седмици или 6 месеца, а за следващите 6 години и отвъд. Не лидер за оставане или напускане на ЕС, а лидер за бъдещето“. Със сигурност през следващите дни ще чуем още много пламенни изказвания, но в крайна сметка депутатите ще имат думата за излъчване на последните двама кандидати. Тогава членовете на Консервативната партия ще изберат новия си лидер.", "date": "2019.06.10", "title": "Борис Джонсън влезе в битката за лидер на консерваторите с обещание да свали данъците на богатите"}
{"url": "https://www.faktor.bg/bg/articles/novini/balgariya/neno-dimov-segashnata-formula-na-upravlenie-ima-badeshte-pone-oshte-dve-godini", "text": "\"Мерките за борба със замърсяването на въздуха са обезпечени с ресурс от 700 милиона лева. Ние даваме парите, отговорността е на общините. Ако се постига реален резултат, значи е сработил, ако не - ще санкционираме кмет. Реално единственият замърсител, с който България има проблем, са фините прахови частици\", заяви пред Канал 3 Нено Димов, министър на околната среда и водите.  \"Никой не очаква резултатът да е в рамките на 24 часа или година, но тези проекти ще бъдат реализирани от кметове, които ще бъдат избрани наесен - те ще имат достатъчен срок. Сега вече можем да санкционираме, след като сме предоставили ресурс\", подчерта Нено Димов. \"Видин, Горна Оряховица, Смолян, мисля че в Северна България също Враца или Монтана -  са градовете с най-сериозни проблеми заради битовото отопление. Те са бенефициенти още от първата програма, това трябва да реши проблемите\", посочи министърът, като уточни, че Европейската комисия ни следи как инвестираме тези пари:  \"Целта й не е санкцията, а решаването на проблема - докато вървим по графика и постигаме целите, Брюксел няма да ни санкционира\". Нено Димов, който е министър от квотата на ВМРО, коментира резултатите от майските избори за Европейски парламент, както и състоянието на двете коалиции у нас - малката (Обединени патриоти) и голямата (ОП-ГЕРБ).  \"Аз нямам проблеми в правителството, що се отнася до малката коалиция, виждам, че продължава една тенденция - в кампанията част от лидерите на малката коалиция заложиха на лични нападки и това им донесе малко над 1%\", анализира той. Въпреки покачилото се напрежение между партньорите от Обединени патриоти покрай евровота, Нено Димов не вижда предпоставки за предсрочни избори.  \"Това е въпрос, който в края на краищата ще решават лидерите на малката коалиция, а постфактум и с министър-председателя за голямата коалиция. Но след тези избори, които ГЕРБ убедително спечели, а ВМРО се представи категорично успешно, не виждам предпоставки за предсрочни избори\", убеден е Нено Димов, според когото сегашната формула на управлението \"има бъдеще поне още две години\".", "date": "2019.06.10", "title": "Нено Димов: Сегашната формула на управление има бъдеще поне още две години"}
{"url": "https://www.faktor.bg/bg/articles/novini/svyat/golyam-gorski-pozhar-bushuva-v-yuzhna-gartsiya", "text": "Гръцките власти съобщиха, че десетки пожарникари се опитват да овладеят голям горски пожар, който бушува в Южна Гърция, но не застрашава пряко населени райони, предаде Асошиейтед прес, цитирана от БТА.  Противопожарната служба посочи, че огънят е пламнал днес следобед в планински район на полуостров Пелопонес, на около 250 километра западно от Атина. Причината засега е неизвестна. 40 пожарникари, 15 пожарни коли и два самолета участват в борбата с пламъците, съобщи още противопожарната служба.", "date": "2019.06.10", "title": "Голям горски пожар бушува в Южна Гърция"}
{"url": "https://www.faktor.bg/bg/articles/novini/balgariya/a-novakov-zashtitata-na-balgarskiya-transporten-bransh-v-ep-shte-bade-natsionalna-kauza-na-deputatite-ot-vsichki-partii", "text": "\"Защитата на българския транспортен бранш ще бъде национална кауза на всички партии в новия Европейски парламент\", заяви  евродепутатът от ГЕРБ Андрей Новаков, съобщи агенция \"Фокус\". \"Първата ни среща в надпартиен формат за новия Европейски парламент e именно за пакета \"Мобилност\". Оказа се, че сме били прави да искаме той да остане за разглеждане в новия ЕП, защото 1/3 от старите вече не са в ЕП и имаме по-голям шанс. Имаме шанс да постигнем повече, тъй като към момента имаше нарушени процедури, които бяха в наш ущърб. Имаме и нов комисар, с който имаме шанс да постигнем повече\", заяви Новаков и посочи, че между различните партии има единомислие и защитата на бранша и шофьорите ще бъде национална кауза.", "date": "2019.06.10", "title": "А. Новаков: Защитата на българския транспортен бранш в ЕП ще бъде национална кауза на депутатите от всички партии"}
{"url": "https://www.faktor.bg/bg/articles/novini/svyat/upravlyavashtite-sotsialisti-v-albaniya-iskat-impiychmant-na-prezidenta-ilir-meta", "text": "Управляващата в Албания Социалистическа партия взе решение днес да започне процедура за импийчмънт на президента Илир Мета заради спора за провеждането на местните избори. Късно в събота – на фона на продължаващи от месеци протести на опозицията, Мета обяви, че анулира датата за местните избори, които бе насрочил за 30 юни. Според него условията не позволяват провеждането на демократични избори и подкопават всяка възможност за започване на преговори за членство на Албания в ЕС. Премиерът Еди Рама обаче заяви, че вотът ще се състои. Той обясни, че е отменил местните избори, защото те няма да бъдат нито свободни, нито демократични. Според Мета конфликтът между опозицията, която бойкотира вота, и премиера социалист Еди Рама може да прерасне в гражданска война. „Ние, като ръководство на Социалистическата партия, сме убедени, че Илир Мета загуби правото да бъде на този пост. И парламентът на Албания ще започне процедура по освобождаването му от позицията президент на републиката“, каза днес правителствената говорителката Елиса Спиропали. Албанските социалисти имат 74 гласа в парламента, а се нуждаят от 94 гласа, за да свалят Илир Мета. Последната дума за импийчмънт на държавния глава трябва да има Конституционният съд на Албания. Той обаче не функционира, защото през последните няколко месеца всичките съдии, освен само един, или се оттеглиха сами, или бяха отстранени в рамките на реформите за борба срещу корупцията.", "date": "2019.06.10", "title": "Управляващите социалисти в Албания искат импийчмънт на президента Илир Мета"}
{"url": "https://www.faktor.bg/bg/articles/novini/svyat/yens-stoltenberg-rusiya-e-zaplaha-za-nato", "text": "Генералният секретар на НАТО Йенс Столтенберг заяви, че Русия е заплаха за алианса.  В статия, публикувана в сръбския вестник \"Политика\" в понеделник , той отбеляза, че \"агресивните\" политики на Москва са сред основните рискове за сигурността на международната сцена. \"Абсолютно вярно е, че днес сме изправени пред най-непредвидимата ситуация за сигурността от много години насам. Това включва все по-агресивната политика на Русия, кибер заплахите, хибридните заплахи, нестабилността в Близкия изток и Северна Африка и продължаващата терористична заплаха\", посочи Йенс Столтенберг. Той добави, че в отговор на това НАТО \"извърши набързо най-голямото колективно приспособяване на отбраната след Студената война\". Генералният секретар също така посочи пред сръбското издание, че НАТО продължава да играе жизненоважна роля в световните дела и че Алиансът е \"положителна сила за устойчив международен ред\", съобщава БНР.", "date": "2019.06.10", "title": "Йенс Столтенберг: Русия е заплаха за НАТО"}
{"url": "https://www.faktor.bg/bg/articles/a-kutev-korneliya-silovo-nalagashe-resheniya-dokato-veche-nikoy-ne-iskashe-da-ya-iztarpi", "text": "\"Не мисля, че сме имали възможност да спечелим тези избори, 130 хиляди гласа е смазваща разлика\", призна депутатът от БСП Антон Кутев. \"Кампанията беше сбъркана, не може партия като БСП да прибягва до популизъм, грешка беше излизането от парламента\", заяви той. \"Корнелия вече не е председател на НС на БСП, оставката не се гласува, само се потвърждава. Тя се опита да промени партията, но направи много грешки. Една от тях беше, че се скара с всички извън партията, но и с всички вътре в партията\", каза още Кутев. \"Тя е силов лидер, който дълго време успяваше да налага решенията си, за пореден път се опита, но вече никой не искаше да я изтърпи. Като тръгнахме да редим листите пленумът я бламира. Тя ни постави в ситуация, в която рано или късно трябваше да я бламираме. Тя твърди, че НС е решил за излизането от парламента, но още преди пленума тя го каза на медиите\", обясни Кутев. Според него, тя може да направи опит да се върне \"през задния вход\". \"Корнелия за 3 години не създаде правила за избор на лидер. Това, което съм видял досега не става\", категоричен беше той. По думите му, не е възможно да се проведе пряк избор на председател на партията - както и от организационна, така и от финансова гледна точка.", "date": "2019.06.10", "title": "А. Кутев: Корнелия силово налагаше решения, докато вече никой не искаше да я изтърпи"}
{"url": "https://www.faktor.bg/bg/articles/novini/balgariya/ministar-zhelyazkov-shte-nastoyavame-noviyat-ep-da-prerazgleda-paketa-mobilnost", "text": "\"Ще настояваме отново да бъде разгледано на първо четене законодателното предложение по отделните досиета на пакета \"Мобилност\", заяви на брифинг министърът на транспорта, информационните технологии и съобщенията Росен Желязков, цитиран от Агенция \"Фокус\" . \"Направихме координационна среща по покана на Министерството на транспортна, информационните технологии и съобщенията, присъстваха почти всички евродепутати от новия ЕП. Някои не можаха да дойдат, но важното е, че се усети консенсусът на националната позиция по отношение на пакета \"Мобилност\", обясни Желязков. Той посочи, че в момента има институционална несигурност поради това, че двама от докладчиците на пакета вече не са членове на ЕП.  \"Настояваме отново да бъде разгледано на първо четене законодателното предложение по отделните досиета. Ще търсим подкрепата и на другите държави, с които имаме сходни виждания, като по този начин увеличим Групата на единомислещите\", каза още транспортният министър.", "date": "2019.06.10", "title": "Министър Желязков: Ще настояваме новият ЕП да преразгледа пакета \"Мобилност\""}
{"url": "https://www.faktor.bg/bg/articles/otnovo-protest-v-zashtita-na-kmeta-na-bozhurishte", "text": "В Божурище отново излязоха на протест в защита на кмета, съобщава bTV. Днес протестиращите скандираха \"Искаме си кмета!\" и за пореден път поискаха градоначалникът да бъде освободен. Демонстрацията продължи повече от час и половина, като през това време главен път беше затворен за движение. Припомняме, в края на май хората отново излязоха на протест, за да заявят подкрепата си към градоначалника, след като на 28 май, спецпрокуратурата задържа Георги Димов и двама общинари заради подозрения, че с имотни сделки са ощетили местната хазна. По-късно стана ясно, че Димов уредил баща си с евтина земеделска земя. Спецпрокуратурата поиска постоянен арест за кмета. На 6 юни искането беше уважено от Апелативния специализиран съд. Преди съдебното заседание обаче близки на Димов се събраха пред сградата на Специализирания наказателен съд с настояване той да бъде освободен от ареста, тъй като според тях ставащото било \"много добре режисиран спектакъл\".", "date": "2019.06.10", "title": "Отново протест в защита на кмета на Божурище"}
{"url": "https://www.faktor.bg/bg/articles/sadat-ostavi-za-postoyanno-v-aresta-sobstvenika-na-kuchetata-ubili-mlad-mazh", "text": "Районният съд в Своге остави за постоянно в ареста Йордан Карагьозов, чиито пет кучета от породата Кане корсо убиха човек. Инцидентът стана миналата седмица в гориста местност в село Владо Тричков, където 39-годишният местен жител бил нападнат от животните. Установено беше, че той е бил нахапан до смърт и е починал от раните си. Собственикът на животните беше арестуван и обвинен за това, че не е полагал грижи за тях. Съдът обоснова решението си да не го пусне на свобода с това, че има обосновано предположение за вината му, както и, че има опасност да се укрие или да извърши ново престъпление, съобщи bTV. Магистратите се позоваха на показанията на кмета на Владо Тричков - Иван Николов, че от 2016 година многократно е предупреждавал Карагьозов да се грижи по-добре за животните - той ги оставял с дни сами и идвал от време на време да им носи храна. Една от версиите обаче е, че те са били гладни, затова са прескочили оградата и са нападнали човека. В съдебната зала собственикът на кучетата каза само, че съжалява. Защитата му отказа коментар. Решението на Районния съд не е окончателно и подлежи на обжалване.", "date": "2019.06.10", "title": "Съдът остави за постоянно в ареста собственика на кучетата, убили млад мъж"}
{"url": "https://www.faktor.bg/bg/articles/kzp-zapochva-masovi-proverki-po-chernomorieto", "text": "Комисията за защита на потребителите (КЗП) започва активни проверки в туристическите и търговските обекти в морските курорти от началото на следващия месец, съобщиха от комисията. „Надявам се хотелиерите и ресторантьорите по Българското Черноморие да са подготвили добре своите обекти за новия летен туристически сезон. Всички предпоставки за старта му вече са налице. Ние започнахме нашите проверки първо от местата, за които в минали периоди сме установявали, че има проблем – липсвала е категоризация и е била наложена мярката „временно затваряне”, условията не са отговаряли на необходимото за рекламирания брой звезди и пр. Очаквам от средата на този месец вече всички обекти да работят пълноценно и поетапно да продължим своите проверки\", обяви председателят на комисията Димитър Маргаритов. През целия летен сезон в туристическите обекти инспекторите ще проверяват категоризацията и гарантирането на правото на информация за видовете предоставяни услуги в съответното място – хотел, къща за гости и т.н., и за грамажите и цените в менютата на ресторантите. Димитър Маргаритов обясни, че при осъществяването на проверките за съответствие се ползва отработен алгоритъм, който осигурява обективност – т.нар. чек листове, в които са отбелязани изискванията, на които трябва да отговаря съответният туристически обект в зависимост от степента на неговата категоризация. „Понякога се дават препоръки за отстраняването на някои малозначителни несъответствия. По такъв начин искаме да покажем на този, който управлява съответния обект, че има начин пропускът да бъде поправен, хубаво е това да се случи, но ако не бъде изпълнено предписанието в определен срок, следва санкция. Където обаче се установят безспорни отклонения от изискванията за категоризиране, се предприемат по-нататъшни действия”, каза още той. Най-сериозното нарушение е обектът да работи без категоризация и в тези случаи се налага най-тежката мярка – „временно затваряне”. „Когато един турист отиде в такъв обект, той не може да има яснота какво да очаква и изисква от стопанисващия въпросното място за настаняване и практически не разполага с никаква защита. Най-вероятно ще претърпи неблагополучия, независимо от това, че ние ще се намесим и ще затворим този обект”, подчерта Маргаритов. Когато пък обектът не отговаря на изискванията по закон за притежаваната от него категория, тогава няма как да бъде гарантиран очакваният от потребителите комфорт, изтъкна председателят на КЗП. „Ние, освен че налагаме санкция, уведомяваме Министерството на туризма, което като категоризиращ орган има право да намалява категорията на туристически обекти, които не изпълняват изискванията за дадения брой звезди”, добави той.  Маргаритов обобщи най-често срещаните нарушения в туризма. По думите му те са свързани с премълчана или заблуждаваща информация, която формира у потребителя погрешни впечатления за предоставената на вниманието му и приета от него оферта. „Например, посочено е, че в този туристически обект има СПА център, басейн, безплатен паркинг, стаята е оборудвана по определен начин и др. подобни, които той си преценява, че са му важни и заради тях взема уж информирано потребителско решение да отиде там, а впоследствие се оказва, че нещата не стоят точно така”, конкретизира председателят на КЗП. Той уточни обаче, че в последните години подобни примери са по-скоро рядкост. В около 10% от случаите при проверките се констатират нарушения, а жалбите относно качеството на туристическия продукт са едва 4% от всички оплаквания в КЗП на годишна база.", "date": "2019.06.10", "title": "КЗП започна масови проверки по Черноморието, следи лъжат ли ни хотелите със звездите"}
{"url": "https://www.faktor.bg/bg/articles/uvolniha-izpalnitelniya-direktor-na-netinfo-kritikuval-shefovete-na-izdanieto", "text": "С решение на Съвета на директорите на \"Нетинфо\" Христо Христов е освободен от позицията изпълнителен директор, се казва в официално съобщение на \"Нова Броудкастинг Груп\", мажоритарен собственик на медийната група. Ръководството на \"Нова\" информира, че оценява постиганото от Христов и му благодари за работата в компанията. Наскоро Христо Христов, който държи 3% от капитала на \"Нетинфо\", обяви в профила си във \"Фейсбук\", че вижда \"засилена намеса в редакторската политика на сайтовете \"Гонг\", \"Вести\" и \"Дарикнюз\".  Преди това дългогодишният журналист от спортния сайт gong.bg и негов главен редактор от създаването му преди 12 години Николай Александров напусна, според официалната версия по \"взаимно съгласие\", но неофициално - след натиск от страна на новите собственици на \"Нова броудкастинг груп\" – братята Домусчиеви, които притежават и футболния клуб \"Лудогорец\", докато Александров е открит привърженик на ЦСКА.  \"Нова\" държи 70% от акциите на \"Нетинфо\" (освен 3% на Христов останалите 27% са собственост на Радосвет Радев). Сайтовете \"Гонг\", \"Вести\" и \"Дарикнюз\" са част от сделката, при която фирма на Кирил Домусчиев и брат му Георги купи \"Нова броудкастинг груп\".", "date": "2019.06.10", "title": "Уволниха изпълнителния директор на \"Нетинфо\", критикувал шефовете в медийната група"}
{"url": "https://www.faktor.bg/bg/articles/sport/istoricheski-mach-portugaliya-stana-parviyat-shampion-na-ligata-na-natsiite", "text": "Португалия победи Холандия в историческия първи финал в турнира Лига на нациите. Битката на стадион \"Ещадио до Драгао\" завърши с минимален успех за домакините с 1:0. В герой за тима си се превърна Гонсало Гедеш, отбелязал единственото попадение в сблъсъка след точно час игра. И двете единайсеторки получиха по няколко перфектни възможности за реализиране на попадение, но португалците бяха тези, които се оказаха по-ефективни в предни позиции. И двата отбора постигнаха победи на полуфиналите, като Кристиано Роналдо вкара решителен хеттрик срещу Швейцария, а \"лалетата\" елиминираха Англия. Първото полувреме бе белязано от неистовото старание на селекционера на домакините да запази вратата на тима си суха. Изглеждаше така, сякаш всичко бе посветено на тази цел. Неколкократно Сантош подчерта, че сигурността е сред водещите фактори за него и предпочита отборът му да е успешен, вместо просто да играе атрактивен футбол. Борбата за териториално надмощие определено повлия върху качеството на играта, като в известна степен тежките сблъсъци изместиха чистите голови ситуации. Положенията пред вратата на Силесен изглеждаха една идея по-опасни, като обаче стражът на Холандия демонстрира класата си и не позволи да бъде изненадан от Фернандеш и Роналдо. Именно те бяха сред най-дейните футболисти на терена, като се редуваха да създават опасности в полето на \"лалетата\". До голяма степен обезвреден и не опасен както по принцип пък изглеждаше Мемфис Депай. Той не получи нито една възможност да отправи силен изстрел към вратата на съперника - нещо, което неизменно прави в последните си 11 участия с националната фланелка. Матайс де Лихт и Върджил ван Дайк се бяха посветили на опазването на лидера на опонента, в лицето на Кристиано Роналдо. На два пъти това отваряше сериозни пробойни и създаде възможности за Бернардо Силва да навлезе на скорост и дори да стреля към целта, но той не извлече максимума от тези положения. Направи впечатление и това, че Ван Дайк бе изцяло съсредоточен върху действията си в защита и нито веднъж не опита включване в предни позиции при статични положения за тима си. Кристиано Роналдо бе сред най-провокираните и фаулирани футболисти на терена, като на няколко пъти създаде напрежение пред полето на Силесен, именно след отсъждане на фаул срещу него. Реферът Майенко обаче беше непреклонен към опитите за симулация на звездата на \"мореплавателите\", като на два пъти го предупреди неофициално. Така или иначе до почивката попадения във финала в Лигата на нациите не бяха отбелязани. След точно час игра резултатът беше открит. Гонсало Гедеш бе героят за своя отбор, като стреля силно от границата на наказателното поле, Силесен стигна до топката, но не успя да я избие. Асистенцията бе за Силва, който със сигурност заслужаваше поздравления за реакцията си, както и за факта, че избра да подава, вместо да стреля от малък ъгъл. Впоследствие играта се изнерви и нарушенията зачестиха. Въпреки това реферът Майенко не бързаше да показва официални предупреждения. И двамата селекционери извършиха промени в съставите си, като Сантош заложи още повече на защитата, докато Куман търсеше всевъзможни начини да засили мощта на тима си в атака. Той включи Ван де Беек и Промес в игра, но дори и с тяхната намеса, Холандия не успя да се добере до очаквания изравнителен гол. Малко преди края на срещата \"лалетата\" получиха чудесна възможност за изравняване на резултата. Депай бе оставен непокрит в полето на Патрисио и стреля с глава, но стражът на домакините се намеси в последния възможен момент и хвана топката в ръкавиците си. До края на мача нови голове не бяха отбелязани и Португалия постигна нов сериозен успех под ръководството на Фернандо Сантош. Общо от надпреварата португалците печелят 10,5 млн. евро. В историята те завинаги остават като първи носител на трофея в Лигата на нациите.  Измина доста време от последния краен триумф на Холандия, която стана европейски шампион през 1988 година. Част от тима на \"оранжевите\" тогава бе настоящият селекционер на тима Роналд Куман. Красивият сребърен трофей е висок 71 сантиметра и носи общо 10 500 000 евро на носителя му. За загубилия финалист остават 9 милиона евро.", "date": "2019.06.10", "title": "Исторически финал: Португалия стана първият шампион на Лигата на нациите"}
{"url": "https://www.faktor.bg/bg/articles/kultura/ot-dnes-do-nedelya-plovdiv-chete", "text": "17-ят фестивал „Пловдив чете“ се открива днес, ден преди официалната церемония утре с връчването на „Орфеев венец“ за високи постижения в поезията.  От днес до неделя - 16 юни, в Пловдив ще се състоят 35 събития - срещи с писатели и преводачи, премиери на книги, четения и авторски рецитали, дискусии, изложби, филми, концерти. На Малката главна в Пловдив свои книги в Алеята на книгата ще представят над 30 български издателства, а събитията ще се провеждат в целия град.   Между участниците в писателските срещи са писателят Георги Мишев, който ще представи новото издание на романа „Дунав мост“, ще видим  инсталацията на визуалния артист Петко Танчев, познат от работата си в спектакъла „Одисей“  и Operа Open,  и аудио-визуалната инсталация на Рене Карабаш „ Писма на Омар до бъдещата му съпруга“. С премиера на поетичната книга „Сама и обща – 75 стихотворения“ на Божана Апостолова издател и организатор на фестивала, издателство „Жанет 45“ ще отбележи 30-годишен  юбилей.  Тази година във фокуса на феста са децата. Големият „Пловдив чете“ е предшестван от „Младият Пловдив чете“. За първи път в България, точно в „Пловдив чете“ идва холандскитя писател  Хюс Кайер, чиято „Книга за всички неща“  в Холандия се харесва повече от „Малкият принц“. Той е носител на наградата на името на Астрид Линдгрен, наричана „детския Нобел“.  Литературният фестивал, който е под патронажа на министъра на културата Боил Банов, е организиран от Божана Апостолова от Жанет 45, подкрепен е от община Пловдив и е част от Културния календар на града за 2019 година. Всички събития от програмата на „Пловдив чете“ са с вход свободен. Радио Пловдив е медиен партньор на събитието.  Програма за 10 юни, понеделник: 18:00 – Регионален исторически музей, площад „Съединение“ 1: Панчо Панчев представя книгата си с разкази „Съпреживяно“ с участието на акад. Марин Кадиев  18:30 – клуб „Петното на Роршах“, ул. „Йоаким Груев“ 36: Издателство „Лексикон“: Силвия Недкова представя стихосбирката си „Евангелие на тревата“, модератор: Ина Иванова  19:30 – клуб „Петното на Роршах“, ул. „Йоаким Груев“ 36: Издателство „Жанет 45“: Поетът Васил Балев чете текстове от книгите си „Тежест“ (2019), „Стихотворения“ (2014), „Злак“ (2011).  19:30 – клуб Fargo в Дом на киното, ул. „Гладстон“ 1: Издателство „Сиела“ представя „От Балкана до Дунав – посоки за пътешествия в Дунавска България”. С участието на авторите Гавраил Гавраилов, Весела Николаева и Михаил Михов.", "date": "2019.06.10", "title": "От днес до неделя \"Пловдив чете\""}
{"url": "https://www.faktor.bg/bg/articles/manolova", "text": "Над 3 хиляди жалби срещу фирмите за бързи кредити е получила за три години омбудсманът Мая Манолова. Според нея, при тези фирми няма ефективен контрол от държавата. По думите й става дума за неравноправни клаузи в договорите за бързи кредити, с които пряко се нарушават правата на потребителите. Oмбудсманът иска законодателни промени, които да ограничат таксите, дължимите суми да не се променят едностранно от фирмите и да не се изискват банкова гаранция или поръчител. Мая Манолова настоява и да бъде приет Закон за частния фалит. \"България е в топ 5 по лоши кредити. Изискванията, които представят пред клиентите си фирмите за бързи кредити, са трудно изпълними или неизпълними. Имаме случай с така наречените \"кредити за 1 лев\". Да, лихвата наистина е за 1 лв., но задължението да бъде сключен договор с гарант, докарва възнаградителната лихва до ниво от 130 %\", заяви Манолова. По думите и все още има договори в празни полета, без погасителен план, задължение за подписване на запис на заповед. Тя спомена и за онлайн договори, при които клиентът няма пълна информация какви са условията на бързото кредитиране. Преди година чрез законодателни промени бе въведен таван от 50% върху лихвите по бързи кредити.", "date": "2019.06.10", "title": "Манолова: В договорите за бързи кредити масово се нарушават правата на потребителите"}
{"url": "https://www.faktor.bg/bg/articles/bulgargaz-iska-po-niska-tsena-na-gaza-za-tretoto-trimesechie", "text": "\"Булгаргаз“ предложи по-ниска цена на природния газ през третото тримесечие заради алтернативните доставки на „синьо гориво“. Дъщерното дружество на Българския енергиен холдинг /БЕХ/ предложи на КЕВР да утвърди за третото тримесечие цена от 44,90 лв./MWh (без цени за достъп, пренос, акциз и ДДС). Тази цена е с 0,6% или 0,27 лв./MWh по-ниска от утвърдената за второто тримесечие. „Предложената за утвърждаване по-ниска продажна цена на природния газ за ІІІ-то тримесечие на 2019 г., се дължи на договорените от \"Булгаргаз\" ЕАД алтернативни доставки на по-ниски цени, в сравнение с тази по-дългосрочния договор с основния доставчик“, се казва в съобщението на газовия доставчик. Основен доставчик на „синьо гориво“ за страната ни е руският гигант „Газпром“. На 31 май 2019 г. изпълнителният директор на „Булгаргаз“ Николай Павлов обяви, че неговата компания ще поиска по-ниски цени на природния газ, защото е успяла да договори 140 млн. куб.м. газ, различен от руския. Става дума за холандска фирма, която е доставила американско „синьо гориво“. Количествата, които са доставени, са 90 млн. куб. метра за второто тримесечие, и още 50 млн. куб. метра за третото тримесечие.", "date": "2019.06.10", "title": "\"Булгаргаз\" иска по-ниска цена на руски газ заради алтернативното \"синьо гориво\" от САЩ"}
{"url": "https://www.faktor.bg/bg/articles/nov-lider-na-pazara-po-dobiv-na-zlato", "text": "Южна Африка - някогашният лидер в добива и износа на злато в Африка, изгуби водещата си позиция, след като цял век беше глобален номер 1. Към днешна дата страната вече е на второ място по добив в Африка, като отстъпи мястото си на Гана. Причина за това са няколко основни фактора, сред които по-високите разходи на производителите, редовните стачки в страната и затруднения в добива в едни от най-дъблоките мини на Земята, разказва Bloomberg. От друга страна Гана, която развива добива на злато от XIX век насам, печели преднина благодарение на по-ниските разходи, благоприятстващата индустрията държавна политика и развиването на нови проекти. Само през 2018 година добивът там е скочил с 12%. Заради това южноафрикански компании като AngloGold Ashanti и Gold Fields се насочват именно към Гана, където добивът е по-евтин и по-слабо регулиран. В същото време най-голямата компания в индустрията в Южна Африка - Sibanye Gold, съкращава хиляди работни места и се опитва да диверсифицира бизнеса си като залага повече на добива на платина. Неблагоприятните условия за компаниите в минната индустрия в страната са довели до значително свиване на добива независимо, че според изчисленията на US Geological Servey страната има най-големи залежи на благородния метал в света. (money.bg)", "date": "2019.06.10", "title": "Нов лидер на пазара по добив на злато"}
{"url": "https://www.faktor.bg/bg/articles/ikonomika/biznes/pazarnata-kapitalizatsiya-na-maykrosoft-nadhvarli-rekordnite-edin-trilion-dolara", "text": "\"Майкрософт\" (Microsoft Corp.) се превърна в най-скъпо оценената компания в света с пазарна капитализация над 1 трилион долара, след като през петъчната търговия на Уолстрийт нейните акции поскъпнаха с нови 2,8% до рекордно ниво от $ 131,40. Само в рамките на последните четири поредни сесии на търговия акциите на Microsoft поскъпнаха с близо 10%, а от началото на годината - с цели 30 на сто. След петъчното поредно възходящо движение, пазарната стойност на технологичния гигант достигна 1,007 трилиона долара, като на днешния извънборсов пазар акциите продължават да поскъпват с 1,26% към нов рекорден ценови връх от $ 133,05 за една акция. \"Майкрософт\" успя да достигне пазарна капитализация от 1 трлн. долара за пръв път в края на април, превръщайки се в едва трета компания, която достигна тази шампионска кота, след като преди това подобно нещо постигнаха само компаниите Apple и Amazon. Рязкото поскъпване на акциите на Microsoft в последно време доведе до откъсването на компанията по пазарна стойност с повече от 100 млрд. долара пред Amazon.com, чиято капитализация в края на миналата седмица достигна 881,2 млрд. долара въпреки поскъпване на нейните акции в петък с 2,8% до 1806 долара за акция, тъй като те все още се търгуват с 11,5% под рекордния връх около $ 2039 от 4-ти септември 2018-а година. На трета позиция е компанията Apple с пазарна капитализация от близо 875 млрд. долара, въпреки че в петък и нейните акции поскъпнаха силно с 2,7%, но все още са с 18% под техните и рекорден исторически връх около $ 232,07, достигнат на 3-ти октомври 2018-а година.", "date": "2019.06.10", "title": "Пазарната капитализация на \"Майкрософт\" надхвърли рекордните един трилион долара"}
{"url": "https://www.faktor.bg/bg/articles/temenuzhka-petkova-ruskata-federatsiya-e-strategicheski-partnyor-na-balgariya-v-energiynata-oblast", "text": "Руската федерация е стратегически партньор на България в енергийния отрасъл. Уверена съм, че сътрудничеството ни в тази област е ключово за развитието на двустранните отношения. Това каза министърът на енергетиката Теменужка Петкова, която откри петото заседание на работната група по енергетика в състава на Междуправителствената българо-руска комисия за икономическо и научно-техническо сътрудничество, която се провежда в София, съобщиха от пресцентъра на Министерство на енергетиката.   В рамките на срещата България и Русия обсъдиха сътрудничеството помежду им в ядрената енергетика, в газовата и нефтената област, както и в електроенергетиката.   Българската страна информира руските си партньори за основни моменти от разработената процедура за избор на стратегически инвеститор за АЕЦ „Белене“, която вече е публикувана в Официален вестник на ЕС. В процедурата е предоставена възможност за включване на големи консуматори – чрез договори за изкупуване на електроенергия или за придобиване на миноритарно участие в капитала на проектната компания. „Разглеждаме сериозно възможността за участие на „Росатом“ в проекта, каза съпредседателят на работната група от руска страна – заместник-министърът на енергетиката Анатолий Яновский.   Министър Петкова поясни, че срокът за подаване на заявления за участие от потенциалните инвеститори изтича в средата на август тази година.   Българската и руската страна отбелязаха, че продължава реализацията на мерките, заложени в подписаната през 2017 г. Пътна карта за развитие на газопреносната инфраструктура на територията на нашата страна. Българската страна информира, че, след направените промени в Енергийната стратегия, в момента е в ход процес на разширяване на газопреносната инфраструктура на „Булгартрансгаз“ ЕАД от българо-турската до българо-сръбската граница.   В рамките на работната група отново бе подчертано значението на проекта в контекста на перспективата за изграждане на газоразпределителен център на територията на България. Концепцията за газоразпределителен център предвижда доставки на газ от Руската федерация като един от източниците за захранването му.", "date": "2019.06.10", "title": "Теменужка Петкова: Русия е стратегически партньор на България в енергийната област"}
{"url": "https://www.faktor.bg/bg/articles/traycho-traykov-tsenata-na-toka-pri-aets-belene-shte-bade-4-pati-po-visoka-ot-segashnata", "text": "Проектът АЕЦ \"Белене\" е невъзможен, ако правителството се придържа към заявките да не се харчат парите на данъкоплатците. Това коментира в \"Още от деня\" по БНТ бившият икономически министър Трайчо Трайков. Според икономиста проф. Боян Дуранкев са необходими разчети, които да покажат дали е необходима централата, също дали е екологично чисто и дали цената е \"приятна\" за крайния български потребител. Никой не знае каква ще е структурата на българската икономика през 2035 г. и дали тогава ще има експорт на тока, който произвеждаме, каза още Дуранкев. \"Каменната ера не е свършила понеже са свършили камъните. В момента България все още използва въглища и други твърди горива. Нещо, което другите страни имат програми за отказване, въпреки че те са след 2030 г. България има още кюмбета, каруци и коне. Модерната икономика е преминала това състояние. Трябва да се търси решение за структурата на българската икономика\", посочи Боян Дуранкев. От своя страна Трайчо Трайков каза, че цената на електроенергията при АЕЦ \"Белене\" ще бъде 4 пъти по-висока от сегашната. Системата трябва да се базира на нови технологии, а не на системи от XX век., каза Трайков. \"Като цяло мисля, че България върви в правилна посока и неслучайно нещата икономически изглеждат сравнително стабилни. Те не са толкова добри, колкото биха могли да бъдат, но при дадените обстоятелства, това е, което имаме\", посочи той.", "date": "2019.06.10", "title": "Трайчо Трайков: Цената на тока при АЕЦ \"Белене\" ще бъде 4 пъти по-висока от сегашната"}
{"url": "https://www.faktor.bg/bg/articles/rusiya-sled-putin-tri-stsenariya", "text": "Каква ще е Русия след Путин? Ще има ли нови анексии като тази на Крим или поради краха на местната икономика страната ще се занимава предимно със самата себе си? Три възможни сценария очертава известният германски историк в интервю на .  *** \"Смятам, че днешна Русия изобщо не представлява империя. Правя този извод, сравнявайки Русия след 1991 година с предходните исторически формации – например с Царска Русия или със Съветския съюз. След 1991 Русия загуби много територии, които е притежавала именно по царско или съветско време. По-скоро можем да говорим за постимперска Русия. Над нея тегне тежко имперско наследство, имперското мислене все още доминира, но самата тя днес вече не е империя. Трябва да обърнем внимание на факта, че \"присъединените\" територии на Южна Осетия, Абхазия, Приднестровието, Крим имат различен статут. Русия присъедини Крим, което ние считаме за анексия, но е много трудно този ход да бъде сравняван с руските действия по отношение на Приднестровието, Южна Осетия или Абхазия. Защото по редица исторически причини Крим има далеч по-голяма емоционална стойност за Русия, отколкото Приднестровието, Абхазия, или пък Южна Осетия. Представете си, че на някого му хрумне да присъединява Приднестровието към Русия. Това изобщо не би предизвикало онзи невероятен прилив на патриотичен ентусиазъм, който се прояви през 2014 г. по отношение на Крим. Твърде трудно е да се забележи някаква последователна стратегия на Москва, някакъв единен план за връщането на изгубените имперски територии. Политическото ръководство на Русия, според мен, действа според ситуацията, на парче, импровизира. Това изобщо не изключва възможността някой ден Кремъл да реши „да привърже към себе си\" и някои други региони - имам предвид най-вече Беларус. Но и тук не се забелязва някаква последователна, обмислена стратегия или програма. Не сме чули Путин да казва например, че Русия трябва да си върне едни или други изгубени територии. Такова нещо няма\", посочва историкът. На въпрос дали Путин просто не е станал по-предпазлив след неочакваната за него такава остра и единодушна реакция на Запада, санкции от Европа и САЩ в отговор на анексирането на Крим и експанзията в Източна Украйна, проф. Ауст отговаря: \"Да, Путин тогава наистина си беше направил грешно сметките. Спомняме си, че Путин полагаше големи усилия да изгради Евразийския икономически съюз, в който Кремъл много искаше да включи и Украйна. Още от 1991 г. насам един от приоритетите на руската политика бе възможно най-тясното обвързване на Русия с Украйна. Повечето украински президенти бяха наясно с този факт и се опитваха да лавират между Русия и Европейския съюз. Експанзията през 2014 г. сложи край на това. Украйна направи своя избор - проевропейски избор. Така Путин постигна точно обратното на това, към което се стремеше: Русия загуби Украйна – и то завинаги. Вълната от патриотичен възторг постепенно затихна. През 2014 г. можехме да говорим за национален подем около действията на Кремъл, той се усещаше и на първата годишнина след събитията - през 2015, но днес нещата вече изглеждат различно. Все повече критични гласове се чуват във връзка с огромните разходи на Русия: много хора се питат колко пари са дадени за инфраструктурното свързване на Русия с Крим, какви допълнителни социални тежести е поел руският бюджет и колко струва на Русия войната в Донбас. Мартин Ауст прави и прогноза за бъдещето на Русия. Виждам три възможни сценария за Русия след Путин: Първата възможност е да има нещо като продължение на Крим - тоест при всяка удобна възможност Москва да си връща отделни региони. Най-реалният \"кандидат\" в момента изглежда Беларус. Вторият сценарий е точно обратен на първия: възможно е Русия да продължи да влошава икономическите си показатели поради недостиг на ресурси, намаляване на продажбите на енергоносители и на валутни постъпления. Това, от своя страна, ще даде тласък на центробежните сили. Когато Путин си тръгне и централната власт отслабне, недоволното население в регионите ще стане по-смело и по-независимо. В желанието си да се откъснат от опеката на Москва, някои региони дори биха могли да поискат институционна независимост. Третият възможен сценарий за Русия след Путин е нещо средно между първите два: икономическата стагнация и народното недоволство ще доведат до съкращаване на военните разходи и до охлаждане на външнополитическите амбиции. Тогава ще изчезнат и опитите за външни експанзии и страната ще се занимава повече със себе си. Във всеки случай бремето на имперското минало, имперското наследство още дълго ще усложняват бъдещото развитие на Русия - независимо по кой път ще тръгне страната. От това тя не може да избяга. И на още един факт искам да обърна внимание: в исторически план периоди на продължително господство на силни авторитарни личности често за приключвали най-неочаквано, след което са следвали периоди на нестабилност. Вземете например времето на Иван Грозни, Петър Първи и т.н. Попитан можем ли да очакваме след Путин появата на някой нов Хрушчов, Мартин Ауст отговаря: \"Само едно нещо можем да кажем със сигурност: след Путин Русия я очаква ожесточена битка по върховете на властта с неясен изход. Днес е много трудно да предвидим кой би могъл да оглави държавата след Путин. Мисля, че не е оправдано да се правят паралели с периода след Сталин. Тогава вътрешният кръг от кандидати е бил твърде ограничен, докато днес обкръжението на Путин се състои от несравнимо повече претенденти - то е много по-голямо и от това по времето на Елцин. И просто не мога да си представя как тези стотина семейства от най-близкото обкръжение на Путин ще успеят да се споразумеят около някакъв общ кандидат за наследник.\"", "date": "2019.06.10", "title": "Русия след Путин: три сценария"}
{"url": "https://www.faktor.bg/bg/articles/novini/svyat/amerikanski-diplomat-ubi-saprugata-si-zaradi-post-v-belgrad", "text": "Американският дипломат Джейсън Риф е убил съпругата си Лола Гуломова, защото е приела да работи в посолството на САЩ в Сърбия. Жената е получила предложение от Държавния департамент да замине за четиригодишен мандат в американската мисия в Белград и се е съгласила. Тя също е решила да вземе с нея и двете си дъщери. Съпругът се е възпротивил остро на тази идея и последвал семеен скандал, превърнал се в последен за двойката, която е била в процедура на развод. Риф е убил съпругата си с няколко удара с хладно оръжие, а после сложил край и на своя живот. Гуломова е родена в Таджикистан. Тя се е преселила в САЩ заедно със своите родители като дете. Дипломатката се е омъжила за Риф през 2002 г., докато двамата са следвали в престижния университет \"Джон Хопкинс\". Съд във Вашингтон е трябвало да сложи край на брака им в петък - ден след убийството и самоубийството, съобщи белградският в. Блиц.", "date": "2019.06.10", "title": "Американски дипломат уби съпругата си заради пост в Белград"}
{"url": "https://www.faktor.bg/bg/articles/novini/svyat/nashestvie-na-milioni-skakaltsi-na-ostrov-sardiniya", "text": "Нашествие на милиони скакалци в центъра на италианския остров Сардиния буди тревога сред земеделците в региона, където около 2000 хектара вече са опустошени от насекомите, съобщава БТА. Подобно нашествие не е регистрирано от над 60 години, отбелязва Игнацио Флорис, професор по ентомология от университета на Сасари, цитиран от в. \"Стампа\".  На места в най-засегнатата централна част на острова \"килими\" от скакалци покриват терена, алармират от земеделската организация \"Колдирети\".  \"Юни и юли, но също и август са благоприятните месеци за размножаването на скакалците, които използват за целта необработваеми площи, но се местят и в обработваеми земи, за да се хранят\", отбелязват от \"Колдирети\".  От организацията допълват, че за момента каквито и мерки да бъдат предприети за разрешаване на проблема, ще бъдат неефикасни. Едно от възможните решения е обработването на необработваемите площи, представляващи идеалното място за размножаване на скакалците.", "date": "2019.06.10", "title": "Нашествие на милиони скакалци на остров Сардиния"}
{"url": "https://www.faktor.bg/bg/articles/novini/svyat/vzriv-v-kmetstvo-kray-rim-devet-dushi-sa-raneni-vklyuchitelno-i-detsa", "text": "Уличен ремонт предизвика взрив в кметство край Рим. Ранени са девет души, сред които и три деца. При взрива е пострадал и кметът на провинцията Еманюеле Крестини.   Експлозията в триетажната сграда е станала вследствие изтичане на газ, съобщава сайтът ahoraroma.com. Случаят се разследва. Според първоначалните насоки на разследването се смята, че при уличен ремонт е бил прекъснат газопровод, от който е изтекъл газ.", "date": "2019.06.10", "title": "Взрив в кметство край Рим, девет души са ранени, включително и деца"}
{"url": "https://www.faktor.bg/bg/articles/novini/svyat/dve-pravitelstva-ednovremenno-zasedavat-v-moldova", "text": "Две конкурентни правителства едновременно провеждат днес заседания в Молдова, като взаимно се обвиняват в опит за узурпиране на властта, което задълбочава кризата след изборите през февруари, които не излъчиха ясен победител, предаде Ройтерс. В събота лидерите на проевропейския блок АКУМ и подкрепяната от Русия Социалистическа партия се договориха да формират правителство, целящо да се бори срещу корупцията и да държи Демократическата партия на магната Владимир Плахотнюк извън властта. Но партията на Плахотнюк отказа да признае новото правителство и обяви, че премиерът Павел Филип, управлявал до изборите, все още е на власт. Политическата криза заплашва стабилността на една от най-малките и бедни държави в Европа, където Западът и Русия се борят за влияние, посочва Ройтерс. САЩ, ЕС и НАТО настояха двете страни да проявят сдържаност. Русия приветства формирането на новото правителство и изрази надежда за скорошна стабилизация. Лидерката на АКУМ Мая Санду положи клетва като премиер през уикенда и правителството ѝ се събра на заседание в парламента. Кабинетът на Филип пък заседава в сградата на правителството, достъпът до която е блокиран от полиция и привърженици на Демократическата партия. „Тази ситуацията в страната ще продължи докато молдовският олигарх Плахотнюк, който превзе всички институции, е в Молдова“, каза Санду. „Не искаме да нагнетяваме ситуацията. Надявам се, че тези, които се опитват да узурпират властта, знаят позицията си и ще напуснат доброволно“, добави тя. На другото заседание Филип настоя държавните институции да продължат нормалното си функциониране. „Гражданите не трябва да страдат заради политическата криза“, каза той пред министри и шефове на агенции. Споразумението на Санду със Социалистическата партия преодоля безизходицата след изборите през февруари, които не излъчиха ясно парламентарно мнозинство. Но Конституционният съд постанови, че е пропуснат крайният срок за формиране на правителство и това налага предсрочни избори. Санду и президентът Игор Додон, който е бивш лидер на Социалистическата партия, отхвърлиха решението на съда с мотива, че той не е политически независим. Въпреки че и двамата са срещу Плахотнюк, те имат различен политически дневен ред. Санду, която е бивш съветник в Световната банка, иска Молдова да стане членка на ЕС, докато Додон е против и в миналото е критикувал политическото и търговско споразумение, сключено с Брюксел през 2014 г., защото накърнявало отношенията с Русия. ЕС дава помощи на Молдова, но става все по-критичен към Кишинев заради забавянето на реформите. В неделя Конституционният съд отстрани за кратко от длъжност проруския президент Игор Додон, така че Филип да стане временен президент и да подпише указ за разпускане на парламента и предсрочни избори на 6 септември. Додон и Санду не признават този указ.", "date": "2019.06.10", "title": "Две правителства едновременно заседават в Молдова"}
{"url": "https://www.faktor.bg/bg/articles/novini/balgariya/opasno-visoko-nivo-na-reka-dunav-pri-ruse-vidin-i-silistra", "text": "Първа степен за повишено внимание заради високото ниво на река Дунав действа в община Русе. Има подготвена заповед от кмета на общината Пламен Стоилов за втора степен на опасност, която предвижда денонощно наблюдение на речното равнище, но на този етап такава не е обявена. Това каза Спасимир Димитров от дирекция „Обществен ред и сигурност“. „Местата, които са без хидротехнически съоръжения за защита, могат да бъдат залети и там не трябва да има инертни, насипни и опасни товари“, заяви Димитров. В момента се следи и нивото на реките Русенски Лом и Янтра, които са пряко зависими от Дунав, но на този етап при тях няма разливи. По отношение на корабоплаването капитан Иван Жеков от дирекция „Речен надзор“ поясни: „Трябва да се прави преценка за мощността на кораба, дали пътувайки срещу течението, би могъл да се движи или не, тъй като липсата на скорост затруднява управлението му“. Всички защитни съоръжения са изградени за ниво от 881 см, което е повече от метър от настоящия воден стоеж и няма опасност от заливане на бреговата част. И във Видин остава в сила първият етап от плана за действия при високи води на река Дунав. Ежедневно наблюдение на дигите по Дунав и корекции на притоците е въведено от четвъртък във Видин. В действие са четири помпени станции за отводняване от подпочвени води. При необходимост ще бъдат пуснати и още. От Агенцията за поддържане и проучване на реката за последното денонощие отчитат понижение с 8 сантиметра. Нивото на река Дунав при Силистра също се покачва. За последното денонощие с 18 см и вече е с около метър под критичните 777 см. Очаква се през следващите 48 часа нивото на реката да се повиши с нови 39 см. На много места по поречието са избили подпочвени води има и разливи по крайбрежието, типични за сезона.", "date": "2019.06.10", "title": "Опасно високо ниво на река Дунав при Русе, Видин и Силистра"}
{"url": "https://www.faktor.bg/bg/articles/anastasiya-mozer", "text": "Почетният председател на \"Обединени земеделци\" повдигна завесата към някои любопитни моменти от Прехода. Тя бе помолена да  коментира управлението на Иван Костов и да изрази мнение по някои актуални теми. \"Винаги съм казвала добри неща за Иван Костов. ОДС пое управлението на България във време, когато страната беше катастрофирала. Имаше 500 процента инфлация, ние получвахме по няколко долара заплата в парламента. Нямаше нищо по магазините. Уравлението на ОДС изправи Блгария на крака. Върна я на европейската карта.  Ние спечелихме с пълно мнозинство и в края а управлението на ОДС вече беше започнал процесът на възстанояване. Много хора не признават заслугите на Иван Костов. Той беше един костелив орех, нямаше дружелюбен характер и не мога да кажа и че към мен се е държал особено любезно, освен към края на коалицията. Ние тогава бяхме коалиционни партньори с Демократическата партия на Стефан Савов, който беше едно рядко явление в нашия политически живот. Възпитан, истински джентълмен, много търпелив, истински политик. Той яде много гущери от страна на Иван Костов. И едва когато почина, Костов заяви, че го е считал за свой баща, но аз бих предпочела да му беше казал това, докато Стефан Савов беше жив. Бог да го прости. Истинска фигура.  \"Обединени земеделци\" подписаха споразумението с ГЕРБ, защото е демократично представената партия. В парламента няма други демократични партии и ГЕРБ трябва да бъде подкрепен, защото няма алтернатива, каза още Мозер. \"Доволна съм, че ГЕРБ се представи добре на европейските избори и евродепутатите вече работят. Надявам се, да продължат на бъдат активни\", добави тя. Анастасия Мозер заяви, че се надява на бъдещо сътрудничество с ГЕРБ и за местните избори. \"ГЕРБ казват, че ще сътрудничат с всички демократични партии. ТЕ трябва да се отворят към другите партии за да оцелее демокрацията\", заяви почетният председател на \"Обединени земеделци\". Мозер отговори на въпрос дали вижда нещо общо между Иван Костов и Бойко Борисов. \"Общи черти между Борисов и Костов почти няма, защото са много различни по характер. Костов постави България на карата на Европа и Борисов върви в тази посока. Това е общото между тях. Надявам се, че България ще остане в ЕС, защото това е най-великата идея направена от европейците след втората световна война. ЕС трябва да просъществува\" изрази надежда Мозер.", "date": "2019.06.10", "title": "Анастасия Мозер: Стефан Савов изяде много гущери от Иван Костов"}
{"url": "https://www.faktor.bg/bg/articles/novini/svyat/mohamed-halaf-islyamska-darzhava-zagubi-teritoriya-no-ne-i-vliyanie", "text": "\"Ислямска държава\" загуби територия, но не влияние, тя е идеология\", коментира пред БНР журналистът Мохамед Халаф по повод случая на радикализиране на ученик от Пловдив.  По думите му, една част от хилядите бойци са се върнали и са под наблюдение, но само 20% от са имали готовност да сътрудничат, докато другите все още държат на \"Ислямската държава\". Халаф обясни и как става вербуването за участие в групировката: \"Няма материален мотив в голям аспект от дейността на тези хора, напротив - това е идейно вярване в целите на \"Ислямска държава\", защото попадат под такива интернет влияния. Защото, първо, те дават идентичност, те казват на човека, към когото са се насочили, че той може да бъде част от голямо нещо, повече от това, което може да си представи\", обясни Халаф.", "date": "2019.06.10", "title": "Мохамед Халаф: “Ислямска държава“ загуби територия, но не и влияние"}
{"url": "https://www.faktor.bg/bg/articles/novini/balgariya/georgi-ganev-predlagam-dds-da-stane-15-za-vsichko", "text": "\"Не може да се гарантира, че ако се намали ДДС на книги, хляб и лекарства, точно най-бедните членове на обществото ще спечелят, по-скоро ще се намалят разходи, които правят най-богатите\", прогнозира пред бТВ икономистът Георги Ганев. \"Например, най-много ще се намали цената на този хляб, който струва, да речем, 5 лева, а такъв хляб по-бедните хора не могат да си позволят\", даде пример той. Според него, тези предложения \"поставят предимно въпроси\".  \"Всеки, който прави такива предложения, следва да излезе и да представи оценка как точно ще се случи промяната – кой ще бъде засегнат, как точно ще бъде засегнат. В момента потреблението расте по-бързо отколкото икономиката и не е ясно тези промени какво точно ще донесат. Крайно време е в България сериозно да се отнасяме към разходите, правени от държавата, да се следи дали се постигат целите и ако не се постигат, да се сменят политиките\", посочи икономистът. \"Очевидно се предлага на килограм, има състезание кой ще направи най-популярното предложение\", коментира той. \"Аз имам предложение – да намалим ДДС за всичко на най-ниската ставка в Европейския съюз – 15%. Премиерът заяви, че имаме 3 млрд. лева излишък – хайде да върнем малко парите на хората\", предложи Ганев.", "date": "2019.06.10", "title": "Георги Ганев: Предлагам ДДС да стане 15% за всичко"}
{"url": "https://www.faktor.bg/bg/articles/vks-sprya-delo-za-5-mln-leva-sreshtu-gen-kircho-kiroe", "text": "Нова експертиза ще установява състоянието на бившия шеф на НРС през ноември Делото за присвояване на 5 млн. лв. срещу бившия шеф на Националната разузнавателна служба (НРС) ген. Кирчо Киров е спряно от Върховния касационен съд (ВКС) по здравословни причини на подсъдимия, съобщи \"24 часа\". Решението трима висши магистрати са взели в петък. Преди този развой на процеса ВКС направи 3 опита да му даде старт. Причина за отлаганията бе неявяването на Киров. Неговото присъствие не е задължително, но той изрично е пожелал да е в съда. За да спре делото, ВКС е изслушал съдебномедицинска експертиза, чието заключение е гласяло, че подсъдимият не може да участва в процеса заради заболявания. През декември самият Киров заяви, че микроинсулт го е съборил. За други свои заболявания той не каза, тъй като информацията за тях е лична. Очаква се ВКС през ноември да назначи нова съдебномедицинска експертиза, която повторно да установи здравословното състояние на 68-годишния генерал. Това е първото от серията дела срещу Киров, след като той напусна поста си в НРС през 2012 г. Две инстанции го осъдиха на 10 г. затвор. Той атакува именно тази присъда пред ВКС. Според прокуратурата бившият разузнавач № 1 е присвоил близо 5 млн. лева, след като съставил над 1000 официални финансови документа, които да бъдат използвани за доказване на фалшиви служебни разходи за специфични нужди на НРС. Срещу Киров се водят и други 2 дела.", "date": "2019.06.10", "title": "ВКС спря дело за 5 млн. лева срещу ген. Кирчо Киров"}
{"url": "https://www.faktor.bg/bg/articles/obshtestvo/zakon-i-red/osadiha-bivshiya-shef-na-iara-za-dlazhnostno-prestaplenie", "text": "Бившият изпълнителен директор на ИАРА Янчо Янев е осъден за длъжностно престъпление, съобщиха от пресцентъра на прокуратурата. Наложената присъда е една година лишаване от свобода с тригодишен изпитателен срок. Янев е признат за виновен в това, че е нарушил задълженията си като лице, заемащо отговорно обществено положение. Издал е заповед, с която е включил в разпределението на допълнителната квота за улов на калкан за 2014 г. на риболовен кораб, без да са налице законови предпоставки за това. По този начин той предоставил на дружеството възможност формалното покриване на критериите по Националната схема за извеждане от експлоатация на кораби от Българския черноморски риболовен флот при 100 процента обезщетяване на собственика. По същото дело е осъден да плати глоба и служител на ИАРА в Бургас.", "date": "2019.06.10", "title": "Осъдиха бившия шеф на ИАРА за длъжностно престъпление"}
{"url": "https://www.faktor.bg/bg/articles/oshte-edna-globa-za-stroitelya-po-grafa-tozi-pat-za-nastilkata", "text": "279 хил. лв. е новата санкция, която налагам на изпълнителя за ремонта на ул. „Граф Игнатиев“. Причината е надигания на настилката на няколко места в зоната на релсовия път, които служители на общината констатираха през уикенда. Според тях причината е температурно разширение около напречните отводнители. Това съобщи във Фейсбук столичният кмет Йорданка Фандъкова. На този обект работиха и продължават да работят десетки инженери, проектанти и строители – затова не приемам оправданията на всяка от страните в момента. Релсовият път беше завършен в края на миналата година и това е първото лято, в което е в експлоатация. Не мога да допусна, че никой от проектантите и инженерите, не се е сетил, че в София е горещо през лятото и е нужна фуга, която да поеме температурните разширения. Поискала съм проектантите да дадат решение, което изпълнителят ще изпълни за своя сметка в рамките гаранцията на обекта. Над половин милион лева е общият размер на санкциите, които съм наложила до момента за ремонта на ул. „Граф Игнатиев“ (зона 2). За ремонта в Зона 4 – отказах приемане на обекта с Акт 15 и върнахме фирмата да коригира дефекти по първия етап – градините „Кристал“ и „Св. Кл. Охридски“ – затова време те нямат право да работят по други участъци, а срокът на договора им продължава да тече. В момента Столична община обжалва две решения на Управляващия орган на оперативна програма „Региони растеж“ за наложени санкции от 5% за двете зони. Управляващият орган на програмата налага санкции заради завишени изисквания към образователната квалификация на експертите, с които искаме фирмите-участници да разполагат и недостатъчно пълна информация в отделни части на методологията. Пред съда ние защитаваме становището, че по-високите изискванията към експертите по контрол на качество и инженер геодезистите са съобразени със сложността и обема на проектите. Безспорно и двете поръчки са свързани с изразходване на значителни публични средства и не намираме за основателно да са заложени минималните изисквания към експертите, допълни кметът. В жалбите си пред съда посочваме още, че Управляващият орган не е отчел фактът, че поръчката е минала през предварителен контрол от Агенцията по обществени поръчки и констатацията на АОП е: „не са установени несъответствия с изискванията на ЗОП“. В своите решения Управляващият орган все пак посочва, че процедурите са проведени при добро ниво на конкуренция и за коментираните по-високи изисквания към експерти, няма отстранени участници, съобщи Фандъкова.", "date": "2019.06.10", "title": "Още една глоба за строителя по \"Графа\" - този път за настилката"}
{"url": "https://www.faktor.bg/bg/articles/mazh-skochi-ot-blok-v-kv-tolstoy", "text": "Мъж скочи от жилищна сграда в столичния квартал \"Толстой“ и почина, съобщиха от пресцентъра на МВР. Сигнал за инцидента е подаде в 11:35 ч.   Мъжът е паднал от високо върху козирката на входа на блока.   В 11:40 ч. е пристигнала линейка на място и малко след като е бил качен в нея, той е починал, съобщи говорителят на Центъра за спешна медицинска помощ (ЦСМП) – София Катя Сунгарска.   Мъжът е бил на 68 години. Не се съобщават повече подробности.", "date": "2019.06.10", "title": "Мъж скочи от блок в кв. \"Толстой\""}
{"url": "https://www.faktor.bg/bg/articles/ekspert-sluchayat-ot-plovdiv-ni-pokaza-che-balgariya-ne-e-ostrov-na-spokoystvieto", "text": "Случаят от Пловдив има една добра страна и тя е, че ни показа, че България не е остров на спокойствието, както се смяташе. България е част от ЕС и НАТО, не е просто някаква бяла точка върху картата на света. Това заяви в студиото на ''Плюс-минус'' в ефира на Нова телевизия експертът по киберсигурност Любомир Тулев във връзка с обвиненото за подготвяне на терористичен акт 16-годишно момче от Пловдив. По думите му това е шанс родителите да се ангажират по-сериозно с децата си. ,,В социалните мрежи има спящи клетки и такива хора, които наблюдават какво пишеш, какво търсиш и в един момент установяват контакт с теб. Най-често това са уязвими деца, които биват набелязани и оттам-нататък започва постепенната им обработка, докато не ги изкарат от обикалящата им среда. Именно тогава започва експлоатирането на тази установена връзка'', посочи Тулев. ,,След това комуникацията от една мрежа се премества в криптирани чатове от рода на ''Телеграм'', където е невъзможно да се разбере какво си пишат участниците. Затова и ''Телеграм'' по данни от 2016 г. се използва от 34 процента от всички джихадисти по света'', обясни експертът. Той посъветва родителите да инсталират програми за родителски контрол на устройствата, които ползват децата им, за да ги държат под ''мониторинг''. ,,Родителите трябва да разберат, че както учат децата си на добро и лошо, трябва да започнат да ги учат, че в днешния свят има терористи и атентати, защото по този въпрос има много какво да се каже'', допълни по темата клиничният психолог и педагог Михаил Михайлов. Той обясни, че по принцип по-податливи са юношите, които лесно попадат под влияние, защото в тези години обикновено започват да търсят своята идентификация извън семейството, поради което са доста благодатна среда за такива неща.", "date": "2019.06.10", "title": "Експерт: Случаят от Пловдив ни показа, че България не е остров на спокойствието"}
{"url": "https://www.faktor.bg/bg/articles/za-10-g-broyat-na-pensionerite-e-namalyal-s-50-hilyadi-dushi", "text": "През последните 10 години средната пенсия у нас се е увеличила, а броят на пенсионерите е намалял, показват данните на НОИ, цитирани от БНР. Увеличението на средната пенсия е със 102 лева – от 234 на 332 лева. За същия период броят на пенсионерите е намалял с 50 хиляди души.  В момента общият им брой е 2 милиона и 147 хиляди. Жените са повече – 1 милион и 255 хиляди, а мъжете пенсионери са с 363 хиляди по-малко.", "date": "2019.06.10", "title": "За 10 г. пенсионерите са се стопили с 50 хиляди души"}
{"url": "https://www.faktor.bg/bg/articles/poboynitsi-kam-shofyor-na-gradskiya-transport-shte-vi-izbiem-vsichkite", "text": "72 часа арест за четирима мъже, пребили пътник в автобус на Столичния градски транспорт, съобщават от пресцентъра на прокуратурата. На 8 юни около 08.05 часа на спирка в кв. „Суходол“, четиримата пребили от бой пътник в автобус на градския транспорт, движещ се по линия 111. Провокирала ги направена им забележка от негова страна, в резултат на която му нанесли множество удари по главата и тялото. Извършителите не преустановили агресивното си поведение и при пристигане на място на полицаи, като отправили и към тях обидни реплики и заплахи. Същевременно се заканили и на водача на превозното средство с думите: „Ти ще отнесеш всичко! Ще ви избием всичките!“. В хода на разследването е установено, че извършители на описаното по-горе деяние са лицата Ю. Костов (на 27 години), С. Иванов (на 30 години), О. Руменов (на 21 години) и В. Стойчев (на 30 години). Изготвено е постановление за привличането им към наказателна отговорност, като им е повдигнато обвинение. Предвид високата обществена опасност на деянието, наблюдаващият прокурор е постановил задържане на обвиняемите за срок до 72 часа, като е разпоредено привеждането им в сградата на СРС на 11 юни 2019 г. – за разглеждане на искане за вземане спрямо него на мярка за неотклонение „Задържане под стража“.", "date": "2019.06.10", "title": "Четирима пребиха пътник в градския транспорт: Ще ви избием всичките!"}
{"url": "https://www.faktor.bg/bg/articles/kuchetata-ubiytsi-na-karagyozov-otkasnali-tri-prasta-na-negova-priyatelka", "text": "Районният съд в Своге днес остави в ареста Йордан Карагьозов, след като кучетата му убиха човек. Инцидентът стана миналата седмица в гориста местност в село Владо Тричков. В съдебната зала днес собственикът на кучетата каза, че съжалява. От разказ на съседка пред БТВ стана ясно, че кучета от породата Кане Корсо са нападали хора и друг път. При един от случаите озверелите животни откъснали три пръста от ръката на приятелка на Карагьозов, но той покрил случая. Хората си спомнят случая, тъй като оказали първа помощ на пострадалата. Имало е период, когато кучетата са били осем. От думите им стана ясно още, че животните са стояли редовно сами и са държани гладни. Собственикът идвал един път в седмицата и ги хранел с мухлясал хляб. Собственикът на животните беше арестуван и обвинен за това, че не е полагал грижи за тях. Кметът на с. Владо Тричков Иван Николов коментира, че от 2016 г. многократно е предупреждавал Карагьозов да се грижи по-добре за животните. Решението на Районния съд в Своге подлежи на обжалване.", "date": "2019.06.10", "title": "Карагьозов потулил кървав случай с негова приятелка и кучетата-убийци"}
{"url": "https://www.faktor.bg/bg/articles/novini/svyat/100-000-meditsinski-sestri-ne-dostigat-v-germaniya", "text": "Към момента Германия изпитва недостиг на 100 000 медицински сестри и според експерти търсенето само ще нараства през следващите няколко години, съобщава ДПА. Според германската Федерална агенция по труда, само в домове за здравни грижи и клиники има над 40 000 свободни места за медицински сестри.  И тъй като се очаква броят на пациентите да нарасне рязко през идващите години, експерти посочват, че системата ще има нужда да наеме 150 000 до 200 000 нови здравни работници през идното десетилетие.", "date": "2019.06.10", "title": "100 000 медицински сестри не достигат в Германия"}
{"url": "https://www.faktor.bg/bg/articles/prezidentat-na-albaniya-otmeni-mestnite-izbori-poiskaha-mu-ostavkata", "text": "Президентът на Албания Илир Мета отмени местните избори, насрочени за 30 юни, но правителството го обвини в нарушаване на закона и обяви, че трябва да бъде отстранен от длъжност, съобщават \"Ройтерс\" и \"Асошиейтед прес\". Опозиционните партии бойкотираха изборите, обвинявайки правителството, че е спечелило изборите през 2017 г. чрез купуване на гласове с помощта на престъпни групи. Опозиционните партии напуснаха парламента в средата на февруари и се отказаха от депутатските си места. Оттогава те проведоха поредица от протести, призоваващи за нови парламентарни избори и настояващи премиерът Еди Рама да подаде оставка. Полицията смаза последния протест, който се проведе в събота, използвайки водни оръдия и сълзотворен газ. Мета обяви, че е отменил изборите, защото провеждането на вота без опозиционните партии може да предизвика социален конфликт и да навреди на шансовете на Албания да се присъедини към Европейския съюз. \"Избори без истинско състезание и без опозицията ще замразят интеграцията на страната в Европейския съюз, ще подкопаят всяка възможност за започване на преговори и няма да отговарят на критериите за свободни и чести избори\", настоя албанският държавен глава пред журналисти. Европейският съвет, който е съставен от лидерите на страните членки на ЕС, трябва да реши на 19 юни дали да бъдат започнати преговори за присъединяване с Албания. Европейският парламент призова албанските фракции да не позволяват конфликтите им да провалят процеса. Илир Мета увери, че отмяната на местните избори ще даде на политическите партии време да \"възстановят диалога, за да намерят бързо решение\". Рама беше цитиран да казва, че нищо не би могло да спре управляващите социалисти да продължат с подготовката на изборите. В тази връзка те внесоха в парламента вот на недоверие към президента, изтъквайки, че е противоконституционно да отменя местните избори. Говорителката на социалистите Елиза Спиропали заяви, че вотът на недоверие ще бъде гласуван по време на заседанието на парламента в четвъртък. Социалистите се нуждаят от 94 гласа, за да успеят да свалят Мета от поста, с които те не разполагат в 140-местния парламент.", "date": "2019.06.10", "title": "Президентът на Албания отмени местните избори, пoискаха му оставката"}
{"url": "https://www.faktor.bg/bg/articles/novini/balgariya/borisov-osvobodi-zamestnik-ministar-na-vanshnite-raboti-izprashtat-go-poslanik", "text": "Със заповед на министър-председателя Бойко Борисов от длъжността заместник-министър на външните работи е освободен Юрий Щерк, съобщиха от пресслужбата на Министерски съвет. Щерк беше предложен с решение на МС за извънреден и пълномощен посланик на Република България в Мароко през февруари 2019 година.", "date": "2019.06.10", "title": "Борисов освободи заместник-министър на външните работи, изпращат го посланик"}
{"url": "https://www.faktor.bg/bg/articles/novini/svyat/prouchvane-chetiri-partii-v-noviya-ukrainski-parlament", "text": "Ако предсрочните избори за Върховна рада на Украйна се бяха провели в началото на юни в новия парламент биха влезнали партиите „Слуга на народа“ на президента Володимир Зеленски, „Опозиционна платформа – За живота“, „Европейска солидарност“ на експрезидента Петро Порошенко, „Отечество“ на бившата премиерка Юлия Тимошенко, предаде агенция Интерфакс. Това сочат данните от проучване, публикувано днес на сайта на Киевския международен институт по социология. За президентската партия са готови да дадат гласа си 32,1% от анкетираните. За „Опозиционна платформа – За живота“ – 7,8 на сто, „Европейска солидарност“ 5,4% и „Отечество“ – 5,1% С оглед на 5-процентната бариера за влизане в парламента високи шансове за това има и новата партия „Глас“ с лидер фронтментът на групата „Океанът на Елза“ Святослав Вакарчук. Изборите са насрочени за 21 юли.", "date": "2019.06.10", "title": "Проучване: Четири партии в новия украински парламент"}
{"url": "https://www.faktor.bg/bg/articles/novini/svyat/dnes-shte-stanat-yasni-kandidatite-za-posta-na-tereza-mey", "text": "Крайният срок за кандидатиране на претендентите за наследник на Тереза Мей като лидер на Консервативната партия и респективно премиер на страната изтича днес в 19.00 часа българско време. Очаква се 11 депутати да се кандидатират за поста, като на този етап фаворит е бившият външен министър Борис Джонсън. Джонсън обеща да намали данък общ доход за хората, които печелят повече от 50 000 паунда годишно, ако спечели надпреварата за наследник на Мей. По-рано той заяви, че няма да плати 39 милиарда паунда от сметката по развода, докато Брюксел не се съгласи на по-добри условия за излизането на Великобритания от ЕС. В същото време министърът на пенсиите и трудовата заетост Амбър Ръд, която досега не се е кандидатирала, заяви, че според нея премиер трябва да стане външният министър Джереми Хънт. Друг един от водещите кандидати - министърът на околната среда Майкъл Гоув, беше призован да се оттегли от надпреварата след признанието му, че е вземал кокаин преди 20 години. Повечето кандидати вече изложиха своите платформи, но на практика официално надпреварата започва днес след крайния срок за номинации. Тереза Мей, която се оттегли в петък, ще продължава да изпълнява задълженията си като премиер до избор на наследник. Очаква се името на новия лидер да стане известно през седмицата, започваща на 22 юли.", "date": "2019.06.10", "title": "Днес ще станат ясни кандидатите за поста на Тереза Мей"}
{"url": "https://www.faktor.bg/bg/articles/shvedskata-politsiya-strelya-po-mazh-na-zhp-gara", "text": "Шведската полиция съобщи, че служители на реда са стреляли и са ранили мъж, който е заплашвал хора на железопътна гара, информира АП. Местната новинарска агенция TT уточнява, позовавайки се на полицията, че полицаите не са имали друг избор освен да открият огън заради поведението на мъжа на централната гара в южния шведски град Малмьо. Мъжът е откаран в болница с огнестрелни рани. Говорител на полицията поясни, че на гарата е изпратен сапьорски екип. Не се разкриват подробности", "date": "2019.06.10", "title": "Шведската полиция стреля по мъж на жп гара, пратиха сапьори"}
{"url": "https://www.faktor.bg/bg/articles/novini/svyat/kraynodesni-na-protest-sreshtu-migrantite-v-germanskiya-kemnits", "text": "Няколко десетки представители на крайната десница се събраха на протест в източногерманския град Кемниц вчера - ден след предполагаемо нападение срещу германец, извършено от сириец, предаде АФП, цитирана от БТА. Местната полиция съобщи, че разследва предполагаемата атака. Според демонстрантите при конфликт в събота 18-годишен сириец е ранил с нож в ръката 41-годишен германец. До инцидента се е стигнало по време на мюсюлмански уличен фестивал в центъра на Кемниц. По същото време местната крайнодясна организация „Про Кемниц“ организирала контрадемонстрация около барбекю. Миналата година Кемниц, на около 200 км южно от Берлин, стана сцена на ксенофобско насилие. То беше предизвикано от смъртта на германец, за когото се смята, че е бил намушкан с нож от сириец. Процесът срещу обвиняемия в момента се води в съседния град Дрезден. Адвокатите на подсъдимия твърдят, че той е невинен. На видеозапис на събитията от събота се вижда как десни екстремисти пекат свинско месо, като някои от тях скандират „това е нашият град“. Групата „Про Кемниц“ заяви в социалните мрежи, че раненият е бил един от техните Юдругари“. Във вчерашния протест на крайната десница участваха около 50 души. Около 60 други се включиха в контрапротест.", "date": "2019.06.10", "title": "Крайнодесни на протест срещу мигрантите в германския Кемниц"}
{"url": "https://www.faktor.bg/bg/articles/diplomaticheski-skandal-mezhdu-islandiya-i-turtsiya-zaradi-futbolniya-otbor", "text": "Отборът на Турция е трябвало да чака с часове на летището в Рейкявик при пристигането си в исландската столица за гостуването на Исландия в квалификация за Евро 2020 във вторник, съобщиха медиите от южната ни съседка, цитирани от Ройтерс. Като \"расистко\", грубо, неуважително и недопустимо\" беше определено посрещането на футболистите от Турция. Отборът трябвало да стои три часа на летището, като членовете му преминали задълбочена проверка. Исландските власти не са дали обяснение за действията на граничните служители. Говорителят на президента Реджеп Ердоган - Ибрахим Калин, използва Туитър, за да изрази недоволството си. \"Нашата държава и народът са с националния отбор, който ще даде най-добрия отговор на терена\", заяви той. Комуникационният директор на турското президентство посочи, че отношението към футболистите \"не е в тона на дипломатическата учтивост, нито на спортсменското поведение\". Министерството на външните работи на Турция е изпратило протестна нота до Исландия чрез норвежкото посолство \"Чакахме три часа. Взеха чантите на всички ни. Това, което направиха, беше неуважително\", оплака се полузащитникът Емре Бельозоглу. Турция е начело в група \"Н\" след три победи в три мача, включително и срещу Франция с 2:0 вчера.", "date": "2019.06.10", "title": "Дипломатически скандал между Исландия и Турция заради футболния отбор"}
{"url": "https://www.faktor.bg/bg/articles/novini/svyat/blizo-20-kandidat-prezidenti-ot-demokraticheskata-partiya-se-sabraha-v-ayova", "text": "Почти 20 кандидати на Демократическата партия за президент на САЩ участват в предизборна проява в щата Айова, предаде Асошиейтед прес. Бившият американски вицепрезидент Джо Байдън, който е фаворит в надпреварата за президентската номинация на демократите, не присъства на събитието. Очаква се на проявата да говорят 19 от общо 24 демократи, включили се в кандидат-президентската надпревара за изборите през 2020 г. Според социологическите данни Байдън води в надпреварата за президентската номинация на демократите, следван от сенатора от Върмонт Бърни Сандърс и сенатора от Масачузетс Елизабет Уорън.", "date": "2019.06.10", "title": "Близо 20 кандидат-президенти от Демократическата партия се събраха в Айова"}
{"url": "https://www.faktor.bg/bg/articles/novini/svyat/do-kraya-na-yuli-turtsiya-tryabva-da-izbere-mezhdu-ruskite-raketni-sistemi-i-amerikanskite-iztrebiteli", "text": "Съединените щати поставиха ултиматум на Турция до края на юли да вземе решение и да избере дали ще закупи руските ракетни системи С-400 или американските изтребители F-35, предаде ВВС. Това стана чрез писмо, изпратено от американския министър на отбраната Патрик Шанахан до турския му колега Хулуси Акар. В него Шанахан изтъква, че Анкара не може едновременно да се сдобие и с руски ракетни системи, и с американски самолети. Според Вашингтон С-400 са несъвместими с отбранителните системи на НАТО и излагат на риск страните от алианса. Вместо тях САЩ предлага на Анкара да закупи противоракетни комплекси „Пейтриът“.", "date": "2019.06.10", "title": "До края на юли Турция трябва да избере между руските ракетни системи и американските изтребители"}
{"url": "https://www.faktor.bg/bg/articles/mladen-marinov-po-sluchaya-v-plovdiv-ima-neshto-koeto-kolegite-ne-mogat-da-obyavyat", "text": "\"Промяната в оперативната обстановка и в процесите налага създаването на антитерористични центрове\". Това каза пред журналисти министърът на вътрешните работи Младен Маринов във връзка с опита за терористичен акт на 16-годишно момче в Пловдив. „Идеята за тези центрове е обсъждана с г-н Гешев и с главния прокурор и на ниво Министерски съвет. Това се прави с цел да се концентрира и обработва информацията, така че най-бързо да се стига до тази информация и действията, които се предприемат, да са координирани между всички институции“, каза още той.  Маринов уточни, че с промяна на обстановката се налага и промяна в организацияta. „В момента има Национален контратерористичен център, който работи и в структурата на Национална агенция „Държавна сигурност“. Той е точката за контакт, която имаме с външните партньори“, уточни той. Попитан дали е имало други такива случаи, Маринов заяви, че в интерес на работата е добре те да не стават обществено достояние.  „Много по-сериозен е проблемът с детето, не бих искал самоличността му да се обявява, как ще го гледат неговите съученици. Той трябва да се изведе от средата, в която е влязъл“, коментира Маринов. Той обясни, че случаят е оповестен, защото е имало подготовка и набавяне на вещества за взривно устройство. „Колегите са преценили, че има нещо, което не може да бъде обявявано“, добави вътрешният министър.", "date": "2019.06.10", "title": "Младен Маринов: По случая с 16-годишния пловдивчанин има нещо, което колегите не могат да обявят"}
{"url": "https://www.faktor.bg/bg/articles/selski-kmet-prodava-tok-ot-trafopost", "text": "Община Сърница започна пълна проверка за стопанисването и управлението на кметство Медени поляни след получен сигнал, че местният кмет е продавал ток на няколко домакинства от трафопоста на кметската сграда. Хората плащали сметките си на Абдула Абдулах срещу хвърчащи ордери, без да знаят колко електроенергия са изразходвали. Семейство с болно дете сигнализира, че от дни е с изключен ток, тъй като не гласувало правилно на последните избори за европейски парламент. Случаят ще бъде предаден на прокуратурата, съобщава БНР. Кметът на Сърница Неби Бозов се е срещнал със семейството, което е останало без ток. „По думите на жената не са гласували правилно и това било наказателна мярка“, каза той. Абдула Абдулах е отказал да разговаря с общинския кмет. „Категорично отказа да им пусне тока и си изключи телефона“. От днес започва пълна проверка в кметството на Медени поляни. „Това е много тревожно. За първи път разбирам, че има вързани абонати към кметството. При нас Общината няма никакви сключени договори за отдаване под наем на електроенергия. Оказа се, че това е масова практика в селото. Това тепърва ние ще го проверяваме под каква форма те са давали електроенергия на хората. Електромерът е заключен и кметът отказа да пусне тока, нито да го отключи. Това и мен ме изненада, че в селото има такъв прецедент. С мутренски методи сплашват хората“, каза Неби Бозов. Кметът на Медени поляни към момента отказва коментар за медиите.", "date": "2019.06.10", "title": "Скандално: Селски кмет продавал ток от трафопост, прибирал парите в джоба си"}
{"url": "https://www.faktor.bg/bg/articles/mazh-razbi-glavata-na-konduktor-zaradi-zhega-v-plovdivski-reys", "text": "Пътник преби жестоко кондуктор заради високите градуси в рейса. Инцидентът стана в автобус по линия №7 в Пловдив. Смятаният за нападател мъж на име Росен ще се изправи пред съда идната седмица, пише \"Марица\".  Срещу него са повдигнати обвинения за нанасяне на средна телесна повреда - счупване на черепа и кръвоизлив в средното ухо, които временно застрашили живота на служителя на фирмата превозвач. По данни на прокуратурата, Росен се качил заедно със съпругата си в автобуса по обяд на 19 юни м.г. През това време на смяна бил кондукторът Иван.  По време на пътуването подсъдимият започнал да се държи агресивно и да обижда пострадалия. Започнал конфликт, провокиран от високата температура във вътрешността на автобуса и факта, че Росен сметнал кондуктора за отговорен. Непосредствено преди да напусне превозното средство, подсъдимият започнал отново да обижда кондуктора, като двамата се сдърпали. Впоследствие Росен уж слязъл от автобуса, но се качил отново и започнал да нанася удари с ръце в главата на Иван, който загубил равновесие и паднал през отворената средна врата на автобуса по гръб на земята. При падането кондукторът си ударил силно задната част на главата в асфалта, изгубил съзнание, а от ухото му започнало да тече кръв. Свидетели на цялата ситуация станали пътниците в автобуса, част от които се притекли на помощ. Пострадалият бил откаран незабавно в неврохирургично отделение, където поради тежкото му състояние бил подложен на мозъчна операция.", "date": "2019.06.10", "title": "Екшън в Пловдив: Мъж разби главата на кондуктор заради жега в автобуса"}
{"url": "https://www.faktor.bg/bg/articles/dzhigit-pomete-2-godishno-na-peshehodna-pateka-prati-deteto-v-bolnitsa-s-hematom", "text": "На 07.06.2019 г., в 10.50 ч. 58-годишен мъж от гр. Стара Загора отнесе 80-годишна и 2-годишно на пешеходна пътека, съобщиха от пресцентъра на ОД МВР - Стара Загора. Лек автомобил \"Нисан\" се движил по ул. \"М-р Т. Кавалджиев\", управляван от 58-годишния мъж. На кръстовището с ул. \"Христо Ботев\" водачът предприема маневра \"завой на ляво\", като не пропуска пресичащи на пешеходна пътека 80-годишна жена и 2-годишно дете и ги блъска. В следствие на удара детето е получило хематом на главата. Откарано е в ЦСМП - Стара Загора, където прегледано и е освободено, без опасност за живота. Жената е получила комоцио. Прегледана е и е настанена за лечение в УМБАЛ – Стара Загора. Водачът е тестван с техническо средство за употреба на алкохол, при което е отчетена отрицателна проба.", "date": "2019.06.10", "title": "Джигит помете 2-годишно на пешеходна пътека, прати детето с хематом в болница"}
{"url": "https://www.faktor.bg/bg/articles/novini/svyat/zetyat-na-tramp-poluchil-90-mln-dolara-ot-ofshorka-na-kaymanite", "text": "Компания, чийто съсобственик е зетят на Доналд Тръмп Джаред Къшнър, е получила 90 млн. долара чуждестранно финансиране от офшорна фирма, след като той е станал съветник в Белия дом, пише в. „Гардиън“. Парите за „Cadre“ дошли от фирма, управлявана от банката „Голдман Сакс“ на Каймановите острови – данъчно убежище, което гарантира корпоративна секретност. Кушнер, който е женен за по-голямата дъщеря на Тръмп Иванка, е запазил дела си в „Cadre“, след като стана част от президентската администрация, а продаде други свои активи. Чуждестранно финансиране на фирмата му може да създаде конфликт на интереси за Къшнър, тъй като той заема правителствен пост.", "date": "2019.06.10", "title": "Зетят на Тръмп получил 90 млн. долара от офшорка на Кайманите"}
{"url": "https://www.faktor.bg/bg/articles/srabski-vestnik-es-pravi-balkanski-sayuz-bez-balgariya-za-da-spre-rusiya-i-kitay", "text": "Европейският съюз е разработил проект, с който иска да предотврати навлизането на Русия и Китай на Балканите, а централна част от тази стратегия е формирането на Балкански съюз, в който биха влезли Сърбия, Черна гора, Албания, Северна Македония и Босна и Херцеговина, пише \"Сръбски телеграф\", цитиран от БТА. Впечатление прави това, че идеята не включва участие на България. Зад нея според изданието стоят германският канцлер Ангела Меркел, френският президент Еманюел Макрон и доскорошният канцлер на Австрия Себастиан Курц. \"Сръбски телеграф\" твърди, че страгегията на ЕС против Москва и Пекин се разработва от дълго време, но нейната реализация ще бъде ускорена след като преди няколко дни в Русия се срещнаха президентите Путин и Си Цзинпин. Лидерите на Русия и Китай се съгласиха, а те не криеха твърде много това, че двете страни действат съвместно по света, навсякъде където имат взаимен интерес. Един от тези райони със сигурност е балканският и то по две причини, казва източник на \"Сръбски телеграф\" от дипломатическите среди. Първата е близката линия на съприкосновение на Русия със Запада и НАТО, а втората е, че този регион е важна част от китайския икономически мегапроект \"Един пояс, един път\", а и потенциален стратегически възел за потоците руски газ.", "date": "2019.06.10", "title": "\"Сръбски телеграф\": ЕС прави Балкански съюз без България, за да спре Китай и Русия"}
{"url": "https://www.faktor.bg/bg/articles/ekaterina-zaharieva-1-6", "text": "\"Няма как да приемем датата 7 октомври за съвместни чествания на Гоце Делчев\". Това каза на пресконференция вицепремиерът и министър на външните работи Екатерина Захариева във връзка с позиция на Красимир Каракачанов, че смесената комисия на София и Скопие по историческите въпроси не работи\", предаде  „Фокус“. Припомняме, че на 7-ми октомври 1944 г. костите на Гоце Делчев са предадени от комунистическата власт в София на Скопие.  „Преди два дни имаше заседание на историческата комисия със Северна Македония, на което не беше постигнато съгласие около личността на Гоце Делчев. Няма как датата 7 октомври да бъде приета за съвместно честване“, заяви Захариева. Тя посочи, че желанието на правителствата на България и Северна Македония е до края на годината общата историческа комисия да постигне по-голям напредък. „Историческите въпроси за нас са най-важният елемент в договора за добросъседство. Те са крайъгълният камък, защото ние трябва да учим нашите млади хора на истината“, коментира Захариева. „Днес приехме и доклада на смесената историческа комисия и отбелязахме, че има постигнат напредък – св. св. Кирил и Методий, цар Самуил и др. Но ние като политици се надяваме да видим още по-осезаем напредък възможно в най-скоро време“, заяви тя. Захариева посочи, че с общите чествания на героите политиците изпреварват работата на общата историческа комисия. „Така че България ще продължи да подкрепя Северна Македония – ратифицирахме вече протокола за съюзничество в НАТО. България продължава да бъде двигател на европейската перспектива на страните от Западните Балкани и за нас е важно договорът за добросъседство да бъде спазван в дух на приятелство“, каза още външният министър. От своя страна, външният министър на Северна Македония Никола Димитров посочи, че делото на Гоце Делчев може да бъде мостът, който да преодолее разделението между това, което е било, и това, което България и Северна Македония имат днес. „Искам да апелирам за мъдрост. Когато има близост и приятелство, не трябва да се поставя ултиматум“, каза той в отговор на изказването на вицепремиера Красимир Каракачанов, че България трябва да постави ултиматум на Северна Македония, че няма да я подкрепи за членство в НАТО, ако продължава да изопачава историята.", "date": "2019.06.10", "title": "Екатерина Захариева: Не приемам със Северна Македония да честваме Гоце Делчев, на дата, свързана с Коминтерна"}
{"url": "https://www.faktor.bg/bg/articles/yaponskiyat-premier-otiva-v-teheran-kato-posrednik-v-sreshtata-sasht-iran", "text": "Японският премиер Шиндзо Абе се насочва тази седмица към Иран за рядка дипломатическа мисия, надявайки се да облекчи напрежението между Ислямската република и ключовия съюзник на Токио Вашингтон. Това съобщи БГНЕС.  Техеран е затънал в ожесточено противопоставяне със САЩ, след като миналата година президентът Доналд Тръмп се оттегли от ядрената сделка.   Сега Вашингтон отново наложи санкции и дислоцира войски в региона, засилвайки военно-икономическия натиск върху Иран, включително като принуди американските съюзници като Япония да спрат да купуват ирански петрол.  Представители на японското правителство твърдят, че Абе няма да представи на Техеран списък с искания или да предаде съобщение от Вашингтон, а вместо това иска да позиционира Япония като неутрален посредник. Това може да се окаже полезно, каза Майкъл Босак, специален съветник за връзките с правителството в Съвета Йокосука за Азиатско-тихоокеанските изследвания.  \"Япония не носи нито исторически, нито религиозен багаж като други потенциални медиатори ... (и) е демонстрирала желанието си да върви по своя път към политиката за Близкия изток\", каза той пред AФП. \"Тези фактори подобряват позицията на Абе за ангажираност с аятолах Хаменей и означават, че предложените от Япония възможности биха позволили на хардлайнерите в Иран да популяризират предложените идеи, без потенциалния провал, който може да дойде от приемането на\" западни \"решения.  Абе ще се срещне с президента Хасан Рухани и върховния духовен лидер на страната аятолах Али Хаменей по време на визитата си на 12-14 юни. С тази визита той ще стане първият японски премиер, посетил Иран от 1978 г., година преди революцията в страната.  На този фон Япония се надява да понижи температурата, твърдят официални лица, като Абе спечели благословията на Тръмп за пътуването за посредничество, когато американският лидер посети Токио миналия месец.  Според ирански коментатори Абе може да е своеобразен куриер на съобщения между двете страни.  \"Посещението на Абе идва веднага след срещата с Тръмп в Япония, затова американците са заинтересовани да използват този канал\", заяви Ебрахим Рахимпур, бивш заместник-външен министър, пред иранския вестник \"Шарг\".  Иран ще \"обяви нашите права и позиции, а другата страна може да обяви посланията, които биха могли да бъдат посланието на американския президент\", каза той.  Но въпреки че Япония има дългогодишни връзки с Техеран и топли отношения с Вашингтон, експертите твърдят, че Абе има малко влияние от двете страни и посредничеството може да се окаже трудно начинание за него.  Пътуването от японския премиер \"е изправено пред значителни препятствия и е малко вероятно да даде резултати\", каза Тобиас Харис, анализатор в консултантската група Tенео, в коментар за посещението. \"Макар Япония да има добри отношения с държавите от двете страни, тези отношения не винаги се превръщат във влияние\", добави той.", "date": "2019.06.10", "title": "Японският премиер отива в Техеран като посредник в срещата САЩ-Иран"}
{"url": "https://www.faktor.bg/bg/articles/rusiya-shpionira-ucheniya-na-nato-iztrebiteli-su-27smz-saprovozhdat-letyashti-radari", "text": "В Краснодарския край на Русия са били предислоцирани самолети A-50 за радиолокационно засичане на далечни разстояния, съобщи началникът на пресслужбата на Южния военен окръг Вадим Астафев, цитиран от руските медии. \"Самолети А-50 на въздушно-космическите сили на Русия се приземиха на едно от оперативните летища, разположени в Краснодарския край\", уточни той. Машините ще се занимават с наблюдение на въздушната ситуация над Черно море на фона на мащабни учения на НАТО, които се провеждат на територията на редица черноморски страни в Източна Европа, включително България (край Шабла). Това щяло да предотврати евентуални инциденти с участието на граждански кораби и самолети, които могат случайно да попаднат в зоната на ученията на НАТО, отбеляза Астафев. Добавя се, че във въздушното пространство над неутралните води на Черно море самолетите A-50 ще бъдат съпровождани от изтребители Су-27СМЗ.", "date": "2019.06.10", "title": "Русия шпионира мащабни учения на НАТО, изтребители Су-27съпровождат \"летящи радари\""}
{"url": "https://www.faktor.bg/bg/articles/edin-ot-osnovatelite-na-da-balgariya-gi-napusna-zaradi-gey-parada", "text": "Един от основателите на „Да, България“ - Любомир Авджийски, обяви в пост на страницата си във Фейсбук, че заради позицията на лидера на политическата формация по отношение на еднополовите бракове я напуска. Христо, Май дойде време да си кажем неща, които дълго отлагахме. А сега трябва да ги кажем публично. Когато създавахме „Да, България“, ние се съгласихме, че ще оставим различията, докато се борим с организираните сили на злото в тая страна - корупция, мафия, зависимости от Русия и т.н. и т.н. Казахме си многократно, че няма да даваме приоритет на теми, които ни разделят. Не само ние двамата, но и много други си повярвахме, че това е възможно. В името на това аз и други членове /тогава/ на Националния съвет на „Да, България“ приехме коалицията с ДЕОС, макар да не споделяхме крайно либералните им цели и приоритети. Единственото, което поисках тогава от теб е да не се използва „Да, България“ за теми, по които не сме единни - еднополови бракове и „полови (р)еволюции“. Приех коалицията с ДЕОС не като морален компромис, защото смятах, че повечето от хората там са почтени и можем да бъдем рамо до рамо в борба с корупцията, оставяйки различията. И от моя страна нищо не се е променило. В името на общата цел не се възпротивих, когато „Да, България“ излезе с позиция в подкрепа на Истанбулската конвенция, макар темата да разделяше обществото по същите признаци. Личното ми мнение е, че домашното насилие не се бори с конвенции, дори не и само с промени в Наказателния кодекс /да, той има нужда от промени/, но с работещи съдебни институции и общество, което е осъзнато и променено духовно и морално. Редица уважавани от нас юристи се втурнаха да обясняват, че т. 53 от Обяснителния доклад, не била това, което е. Но и двамата знаем, че Gender Identity е половата идентичност, която ти сам можеш да избереш независимо от физическия пол по рождение. Тази възможност Конвенцията гарантираше с т. 53 и др. Смятам, че LGBT активистите/ казвам този термин с пълно уважение и без презрение/ бяха поставили своеобразна политическа „клопка“ - ако подкрепиш Конвенцията, то подкрепяш и въвеждане на възможността за избор на полова идентичност-Gender Identity /не само чрез самия текст на Доклада, но чрез всички последващи промени, които ще бъдат неминуеми/. А ако кажеш, че си против Конвенцията, то ти се поставяш в ролята на някой, който е „за“ домашното насилие. Имаш ли избор. Когато през миналото лято ВМРО, ГЕРБ, БСП и ДПС се опитаха да прокарат тоталитарни промени в Закона за вероизповеданията, които бяха тежък удар върху свободата на словото, свободата на събранията, свободата на убеждения, свобода на придвижване, право на труд и т.н. от „Да, България“ и Демократична България не излязохте с позиция, въпреки неколкократните ми подкани. Този момент беше ключов, за да покажем, че се борим за справедливост и срещу тоталитаризма, без да даваме приоритет на етикетите либерали, консерватори, десни и леви. Изпуснахме го. Сега, ден след като излизаш с позиция в подкрепа на „Прайд 2019“, аз виждам, че балансът отдавна е загубен. Сам разбираш, че позицията ти във ФБ макар и умишлено да избягва термините „подкрепям“ или „подкрепям исканията“, се разбира и има стойността именно на подкрепа за каузата на LGBT общността изразяваща се в въвеждане на еднополови бракове в България и полова самоопределеност. Христо, бракът е съюз между един мъж и една жена, а половете са само два. Не знам дали има нужда да казвам това именно на теб. Казваш, че не трябва да позволяваме да ни разделят, но явно, че темата, която ни разделя е приоритетна за много от хората в „Да, България“ /и Демократична България/, включително в Изпълнителния и в Националния съвет. Позицията ти, макар и да е чрез твоя личен профил, де факто е позиция на „Да, България“. Не ми се иска да влизам в конкретика защо. И последно - когато излязох от Изпълнителния съвет, а след това и от Националния съвет на „Да, България“, не го направих публично. Сега обаче публично прекратявам членството си в партията. Знаеш, че правя това с болка, но и без омраза или презрение, макар да съзнавам необратимостта на този акт. Просто в обществените отношения позициите и жестовете имат важно значение. Знаеш, че в продължение на 3 години, дадох достатъчно индикации преди да стигна до сегашното решение. Вярвам, че приятелството ми с теб и общността на Демократична България ще остане и ще се борим отново на една нива по основната кауза, но не и като съработници в една и съща партийна организация. И последно - не бих дал подкрепата си в бъдещи избори за Демократична България, освен ако изрично и ясно не се върне онзи баланс между либерално и консервативно, за който се съгласихме, преди Учредяването. „По отношение на семейните ценности аз съм консерва, по отношение на личните свободи аз съм либертарианец, по отношение на културата аз съм левичар, а по отношение на морала съм екстремист.“", "date": "2019.06.10", "title": "Позиция на Христо Иванов за гей парада доведе до оставка на учредител"}
{"url": "https://www.faktor.bg/bg/articles/novini/balgariya/sobstvenik-na-firma-za-prevodi-i-legalizatsiya-e-bil-nameren-prostrelyan-v-pernik", "text": "Собственик на фирма за преводи и легализация е бил намерен прострелян в Перник.  Трагедията се е разиграла в офиса на фирмата му в центъра на града, потвърдиха от полицията.  По първоначална версия 60-годишният Орлин Станойков се е самоубил, прострелвайки се с пушка в областта на главата. Не се съобщава за намерено предсмъртно писмо.  По случая е образувано досъдебно производство.", "date": "2019.06.10", "title": "Собственик на фирма за преводи и легализация е бил намерен прострелян в Перник"}
{"url": "https://www.faktor.bg/bg/articles/v-solun-podpaliha-dve-koli-s-turski-diplomaticheski-nomera", "text": "Две коли с турски дипломатически номера и няколко гръцки автомобили бяха подпалени рано тази сутрин в Солун от неизвестни извършители, съобщи ТАСС. Според гръцки информационен сайт рано сутринта в Солун са извършени две нападения по турски дипломатически коли, предава БТА. В 4:45 часа неизвестни лица поставили запалително устройство върху автомобил с дипломатически номера на турски адвокат, паркиран на улица \"Халки\". В резултат колата напълно изгоряла. Пожарът преминал върху две паркирани наблизо коли, които също са сериозно повредени. Десет минути по-късно с помощта на запалително устройство била подпалена друга турска дипломатическа кола. Тя е напълно изгоряла, а огънят нанесъл щети и на два съседни автомобила. В потушаването на огъня участваха 13 пожарникари, които пристигнаха с четири пожарни коли. Държавната служба за сигурност започна следствие за инцидентите.", "date": "2019.06.10", "title": "В Солун подпалиха две коли с турски дипломатически номера"}
{"url": "https://www.faktor.bg/bg/articles/prezidentat-nagradi-amerikanskiya-poslanik-s-orden-stara-planina", "text": "Президентът Румен Радев награди американския посланик у нас Ерик Рубин с орден \"Стара планина\" - първа степен. Държавното отличие е за заслугите на дипломата за развитието на българско-американските отношения. Връчването на орден „Стара планина“ на американския посланик Ерик Рубин показва значението, което България отдава на партньорството си със САЩ. Това каза президентът Румен Радев по време на церемонията. „За мен е чест да удостоя с най-високото държавно отличие посланик Ерик Рубин за неговия безспорен принос и всеотдайна работа за развитие на двустранните отношения между България и САЩ. Считам, че това високо отличие е израз и на значението, което България отдава на стратегическото партньорство със САЩ“, заяви Радев. Той посочи, че посланик Рубин е ръководил американското посолство в България по време на различни глобални предизвикателства. „Но той направи така, че в тази сложна международна обстановка нашите отношения да се развият възходящо и актуализира двустранния дневен ред. Проведоха се много срещи и посещения на високо ниво, които маркираха и за години напред посоката на нашите отношения. Специално в сферата на отбраната и сигурността посланик Рубин внесе нов импулс с особен акцент на модернизацията на българските ВВС“, посочи държавният глава. Радев уточни, че по време на мандата на посланик Рубин се е разширил обхватът на двустранните отношения и тренировките. „Задълбочиха се и нашите търговско-икономически връзки. Тук дойдоха важни американски търговски мисии, организираха се бизнес форуми, имаше срещи на различни нива – правителство, бизнес, образование. И резултатите са красноречиви – в последните години имаме непрекъснат солиден възход на двустранния стокообмен“, коментира президентът. Румен Радев определи посланик Ерик Рубин като достъпен посланик, който усеща пулса на българското общество. „Със своите многобройни и разнообразни инициативи, посещения в цялата страна и срещи с представители на културата, образованието и бизнеса, той намери достъп до обикновения български гражданин и отправи своите послания“, заяви той.", "date": "2019.06.10", "title": "Радев награди Ерик Рубин с орден \"Стара планина\", благодари му за добрите отношения със САЩ"}
{"url": "https://www.faktor.bg/bg/articles/zloveshto-izroviha-cherepa-na-ruska-balerina-v-neizvestnost-ot-5-godini", "text": "Руски полицаи намериха череп, за който се предполага, че е на изчезнала преди 5 години балерина от Болшой театър, предаде в. \"Дейли мирър\". Органите на реда смятат, че 25-годишната Олга Дьомина е била убита, след като е била изнудвана с нейни еротични снимки, съобщи Канал 3. Предполагаемите останки на балерината били намерени в края на май в Измайловския парк в Москва. На същото място бил засечен сигнал от джиесема на предполагаемия убиец в нощта, когато Олга изчезнала. Преди да изчезне безследно, младата балерина станала обект на изнудване. Непознат мъж я заплашил, че ще разпространи нейни \"сексуално компрометиращи\" снимки, ако тя не плати откуп. Олга дала на няколко пъти общо 800 000 рубли (около 10 000 евро) на изнудвача, но въпреки това фотосите били публикувани онлайн, заедно с твърденията, че балерината е работела като компаньонка на заможни клиенти. Семеен мъж, описван като \"мениджър\" или \"любовник\" на младата жена, бил задържан в Москва през 2017 г. Това станало, след като 39-годишният Малхаз Джавоев избягал в Германия и се представил под чуждо име за кюрдски бежанец. Той обаче бил върнат в родината си след заповед за задържане, издадена чрез Интерпол. Сега Джавоев се намира в московския затвор \"Матроская тишина\" като заподозрян в убийството на Дьомина.", "date": "2019.06.10", "title": "Зловещо: Изровиха черепа на руска балерина, изчезнала безследно преди 5 години"}
{"url": "https://www.faktor.bg/bg/articles/tri-vodeshti-ruski-vestnika-se-obyaviha-v-zashtita-na-arestuvaniya-razsledvasht-zhurnalist-ivan-golunov", "text": "Три водещи руски вестника излязоха днес с почти еднакви първи страници в знак на солидарност с арестувания журналист Иван Голунов, предаде Асошиейтед прес. \"Комерсант\", \"Ведомости\" и РБК, смятани за най-уважаваните всекидневници в Русия, публикуват обща редакционна статия под заглавието \"Аз съм/Ние сме Иван Голунов\". Печатните медии настояват за прозрачно следствие по делото срещу изтъкнатия разследващ журналист.  В четвъртък Голунов бе задържан от полицията в Москва по подозрение в разпространие на наркотици. Той бе бит и държан 12 часа в ареста без среща с адвокат. След силна обществена подкрепа за него журналистът бе поставен в събота под домашен арест.  Трите вестника заявяват, че доказателствата срещу журналиста от онлайн изданието \"Медуза\", са съмнителни, съобщи АП. Експертите на МВР не са открили следи от наркотични вещества върху дланите и под ноктите на Голунов. Това обяви днес правозащитната организация \"Агора\", чиито адвокати защищават журналиста, предаде ТАСС.  Вчера Франс прес цитира генералния директор на сайта \"Медуза\" Галина Тимченко и главния редактор Иван Колпаков, според които Голунов е преследван заради професионалната си работа. По думите на Тимченко той е получавал смъртни заплахи почти всекидневно. Пред съда журналистът каза, че обвиненията срещу него са свързани с разследванията за мафиотската подялба на \"бизнеса с гробищата\" в Москва.", "date": "2019.06.10", "title": "Три водещи руски вестника се обявиха в защита на арестувания разследващ журналист Иван Голунов"}
{"url": "https://www.faktor.bg/bg/articles/obyaviha-bedstveno-polozhenie-v-strelcha", "text": "Кметът на Стрелча обяви бедствено положение на територията на града. Това съобщиха за \"Фокус\" община Стрелча. В заповедта на кмета Стойно Чачов се посочва, че причина за обявяването на бедственото положение е усложнената метеорологична обстановка, довела до сериозно компрометиране на вододайната зона на град Стрелча и необходимост от предприемане на спешни и неотложни аварийно-възстановителни дейности за прекратяване на последствията, водещи до увреждане на здравето на хората и значителни щети на имуществото. Бедственото положение се обявява поради неколкократното заливане на водовземните съоръжения на реката и затлачването им с тиня, пясък, чакъл, камъни и дървета, многократното преустановяване на водоподаването към града и изчерпване на запасите от вода в резервоарите, и замърсяването им с тиня, а също и поради компрометиране на участъци от довеждащия водопровод – разрушени подпорни стени и оголени тръби. Бедственото положение е в сила от днес до 17 юни. ,,Ситуацията в градa е много тежка - питейната вода е спряна и е негодна за пиене. В момента е необходимо да се изчака да намалее притока на вода, за да могат работниците да почистят. В противен случай тя ще ги отнесе. За кардиналното решение на проблема и необходима подмяна на довеждащия водопровод, който е на 72 години. Неговата дължина е 7 километра, а общината не разполага с необходимите средства“, коментира кметът на община Стрелча Стойно Чачов. Той поясни, че тръбата е полагана през 1947 г. ,,Проблемът е оголената зона. Ако отново има интензивни валежи, тя може да се спука или да се скъсат тръбите. Това означава град Стрелча да остане без вода. Уведомили сме областния управител, министъра на вътрешните работи, министър-председателя, че са необходими средства, за подмяната на този водопровод'', допълни още Чачов.", "date": "2019.06.10", "title": "Обявиха бедствено положение в Стрелча"}
{"url": "https://www.faktor.bg/bg/articles/otkriha-martvi-dvama-bivshi-amerikanski-senatori", "text": "Законодателите в Арканзас и Оклахома скърбят за загубата на двама бивши държавни сенатори, които бяха открити мъртви в домовете си, съобщава CNN. В Арканзас фаталният разстрел на бившия сенатор на републиканския щат Линда Колинс-Смит се разследва като убийство. В Оклахома бившият щатски сенатор Джонатан Никълс е открит мъртъв от изстрел в дома си в Норман. Властите не са предоставили допълнителни подробности за очевидно несвързаните случаи. В двата щата текат разследвания, предаде БНТ. Тялото на Колинс-Смит е намерено във вторник в дома й. Тя е простреляна фатално, а смъртта й е разследвана като убийство. Колинс-Смит, която беше демократ преди да премине към Републиканската партия, беше избрана за пръв път в Сената на Арканзас през 2014 г. и загуби първата си партия през миналата година, заяви телевизионната станция Литъл Рок. 53-годишният Никълс е сенатор от Оклахома от 2000 до 2012 г., а по-късно работи в университета на Оклахома. В момента следователите работят, за да определят точната причина и начин на смъртта, заяви полицията.", "date": "2019.06.10", "title": "Откриха мъртви двама бивши американски сенатори"}
{"url": "https://www.faktor.bg/bg/articles/stoltenberg-bombardiraneto-na-yugoslaviya-be-legitimno-makar-dalboko-da-sazhalyavam-za-tova", "text": "Историята показа, че бомбардирането на СР Югославия през 1999 г. е било необходимо и легитимно, защото спря насилието и бежанците можеха да се върнат по домовете си, а силите на НАТО КейФОР помогнаха в Косово да се създаде сигурна среда за всички, включително за сръбската общност, заяви генералният секретар на НАТО Йенс Столтенберг за сръбския вестник \"Политика\". \"Знам, че НАТО все още предизвиква противоречия в Сърбия. За мнозина още са болезнени спомените за въздушната кампания през 1999 г. Още по-тежко е за онези, които са загубили любими хора. Всеки изгубен невинен живот е трагедия. Дълбоко съжаляваме за това\", каза Столтенберг за \"Политика\". Той повтори това, което каза по време на посещението си в Сърбия миналия октомври, че \"тази кампания никога не е била насочена срещу сръбския народ\". \"Напротив. Целта беше да се защитят цивилните в по-широкия регион, като бъдат спрени действията на режима на /президента Слободан/ Милошевич, които международната общност беше осъдила. Никога не бива да забравяме миналото, но трябва да се учим от него и да го оставим зад себе си\", подчерта Столтенберг. Той изтъкна също, че НАТО цени партньорството, което разви със Сърбия и че се надява на по-добро бъдеще. Вестник \"Блиц\" публикува текст за най-влиятелните американски лобисти за независимостта на Косово, сред които са семейство Клинтън, Мадлин Олбрайт, Уилям Уокър и др. \"Блиц\" пише, че е известно, че САЩ признават независимостта на Косово, но ролята на някои хора в това отдавна не е политическа, а навлиза в сферата на техните лични и корпоративни интереси. Конкретно за бившия държавен секретар Мадлин Орбайт вестникът отбелязва, че нейната компания \"Олбрайт груп\" стои зад един от водещите мобилни оператори в Косово - \"Ипко нет\" и допълва, че навремето се говореше, че тя иска да купи и пощите и телекомуникациите на Косово. За бившия командващ силите на НАТО в Европа и ръководител на операцията по бомбардирането на СР Югославия, генерала от резерва Уесли Кларк пише, че след напускането на военната служба той е станал бизнесмен и като ръководител на канадската енергийна компания \"Енвидити\" е искал лиценз за проучване на запасите от въгрища, от които би се произвеждал синтетичен петрол, пише \"Блиц\".", "date": "2019.06.10", "title": "Столтенберг: Бомбардирането на Югославия бе легитимно, макар дълбоко да съжалявам за това"}
{"url": "https://www.faktor.bg/bg/articles/kitay-blokira-i-izdaniyata-vashington-post-i-gardian", "text": "Интернет страниците на изданията \"Вашингтон пост\" и \"Гардиън\" са блокирани в Китай. Пекин затегна ограниченията към програмата за цензуриране на съдържание \"Великата китайска стена\", съобщават медии. \"Вашингтон пост\" писа, че двата новинарски сайта са в последната група англоезични медии, които не бяха блокирани и до тях имаше редовен достъп без да е необходим специален софтуер за заобикаляне на стената. Китай засили цензурата около 30-тата годишнина от кръвопролитията на площад \"Тянанмън\". \"Блумбърг\", Ню Йорк таймс\", \"Ройтерс\" и \"Уолстрийт джърнъл\" са блокирани от години. Вашингтон пост\" отбелязва, че Китай не разкрива причината за новата забрана. Повече от 10 000 чуждестранни сайта са блокирани в азиатската държава от 2013 г. Западни представители и неправителствени организации в защита на медиите обвиниха Китай в ограничаване на свободата на словото. Но Пекин твърди, че защитава \"интернет суверенитета\" на държавата.", "date": "2019.06.10", "title": "Китай блокира и изданията „Вашингтон пост” и „Гардиън”"}
{"url": "https://www.faktor.bg/bg/articles/npsd-evropeyskite-izbori-dokazaha-che-horata-iskat-obedinena-opozitsiya-koyato-da-prebori-monopola-na-dps", "text": "Политическият съвет на партия НПСД излезе с нарочна декларация, в която прави анализ на проведените избори за Европейски парламент и конкретните резултати от тях.  Скъпи съмишленици, Изборите за членове на Европейския парламент, проведени на 26.05.2019 г. са вече в историята. Същите ще бъдат запомнени с безпрецедентно ниската избирателна активност, което говори за сериозно разминаване в приоритетите между политическата класа и суверена. Корупцията и липсата на правосъдие, водещи до чувство за безнаказаност при овластените, както и липсата на автентична опозиция, доведоха близо 70% от Българските граждани до чувство на отчаяние и апатия. Обръщаме се към Вас чак сега, по няколко причини:  Изчакахме излизането на окончателните резултати, защото ви дължим максимална прецизност в анализа на резултатите. С уважение изчакахме и преминаването на месец Рамазан, а също така и празничните дни на Байрама, за да не ги помрачим. Не на последно място, изчакахме и за да чуем анализа от изминалите избори на участниците, които преди вота ни заливаха с обещания за епични победи и множество спечелени Евродепутатски мандати, но за жалост след излизането на резултатите активността им спадна до нула.  След като изчакахме достатъчно и дадохме възможност на преките участници да дадат своята оценка, дойде време и ние да направим нашата. Поражението, което ДПС претърпя от Обединената опозиция НПСД-ДОСТ през 2017 г. се оказа непреодолим удар за движението. В традиционните си бастиони то не само не си възвърна изгубеното доверие, но и продължи да губи гласове. Въпреки огромния ресурс и мобилизация, движението с усилие изкара гласовете, до които се сви през 2017 г. За пореден път заложиха на купения и корпоративен вот, като се концентрираха върху райони като Видин, Враца, София-област, Ловеч, Монтана и др. Анализа на гласовете показва, че тези които гласуваха за Обединението между НПСД и ДОСТ през 2017 г., сега не само не подкрепиха ДПС, а въобще не излязоха да гласуват поради липса на алтернатива.  Тук идва логичният въпрос, защо в тези избори липсваше алтернатива на ДПС? Причините са няколко. Заради предателството на Орхан Исмаилов, „Народна партия свобода и достойнство“ не можа да вземе участие в изборите. Самият Исмаилов участва в изборите като кандидат на коалиция „Воля – Българските родолюбци“, която още от самото начало се позиционира като национал-популистки миш-маш. Участието му в коалицията целеше да изпрати евродепутат в групата на Европейските националисти редом до „личности“ като Марин Льо Пен, Матео Салвини, Хайнц-Кристиян Щрахе и др., известни предимно с анти-ислямската си реторика. Това не остана скрито от избирателите и Исмаилов получи в национален мащаб 3110 гласа. Представителна е ситуацията в Търговище където като кандидат на НПСД през 2013 г. Исмаилов получава над 5500 гласа, през 2017 г. получава 4257 гласа, а като кандидат на Воля през 2019 г. беше наказан от съгражданите си с 499 гласа. Неговият катастрофален резултат дойде като потвърждение на правилната преценка на ръководството на НПСД, което го изключи от партията още на 29.01.2019 г. Катастрофален резултат получи и предвожданата от Лютви Местан партия ДОСТ. В отчаян опит да задържи скъпоценния си председателки пост, Местан игра ва-банк и реши, че ще се скрие зад листа от образовани и амбициозни младежи. За тяхна утеха е важно да кажем, че изначално те нямаха никакъв шанс, защото не бяха възприети като представители на партия ДОСТ, а като представители на Местан. Тук е момента да отбележим, че нищожният резултат на ДОСТ от 7130 гласа, се яви като пряк резултат от действията на Местан в последните две години. Още в първото си интервю след Парламентарните избори през 2017 г. Местан си присвои резултата на Обединение ДОСТ-НПСД, като ги обяви за гласове на партия ДОСТ. След това започна разправата с вътрешните му опоненти. Над 40 от най-важните членове на ръководството на ДОСТ или бяха принудени да напуснат, или бяха изхвърлени от Местан.  От казаното дотук има няколко важни извода. Не ДОСТ, а Обединението между НПСД и ДОСТ изкара резултатите през 2017 г., защото хората видяха в онова Обединение алтернатива на статуквото. Избирателят оцени достойно и залитналия към национал-популизма Орхан Исмаилов и стожера на задкулисието Лютви Местан. И макар, че двамата така и не намериха за нужно да оценят „резултатите си“, няма да се учудим скоро да ги видим в нов опит да излъжат суверена. Няма да мине! Резултатите – когато я няма „НПСД“ и достойните членове на ръководството на ДОСТ, са плачевни. Скъпи приятели, Ние от НПСД няма да се водим от логиката на Председателя на ДОСТ и да твърдим, че разликата между  100 479  гласа през 2017 г. и 7130 гласа 2019 г. е на НПСД. Изводът, който правим е, че избирателят иска да види ОБЕДИНЕНА ОПОЗИЦИЯ, която да пребори монополиста ДПС. Ръководството на НПСД  започва активни действия за преодоляване на различията между различните опозиционни групи и в следващите дни ще излъчи преговорна група. Също така ще предложим конкретни стъпки за да изпълним дълга си към всички които през 2017 г. ни подкрепиха – да им дадем алтернатива.  Призоваваме всички, които не са опетнили името си и милеят за силна ОБЕДИНЕНА ОПОЗИЦИЯ, която да се противопостави на корупцията, липсата на правосъдие, икономическия упадък, социалната неправда и тиранията на задкулисието, нека заедно да положим основите!", "date": "2019.06.10", "title": "НПСД: Евроизборите показаха, че хората искат обединена опозиция, която да пребори монопола на ДПС"}
{"url": "https://www.faktor.bg/bg/articles/vdigat-zaplatite-na-politsaite-s-novi-bonusi", "text": "Въвеждане на пакет от още бонуси към заплатите на военните предвиждат промени в наредбата за допълнителните възнаграждения за специфични условия на труд в армията, които са публикувани са обществено обсъждане на сайта на военното министерство. Това съобщи в. „Монитор“. От Министерството на отбраната (МО) мотивират поправките с недостига на военнослужещи и амбицията за привличане на такива с цел попълване на състава. В най-голяма степен от допълнителните „парашутни“, каквито получават рейнджърите, участващи в мисии зад граница, ще могат да се възползват IT специалистите. Така според класа, който имат военните, които се грижат за информационните системи и киберсигурността ще си докарват от 100 лв. до 300 лв. отгоре месечно, като най-голямата добавка ще се дава на майорите. Въпреки че и сега получават бонуси за бойни дежурства, които при летците достигат до 100 лв., военните ще прибират вече допълнително по 50 ст. за всеки отработен час, когато са в готовност за аварийно-спасителни дейности извън своето работно място. Както основният бонус и допълнителният ще расте до 100% в почивните и празнични дни. Към летателния състав се прибавят и ръководителите на полети под пагон, които ще прибират в джоба си до 150 лв. повече на месец. При нарушения от тяхна страна обаче бонусите им обаче ще могат да се спират за период от 1 месец до 1 година. Всички членове на екипажите на многоместни самолети с поне 15 години опит зад гърба си пък ще вземат 1/12 върху заплатата си. За участниците в евакуационни операции в друга страна също са предвидени допълнителни средства - по 9 лв. на ден. В същото време за парашутист-водолазите премиите се увеличават двойно.", "date": "2019.06.10", "title": "Вдигат заплатите на военните с нови бонуси"}
{"url": "https://www.faktor.bg/bg/articles/130-pozharnikari-se-boriha-s-golyam-pozhar-v-london", "text": "130 пожарникари се бориха с голям пожар в жилищна сграда в Лондон, съобщи The Telegraph. Пожарът е обхванал 6 етажа от жилищна сграда. Изгорели са поне 20 апартамента. Няма загинали. Няколко души е трябвало да получат медицинска помощ, след като вдишали дим. Пожарникарите са се борили с огъня в продължение на 2 часа. В момента ситуацията е овладяна. Все още не е ясно каква е причината за пожара. Полицията вече разследва на място. Всички хора в близост до сградата са били евакуирани. Достъпът до района е ограничен.", "date": "2019.06.10", "title": "130 пожарникари се бориха с голям пожар в Лондон"}
{"url": "https://www.faktor.bg/bg/articles/v-kazahstan-izbraha-za-prezident-chovek-na-nazarbaev", "text": "Казахстан избра за президент посочения от дългогодишния бивш лидер Нурсултан Назарбаев за негов наследник, предаде АФП. Касим-Жомарт Токаев печели 70,76 процента от вота, съобщи Централната избирателна комисия. Най-близкият му съперник взема 16,2 на сто от вота. Токаев стана и.д. президент, след като през март Назарбаев изненадващо подаде оставка след 30 десетилетия начело на страната. Изборите вчера бяха помрачени от протести, по време на които бяха задържани около 500 души.", "date": "2019.06.10", "title": "В Казахстан избраха за президент човек на Назарбаев"}
{"url": "https://www.faktor.bg/bg/articles/eksperti-ne-e-neobhodimo-poznanie-po-arabski-za-da-bade-radikaliziran-nyakoy", "text": "Инспектори от Детска педагогическа стая започват от днес работа с 16-годишното момче от Пловдив, разследвано за тероризъм, защото е общувало с вербовчик от „Ислямска държава“. Психологът Младен Владимиров коментира пред БНР, че отделянето от семейството, за което настояват от прокуратурата, „няма да има добър резултат върху детето“ и призова психолозите „да бъдат по-щадящи“. „Много важно е сега да говорим за родителите. Не е важно да говорим за институциите, тъй като това ще даде лош знак. Родителите са хората, които са показали, че има промяна. Не институциите са стигнали превантивно до детето, а семейството. Важно е да го кажем, тъй като обществото в момента е силно чувствително към темата за детето и детското… Без да знам кои ще бъдат психолозите, които ще работят, нека те да бъдат подкрепящите специалисти“. Няма как родител на 16-17-годишно дете да направи определени стъпки, за да бъде то в безопасна среда, предупреди Владимиров в предаването \"Преди всички\" по \"Хоризонт\" и призова родителите да говорят с детето си „като с дигитално дете, още когато то започне да се формира и му дадем за първи път дигитално устройство и да изграждат отношение на доверие“: „Учим нашите деца как да работят с ножове или с електроуреди, но си представяме, че технологиите ще бъдат нещото, на което те ще се самонаучат. Няма такова нещо. Интернет е изключително опасно място. В интернет децата изкарват най-голямата част от времето и там задоволяват любопитство си. Там детето се справя със своята самота“. В България има „изключително добре подготвени специалисти“ – педагози, педагогически съветници и психолози, които да работят с детето, категоричен е психологът Владимиров. Проблемът е, че „тези различни видове специалисти ще внесат различен тип експертиза и различно говорене по проблема“: „Тук трябва да кажем, че сме длъжници на нашите деца, тъй като в последните години ние не правихме политики за всички деца, а политики за уязвимите деца - така наречените „деца в риск“. Държавата направи опит през „Стратегия за детето“ именно да насочи превантивно усилията на всички видове институции, тъй като местната власт е големият длъжник“. Родителите трябва да бъдат в центъра на решаването на проблемите на детето, а всички специалисти – подкрепящи, убеден е психологът, според когото вече е време да говорим за семинари за родители и за „съвсем различно отношение към детето, извършило противообществени прояви“. Въпреки молбите на Прокуратурата да не се разпространяват допълнителни детайли за самоличността на детето от Пловдив, в публичното пространство вече се знае от коя гимназия е, а вероятно и в кой клас. Според психолога момчето ще се върне на училище с етикет на „жертва“ или „терорист“ и рискува да бъде отхвърлено от съучениците си или превърнато в герой от по-проблемните деца. Експертът по международна сигурност Димитър Гърдев подчерта, че „интернет свързва умовете на хората, а радикалните движения представляват интелектуални доктрини“. Казусът от Пловдив доказва, че не е необходимо познание по арабски, за да бъде радикализиран някой, тъй като детето е общувало с вербовчика си на английски. Гърдев изтъкна, че е важно хората да се интересуват от политика, защото и тя е вид интелектуална доктрина и създава „защитна стена“. „В държавите, откъдето идат най-големите терористи, не се интересуват от политика“, допълни той. Според Гърдев сред мюсюлманите у нас „няма достатъчна активност да разобличават такива радикални ислямистки секти и течения“, а „борбата с тази доктрина е тяхна работа“, тъй като хората извън исляма не могат да намерят достатъчно аргументи. Контролът върху социалните мрежи също е недостатъчен, изтъкна експертът по международна сигурност. Той даде пример, че когато дете има профил в социалните мрежи, ограниченията във възрастта за гледане на филми и т.н. стават излишни, тъй като то реално има достъп до всякакъв вид съдържание. Той изтъкна, че в Европейската комисия е имало предложение за единна процедура за приемане на мерки и за категорично изтриване на забранено съдържание като например ислямистките сайтове. Гърдев е убеден, че е необходимо и създаване у нас на антитерористични центрове по американски модел.", "date": "2019.06.10", "title": "Експерти: Не е необходимо познание по арабски, за да бъде радикализиран някой"}
{"url": "https://www.faktor.bg/bg/articles/poptodorova-advokatstva-na-radev", "text": "И двете страни подхождат към сделката за F-16 като към бъдещ успех. Аз смятам че българският екип няма да допусне провал. \"Локхийд Мартин\" е с безупречна репутация, която е доказана в преговорите в страните. Това заяви пред Би Ти Ви бившият посланик на България в САЩ Елена Поптодорова. Тя съобщи че се връща от САЩ, където е провела срещи в Конгреса и в \"Локхийд Мартин\". \"Има пълна двупартийна подкрепа в Конгреса за сделката, през юни ще дойде писмо за предложение и приемане с конкретните параметри\", посочи тя. По отношение на поставения таван на сделката от 1,6 млрд. долара Поптодорова припомни и сделката със Словакия. От таван в размер на 2,9 млрд. долара, Словакия свали цената на 1,8 млрд. долара. \"Целта е да не се отива при всяка малка корекция да се премине през процедурата в Конгреса\", обясни Поптодорова. \"Локхийд инвестира 12 млрд. долара в инфраструктура в Полша, които бяха купили 48 употребявани F-16 за 3,5 млрд. долара\", припомни още бившият ни посланик.  Тя изрази опасение от критиците на сделката в България. Поптодорова не изключи възможността  дублирането на някои параметри да бъдат отстранени и така да се намали цената и препоръча сделката да се приключи още преди местните избори. По отношение на ордена, който днес Радев ще даде на Ерик Рубин Поптодорав коментира, че президентът има свое мнение по въпроса с изтребителите. \"Аз съм сигурна, че когато говореше за корупция в сделката не е визирал САЩ, а е с вътрешна насоченост\", аргументира се тя и добави, че от определени среди има съпротива да се сключват сделки със САЩ поради невъзможността да се получи нещо под масата.", "date": "2019.06.10", "title": "Поптодорова адвокатства на Радев: Когато говори за корупция в сделката с F-16 той не визира САЩ"}
{"url": "https://www.faktor.bg/bg/articles/tomislav-donchev-3-mlrd-leva-za-samoleti-f-16-nyama-da-ima", "text": "3 милиарда лева за самолети няма да има. Що се отнася до гей парада - не съм присъствал. Така вицепремиерът Томислав Дончев отговори на нападките на лидера на Атака Волен Сидеров към управляващите.  Той посочи, че гласуваната сума от Конгреса на САЩ е тавана на цената, която трябва да платим. Каква ще е финалната сума - предстои да видим.  Не е коректно да се правят аналогии с други държави. Всичко в момента са спекулации. Когато имаме финално предложение - ще видим дали е приемливо за нас. България има нужда от силна бойна авиация, защо това се възприема като услуга за някой друг. Купуването на боен самолет ти ставаш част от една колективна система.  Вицепремиерът коментира и предложението за партийната субсидия, което беше внесено като закон от кабинета в парламента.  1 лев субсидия на глас - не знам дали е популизъм, но за съжаление такъв е характера на играта. Има една разлика - едно е да правиш популизма на гърба на държавата, друго е да правиш популизъм на гърба на политическите партии. Няма обаче нищо вредно да се отвори дебата по темата за субсидиите. Това не е на пук на гражданите. Може да се случи това предложение - гледайте какво ще бъде политическите партии. Но тогава ще се вижда как се харчат парите. На първо време трябва да се свият разходи за мероприятия, а кампаниите ще бъдат много по-обрани, коментира Дончев. Той е категоричен, че диференцираната ставка е жив популизъм, който не води до поевтиняване на стоките, а повишава печалбите за търговците и дава възможност за данъчни злоупотреби.  Дончев коментира и анонсът на президента Радев пред руския президент Владимир Путин да бъдат предоговорени цените за руски газ.  Не съм бил на срещата и не мога да коментирам каква е добавената стойност от нея. Но трябва да знаем, че цената на газа не се формира от желание или позиция, а се определя от формула и тя се променя, защото газовата карта се променя. Ние вече вкарваме газ от различни източници. Ние не бива да имаме предразсъдъци по отношение на цената на газа. Но в този занаят - политика или икономика,  много рядко се случват чудеса, подчерта вицепремиерът. Що се отнася до скандала с къщите за гости, той смята, че той не трябва да стихва, за да ни бъде  обеца на ухото.  Томислав Дончев разкри, че предстои да бъдат направени структурни промени в ГЕРБ. Те ще бъдат в посока партията да се опита да бъде по-близо до хората, да се повиши имунитета на ГЕРБ, да се създадат механизми за бърза реакция по отношение на самозабравили се служители.", "date": "2019.06.10", "title": "Томислав Дончев: 3 млрд. лева за самолети Ф-16 няма да има"}
{"url": "https://www.faktor.bg/bg/articles/vodachat-na-evrodeputatite-na-bsp-ne-osporvam-avtoriteta-na-drugarya-stanishev", "text": "\"Обидно е, когато критиките за избора кой да води делегацията на евродепутатите от БСП идват от собствената ти партия\". Това заяви пред БНТ Петър Витанов. Той беше избран за водач като така измести досегашният Сергей Станишев. \"Изборът беше вътрешен, направен сред петимата избрани евродепутати от БСП. Тук никой не оспорва авторитета на другаря Станишев, държа да го подчертая. Станишев може да ни представлява в ръководството на някой от органите на ЕП, не виждам нищо драматично в това\", каза Витанов \"Не познавам другаря Гергов, огорчен съм в известна степен, тъй като се занимавам с международна дейност от доста години\" така Витанов коментира критиките на Георги Гергов, че той дори не знае къде е Европарламента. Не виждам нищо драматично в загубата на евроизборите, каза още Витанов. Той отказа да коментира и въпроса дали на БСП е необходим нов председател на мястото на подалата оставка Корнелия Нинова. \"Не съм аз човека, който може да каже дали има нужда от нов лидер. БСП е колективна партия и колективното начало винаги е било водещо. Важно е бързо да се консолидираме и ще излезем от тази ситуация много по-обединени\", убеден е Витанов.", "date": "2019.06.10", "title": "Водачът на БСП в ЕП: Не оспорвам авторитета на другаря Станишев, може да ни представлява в някой от другите органи"}
{"url": "https://www.faktor.bg/bg/articles/aleksandar-yordanov-filmat-chernobil-ni-kazva-proektat-belene-e-neizgoden-za-choveka", "text": "Аз съм категоричен противник на АЕЦ \"Белене\", не може да си играем със съдбата на хората, за да задоволяваме нечии бизнес интереси, без значение кой е това. Аз бих подарил тези руски реактори на Китай или Венецуела. Филмът \"Чернобил\" ни казва, че този проект е неизгоден за човека. Това е моето мнение по тази тема, посочи в интервю за Нова ТВ евродепутатът Александър Йорданов (СДС). Той за пореден път изрази своята много ясна и категорична позиция към Русия. Руската политика е ясна, ако вземем какъв подход имаше към трагедията в Катин, която кри повече от 70 години. Русия винаги крие истината, руските политици никога не говорят истината на своя народ, та камо ли да ни я кажат с нас. Разговорите с руски политици винаги трябва да се водят със съмнението, че тези хора ви лъжат, подчерта Йорданов.  Що се отнася до отправините преди време от него критики към Бойко Борисов, евродепутатът бе лаконичен: Няма политици, които са бронирани за критики. Всеки политикът трябва да свикне, че критиката ще му е гайдарят. Но когато сме отправяли критика към правителството, тя е била свързана с несъгласие с определени политики. В този смисъл и Борисов не е брониран за критиката. Но в интерес на истина Бойко Борисов е един успял български политик като премиер на страната в различни коалиционни варианти. Промяната има видимост, не трябва да бъдем черногледи, подчерта Александър Йорданов.", "date": "2019.06.10", "title": "Александър Йорданов: Филмът \"Чернобил\" ни казва - проектът \"Белене\" е неизгоден за човека"}
{"url": "https://www.faktor.bg/bg/articles/bivshi-vanshen-ministar-na-ekvador-dzhulian-asandzh-shte-bade-predaden-na-sasht", "text": "Бившият външен министър на Еквадор Рикардо Патиньо заяви пред РИА Новости, че основателят на портала „Уикилийкс“, Джулиан Асанж, е много вероятно да бъде екстрадиран в Съединените щати, цитира думите му РИА Новости. \"Мисля, че сега екстрадицията му е най-вероятна. Асанж вече е изложен на голям риск, защото (президентът на Еквадор) Ленин Морено предаде народа си. Това е рискът да бъде екстрадиран в Съединените щати и смисълът на решението на шведското правосъдие е да улесни Обединеното кралство да го изпрати в Съединените щати“ - каза Патиньо. Според него САЩ предлагат на президента Морено \"сигурно бъдеще\". \"Мисля, че той няма да може да остане в Еквадор. САЩ ще приемат него и семейството му, защото за по-малко от две години нивото на доверието на еквадорците в него е спаднало до по-малко от 15%. Той няма дори и най-малката възможност за преизбиране, но той изгражда път за десните сили да вземат властта”, - каза бившият министър. Патиньо вярва, че Морено е нарушил международните правила за убежище и човешки права, подписани от страната. \"В допълнение към конституцията на Еквадор, тези документи установяват невъзможност да бъде отнето предоставено убежище. Ако някой получи този статут, страната не може да се откаже и да върне този човек. Конституцията на Еквадор е нарушена, международните споразумения и правата на човека са нарушени. В бъдеще той (Морено) ще трябва да отговоря за тези нарушения, които е извършил,” каза той.", "date": "2019.06.10", "title": "Бивш външен министър на Еквадор: Джулиан Асандж ще бъде предаден на САЩ"}
{"url": "https://www.faktor.bg/bg/articles/mohamed-halaf", "text": "„В Европа има много такива случаи – християни и евреи са приели да бъдат жертви на Ислямска държава. Във Франция неотдавна изчезнаха 15 момичета и момчета, които бяха на същата възраст на 16-годишния пловдивчанин. Разбра се впоследствие, че те са пристигнали в Сирия“. Това коментира в предаването „Свободна зона“ журналистът Мохамед Халаф.   Той разказа за случай в САЩ, при който три деца без малко да попаднат в ръцете на ИДИЛ. В САЩ имаше случай с индийско семейство емигранти. Бащата възпитаваше много строго децата. Забраняваше им да гледат телевизия, но забравяше, че имат смартфони. Той ги пращаше да учат, а трите деца през това време са били вербувани. Трябваше да отидат през Истанбул до Сирия. ФБР ги хвана в последния момент, преди да им проверят билетите. ИДИЛ се различава от Ал Кайда по това, че е много по-добре развита в интернет. Ал Кайда разчиташе на вербовка чрез близки на жертвите, които вече са влезли в системата“, коментира Халаф.  „Елементите, които са ангажирани със задачата да набират нови хора, са много добре с езиците. Когато установяват връзка с даден човек, независимо на каква възраст са, от ИДИЛ успяват да въздействат върху всеки индивид по начин, по който усещат. От отговорите в чата се извличат слабостите и стремежите му“, каза още журналистът и не отрече, че случаят в Пловдив с 16-годишния ученик не е единичен и има още хора у нас, с които ИДИЛ работи.", "date": "2019.06.10", "title": "Мохамед Халаф: ИДИЛ работи с още българи, вербовката в Пловдив не е частен случай"}
{"url": "https://www.faktor.bg/bg/articles/antoniy-galabov-mnogo-yasno-v-zakona-tryabva-da-bade-ukazano-za-kakvo-tochno-se-davat-partiynite-subsidii", "text": "\"Много ясно в закона трябва да бъде указано за какво точно се дават партийните субсидии\". Това заяви пред \"Фокус\" политологът доц. Антоний Гълъбов по повод предложението на правителството държавната субсидия за партиите да бъде намалена от 11 лв. на 1 лв. за действителен глас.  Според него моментът е подходящ при евентуално отваряне на Закона за политическите партии този дебат да бъде проведен отново. „Това е принцип, който изглежда прост, но всъщност е подвеждащ. Когато мислим за конкретно число спрямо конкретен действителен подаден глас, това отмества важния въпрос, който е за какво са им на партиите пари. Партията е политическа организация с идеална цел, част от гражданството и в това отношение получаването на държавна субсидия би трябвало да бъде обвързано с финансирането на присъщи, необходими и наистина подлежащи на отчетности и на контрол функции на партията. Много важно е да постигнем съгласие по това какво имат право да правят партиите. В предизборната кампания видяхме, че с държавна субсидия се раздаваха стипендии и помощи. Това не е работа на политическа партия. Много ясно трябва да бъде указано в закона за какво точно се дават публичните средства. Когато те са дадени целево, насочени правилно, гражданското общество има възможността да контролира тяхното изразходване. Ако говорим само за цена на глас, не можем да излезем от това блато, в което се намираме и разбирането за политиката като за пазар. Подобен тип „остойностяване“ на гласа на българските граждани не е сериозен разговор“, каза още политологът.  Гълъбов добави, че в Закона за държавния бюджет би могло да се фиксира, че средствата трябва да бъдат разпределяни в съответната пропорция на получените гласове. Той не би подкрепил връщане към схемата за стойност, фиксирана към реално получен глас. Според него предложението на Бойко Борисов за субсидия от 1 лев за действителен глас е провокация към готовността на Народното събрание сериозно да дебатира този въпрос. „Най- вероятно подобно предложение няма да бъде прието. Въпросът е да се фиксира разумна формула, през която да се остойностява гражданският принос към функционирането на партиите. Това са парите на българските данъкоплатци и трябва да е ясно за какво са им необходими тези пари и как ги разходват“, допълни доц. Антоний Гълъбов. Според него политическият живот на страната има нужда от много сериозно преосмисляне и промяна. „Надявам се, че вече е в ход, но не през нови политически фигури, а през променящото се отношение на българските граждани към политическото им участие“, добави доц. Гълъбов.", "date": "2019.06.10", "title": "Антоний Гълъбов: В закона ясно да се каже за какво се дават партийни субсидии, а не да се харчат за стипендии и помощи"}
{"url": "https://www.faktor.bg/bg/articles/atanas-merdzhanov", "text": "„Много са силни думите, че Корнелия Нинова е била бламирана на пленума на БСП. Острата дискусия беше насочена срещу двете загуби – на национални и европейски избори. Имаше очаквания, че ще ги спечелим. Затова беше изготвен и доклад“. Това заяви пред БТВ Атанас Мерджанов от БСП. „Този пленум беше стъпка към връщане към демократично управление в БСП. Имаше моменти, в които тесен кръг взимаше неясни решения, каквото беше напускането на парламента. Смятаме, че това беше и една от причините да загубим евровота. Националният съвет досега беше използван за подпечатване на предварително взети решения. В БСП се наложи авторитарен стил на управление. Практически смесихме евроизборите с национална кампания, но се разминахме тотално с очакванията на българските граждани. Всички упражнения на вътрешна съпротива в партията ни отклониха от основните ни цели. Трябваше да има диалог“, каза още Мерджанов.  „Надявам се конгресът мъдро да реши и по най-бърз начин БСП да се отърси от загубата на последните избори, тъй като ни предстои сериозна подготовка за местния вот. Изумен съм от думите на Румен Овчаров по повод Сергей Станишев. Той прави разделителни линии, а това е дълбоко контрапродуктивно. Ако Станишев е миналото, то Румен Овчаров ли е бъдещето. Малко е пресилено Румен Овчаров да се изказва, че бил най-големият критик на Нинова, при положение, че той работи за нейното издигане и избиране. Той спекулира със задкулисието, при което 4 години беше в борда на „Лукойл“, коментира бившият депутат думите на бившия Овчаров, който заяви, че Сергей Станишев е лицето на задкулисието в БСП.", "date": "2019.06.10", "title": "Атанас Мерджанов: Овчаров забрави, че 4 години беше в \"Лукойл\", докато управляваше \"задкулисието\" на БСП"}
{"url": "https://www.faktor.bg/bg/articles/novini/balgariya/ekspert-pri-tova-tragichno-obrazovanie-detsata-mogat-lesno-da-badat-zombirani", "text": "Имаме радикализация в различни посоки - паравоенни организации, идеологии, които предизвикват хаос. Децата не могат да се ориентират, а родители им не могат да им напомнят. А образователната ни система спи дълбок сън, тя е абсолютно неадекватно. Не е нормално само с 9 часа да се развива медийната грамотност на децата. Информацията трябва да се развива по друг начин. Трагично е състоянието на образованието, при което децата лесно могат да бъдат зомбирани. Това каза в студиото на Нова ТВ експертът Георги Апостолов. Повод за коментара му беше задържания в Пловдив 16-годишен ученик, който според прокуратурата е бил вербуван от Ислямска държава. Апостолов у категоричен, че интернет не може да бъде абсолютно защитено пространство, но радикализацията не е задължително да стане само в интернет. Моделът на вербовка обаче е един и същ - виждат интерес от страна на дете, а те в тази възраст са любопитни. От това се възползва съответния човек, който го прикача в анонимен чат. 50% от децата са в интеренет преди да са навършили 7 години, и едва ли на тази възраст могат да разпознаят кое е вярно от невярно твърдение, обясни механизма на зарибяването на деца в интернет и по този начин те да станат обект на радикализация. Затова Георги Апостолов е категоричен, че ние имаме нужда от своевременното създаване на център за дерадикалицация, категоричен е Апостолов.", "date": "2019.06.10", "title": "Експерт: При това трагично образование децата могат лесно да бъдат зомбирани"}
{"url": "https://www.faktor.bg/bg/articles/psihologat-na-obvineniya-v-terorizam-tarsil-e-svoite-geroi-koito-na-16-g-ne-sa-v-komiksite", "text": "„Преди месец майката на 16-годишното момче се свърза с мен много притеснена. Разказа ми за кореспонденцията в телефона му с човек, представящ се за член на ИДИЛ. Поведението на сина ѝ се променило. Започнал да се усамотява и да избягва разговори“. Това заяви пред БТВ криминалният психолог Иван Тричков.  „Не може да се каже със сигурност, дали зад тази кореспонденция стои Ислямска държава. Впоследствие разбрах от майката, че тя се е свързала със службите. Храненето при тийнейджъра не е особен индикатор, но откъсването от семейството вече е индикатор, че нещо се случва. Хората от ИДИЛ действат по определен начин. Първо започват с по-леки стъпки. Свързването с момчето от Пловдив е било случайно. Вероятно от сайт на сайт е попаднало на тези хора. За да се закачи човек към това нещо, има някакъв дефицит. Те много добре са разбрали какъв е при младежа и са го манипулирали. На тази възраст обикновено тийнейджърите искат да са самостоятелни, но нямат ресурс. При първата ни среща момчето беше резервирано. При първите няколко срещи трябваше да му спечеля доверието. Става въпрос за будно, интелигентно и забавно момче. Комуникацията с ИДИЛ се е водила на английски език. Вероятно от Ислямска държава са му изпращали видео материали и са го обучавали как се прави бомба. След нашите срещи започна да възвръща същността си и нормалния си начин на живот. На етапа, на който дойде при мен, не беше готов да прави терористични актове“, коментира специалистът.  „На тази възраст децата търсят своите герои, но не от американските комикси, а реалистични. Явно за него това са силните мъже. Другият момент е страхът от смъртта – ако го преодолееш, си герой. Хората от ИДИЛ са много добре подготвени и са работили с него около 6 месеца. Момчето излиза от ситуацията и осъзнава, че са го „закачили“. Семейството е притеснено. То е постъпило много честно, като се е свързало със службите. Убеден съм, че много малко хора ще го направят. Телефонът на момчето е взет и няма достъп до тези хора. Оттук нататък предстои много сериозна работа със семейството, защото това оставя дълбока следа в живота“, каза още психологът.", "date": "2019.06.10", "title": "Психологът на обвинения в тероризъм: Не беше вербуван от ИДИЛ до етап да убива"}
{"url": "https://www.faktor.bg/bg/articles/novini/svyat/ruski-predpriemach-sazdal-chat-kanala-na-islyamska-darzhava-v-koyto-e-verbuvan-16-godishniyat-plovdivchanin", "text": "\"Намира се уязвима жертва, най-често тийнейджър, който не се разбира с околните и търси упование в интернет. Втората стъпка е да се покаже на това дете, че то не може да бъде разбрано от никой друг и след това, започва да бъде принуждавано да прави различни неща\". Това коментира по БНТ експертът по сигурността Любомир Тулев по повод 16-годишния ученик от Пловдив, в чийто дом бяха намерени материали за подготовка на бомба. \"Влизайки в стаята, ако детето много бързо затвори браузър в компютъра или затвори телефона си и го остави настрани, това са индикации, които родителите трябва да забележат. Ролята на родителите се изразява в говорене, възпитание, допълни Тулев. 34% от последователите на \"Ислямска държава\" ползват чат канала Телеграм за обмяна на информация. Тази мрежа е създадена от руски предприемач, като дори имаше спор дали Русия контролира въпросния канал, което в крайна сметка беше отречено\", посочи той.", "date": "2019.06.10", "title": "Руски предприемач създал чат канала на Ислямска държава, в който е вербуван 16-годишният пловдивчанин"}
{"url": "https://www.faktor.bg/bg/articles/zapochva-nov-remont-na-am-trakiya", "text": "От днес започва нов ремонт на магистрала \"Тракия\". Мястото е пътният възел „Цалапица”, на 112-тия километър на магистралата. Ще бъде сменена асфалтовата настилка. На различни етапи ще бъдат затваряни пътните връзки в района. На първо време - от 08:00 сутринта до 20:00 часа днес ще е затворена връзката София - Цалапица. Ще има осигурен обходен маршрут.", "date": "2019.06.10", "title": "Започва нов ремонти на АМ \"Тракия\""}
{"url": "https://www.faktor.bg/bg/articles/sedmitsata-zapochva-sas-slantse", "text": "Предимно слънчево време ни очаква в понеделник, но ще се развива купеста и купесто-дъждовна облачност и на много места, главно в следобедните часове, ще има превалявания, придружени с гръмотевици и временно усилване вятъра. Възможни са и градушки. По-интензивни ще са явленията в Централна България. Затова и за днес е обявен жълт код за опасно време. Предупреждението е в сила за 12 области: Враца, Плевен, Ловеч, Габрово, Велико Търново, Русе, Търговище, Стара Загора, Пловдив, Пазарджик, Хасково и Кърджали. Количествата на валежите на места ще достигнат 20-30 л/кв.м., локално до 50. Ще духа слаб до умерен североизточен вятър. Преобладаващите максимални температури ще са между 24 и 29 градуса. Над Черноморието ще преобладава слънчево време. Ще има и временни увеличения на облачността, но само на отделни места по южното крайбрежие след обяд е възможно да превали и прегърми. Максималните температури на въздуха ще са между 24 и 27 градуса. Температурата на морската вода е от 19 градуса на север, до 24 градуса на юг. Вълнението на морето ще бъде 2 бала. Над планините ще се развива купеста и купесто-дъждовна облачност и ще има краткотрайни валежи с гръмотевици. Ще духа умерен вятър от изток-североизток. Максималната температура на височина 1200 метра ще бъде около 18 градуса, на 2000 метра 12 градуса. И през следващите дни на много места из страната ще има превалявания, придружени с гръмотевици и временно усилване вятъра, възможни са и градушки. Те ще бъдат с различен обхват и интензивност.  Вятърът ще бъде предимно от север-североизток, слаб, в Дунавската равнина и източните райони, временно до умерен. Температурите във вторник ще остават под 30 градуса, в сряда ще се повишат.", "date": "2019.06.10", "title": "Седмицата започва със слънце, но не забравяйте чадъра"}
