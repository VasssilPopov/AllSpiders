{"url": "https://www.faktor.bg/bg/articles/kakvo-sa-praveli-tezi-rusnatsi-v-afrika", "text": "Тримата руски журналисти не са имали никакъв шанс: на 30 юли 2018 г. Александър Расторгуев, Кирил Радченко и Орхан Джемал пътуват с кола в Централноафриканската република (ЦАР), когато в района на град Сибут попадат в капан и биват хладнокръвно убити с по няколко изстрела от неизвестни мъже. Шофьорът им е ранен, но оцелява. На следващата сутрин колата е намерена надупчена от куршуми. Централноафриканската република се счита за една от най-опасните държави в света. Обширни райони са под контрола на военизирани милиции и само малка част от територията на страната се контролира от правителството. Официално тримата руснаци са станали жертва на грабеж от страна на \"деветима бандити с тюрбани\". Но според нов доклад, следите водят в съвсем различна посока. Тримата журналисти са били изпратени в ЦАР от фондация, за да разследват дейността на руската частна армия, известна като \"Група Вагнер\". Твърди се, че тя се грижела за сигурността на руските златни и диамантени мини. Основният дарител на фондацията е бившият руски олигарх и противник на Путин Михаил Ходорковски. През ноември той създаде разследващата организация \"Досие Център\", която се зае да проучи мистериозните обстоятелства около смъртта на тримата журналисти. Заключението на разследващите: има индикации, че предполагаемите убийци са били в контакт със служители на частната охранителна фирма \"Група Вагнер\". Около руските военни операции в чужбина напоследък често в медиите се появяват и съобщения за \"Група Вагнер\". Според тях, компанията изпълнявала в чужбина и военни поръчки от руското правителство. Всъщност, частните армии са забранени от руското законодателство, казва по този повод Маргарете Клайн от германската фондация \"Наука и политика\". Но те са чудесен инструмент за проникване в конфликтни региони, които крият икономически ползи, добавя експертката за Русия.  През последните години Русия засили присъствието си в Африка - както в икономическо, така и във военно отношение. Така например през 2017 г. Кремъл сключи споразумения за военно сътрудничество с шест африкански държави, сред които и Централноафриканската република. Според Леонид Фитуни, заместник-директор на Африканския институт в Руската академия на науките, това е логично развитие, тъй като Русия се стреми към нови пазари. \"Русия има проекти и партньорства в Африка за военно обучение на правителствени армии, макар и това да не е водещо\", казва той за ДВ.  Засегнали ли са по някакъв начин тримата убити журналисти интересите на руското правителство в Африка? Френският журналист Пол Лоржери, който по същото време е бил в ЦАР, не знае дали трябва да вярваме на информация, която идва от противник на Путин. Доказателства за това няма. Но руската връзка в смъртта на журналистите е \"единственото логично предположение\" за Лоржери.  Политологът Тим Главион, който от дълго време работи в ЦАР, също се съмнява в официалната версия за смъртта на тримата руснаци. Той обаче смята, че е възможно да става въпрос за неуспешен опит за сплашване, който да е завършил фатално за журналистите. Така или иначе смъртта им сега насочва вниманието към ролята на Русия в Централна Африкамного повече, отколкото вероятно ѝ се е искало, допуска Главион. Политологът обаче предупреждава да не се правят погрешни заключения за степента на руското присъствие в Африка. Руското правителство наистина има интерес от разширяване на икономическото и политическото си влияние в Африка, но това не трябва да се надценява, казва той. Така например в Централна Африка работят едва около 200 руски военни съветници и вероятно няколкостотин военни под прикритие. \"За сравнение: преди да се оттегли от района през 2016 година, една Франция поддържаше там свой военен контингент от 2 хиляди души\", припомня Главион.  Също и Ханс де Мари Хойнгуп от Международната кризисна група не е склонен да придава голямо значение на руските ангажименти в Африка. \"В последните десет години Китай и други играчи, вкл. традиционни колониални сили в Африка, разшириха икономическото си влияние в Африка. Русия пропусна тази възможност и сега очевидно иска да навакса\", казва наблюдателят. За много африкански държави сътрудничеството с Русия вече е реална алтернатива. \"Това е умел ход от тяхна страна в търсенето на противодействие срещу влиянието и опекунството на Запада\", допълва той.", "date": "2019.01.19", "title": "Какво са правели тези руснаци в Африка?"}
{"url": "https://www.faktor.bg/bg/articles/putin-stana-pak-pravoslavna-atraktsiya-potopi-se-v-ledenite-vodi-na-bogoyavlenie", "text": "Президентът на Русия Владимир Путин участва днес в традиционното къпане по случай Кръщение Господне, Богоявление, съобщи ТАСС. Не бе уточнено къде точно руският държавен глава се е гмурнал в ледени води. Пресслужбата само информира, че Путин е бил в край Москва По-рано говорителят на Путин, Дмитрий Песков, каза, че както прави години наред, и днес на Кръщение Путин ще се потопи в ледените води. Традицията хората да влизат в дупката, направена в леда, символизира кръщението на Исус Христос в река Йордан. Къпанията в ледени води, които в Русия се правят от 18 до 19 януари, не са църковен обред, а народен обичай. Руската православна църква гледа благосклонно на тази традиция, ако човек се отнася с благоговение към потапянето в ледените води и здравето му позволява това.", "date": "2019.01.19", "title": "Путин стана пак православна атракция - потопи се в ледените води на Богоявление"}
{"url": "https://www.faktor.bg/bg/articles/shefat-na-vvs-s-f-16-kupuvame-i-tsyalata-orazheyna-sistema", "text": "Правилният избор за българските ВВС бе Ф-16. Тази позиция изрази ръководителят на българските Военновъздушни сили генерал-майор Цанко Стойков в интервю за Канал 3. Предложихме проект за инвестиционен разход, който беше разгледан и на Министерски съвет, и от парламента, и считам, че целта на този проект е придобиване на нов боен самолет, но не само. В конкретния случай ние говорим вече и за оръжейна система. Или както някои я наричат боен авиационен комплекс, като летателният апарат, или самолетът е част от нея. Т.е. е самолетът е важна и съществена част от самия комплекс, но в него влизат и въоръжение, и други крипто и класифицирани системи, които правят самолета, съвместим с НАТО, и не на последно място въоръжение, логистично оборудване и средства, които придават на самата система автономност. Затова е важно да се разбере, че модернизацията чрез придобиване на този проект е жизненонеобходима за българските ВВС, бик казал и че е малко закъсняла, аргументира позицията си генералът. „Имал съм възможност да летя на Ф-16, не на този блок, а на друга модификация – системата наистина е надеждна, боеспособна, може да изпълнява мисии въздух-въздух и въздух-земя, такива, каквито ги получаваме в цялостния пакет, който се предлага от държавата. Така че считам за правилен избор, избор, който наистина ще повиши бойните способности на България за един много дълъг период”, заяви ген.-майор Стойков. Относно протичането на преговорите той обясни, че България първо трябва да изпрати писмо до САЩ с искане за придобиването на самолета и въоръжението за него, след което е нужно одобрение от Конгреса. След това, съобразно процедурите в САЩ, от тяхна страна се изпраща ново писмо, на което за период от 120 дни България трябва да отговори. Именно това писмо ще бъде основата на договора между двете страни и в него ще бъдат уточнени цените, сроковете за доставка и подробностите по въоръжение, системи и т.н. „Ако се доверим на това, което САЩ декларираха, че могат да доставят първите самолети през 2022 г., можем да направим предположението, че това е периодът, в който ние ще получим първите самолети – т.е., периодът е 3 години”, изтъкна Стойков по отношение на доставката на първите изтребители. Относно обучение на българските пилоти той поясни, че по принцип то се извършва в САЩ, въпреки че съществуват летателни центрове в Гърция, Турция и в други държави в Европа. По думите му обучението, както на летци, така и на техници трябва да бъде завършено преди доставката на самолетите. „Българските ВВС ще изпълняват своите задачи по охрана на въздушното пространство на България и на НАТО, както и досега със съществуващите МиГ-29, за които бяха сключени 3 договора през миналата година – за доставка на агрегати, за ремонт на двигатели. И това ще даде възможност те да бъдат експлоатирани до края на техния жизнен цикъл\", посочи още генералът. МиГ-29 и Су-25 ще бъдат ремонтирани. Очаква се жизненият цикъл на МиГ-29 да приключи през 2029-2030 г., а на Су-25 след извършване на този ремонт, който предстои, да бъде повече от 10 години, считано може би от 2020 г., когато се очаква да бъдат доставени първите ремонтирани Су-25”, допълни шефът на Военновъздушните ни сили. Чисто технически, връщайки се на темата за Ф-16, Стойков изтъкна и голямото предимство на Ф-16 пред останалите оферти, а именно „Грипен” и „Юрофайтър”, а именно радарът. „Радарът е 5-о поколение. На другите им са по-стари. Те разполагат с механичен радар, който има по-ограничени възможност от фазираната радарна решетка или антена на Ф-16, която дава възможности за работа по въздушни цели или земни, или морски, едновременно. Да ги открива, проследява или въздейства върху тях. Ф-16 притежава възможности за работа с високо точни управляеми ракети и бомби по малки подвижни земни и морски цели и същевременно да въздейства по въздушни цели. Радарът е по-надежден със своите технологични новости и по този начин превъзхожда останалите”, коментира генерал-майорът. „Летателният ресурс като часове е доста повече от „Грипен” и „Юрофайтър”, но тук по-важното е опитът и еволюцията, която са достигнали с последната модификация Блок 60 и Блок 70, който се предлага на нас. Статистически са използвали опита и практиката на всичките 4600 произведени самолета досега и са инкорпорирани всички забележки, недостатъци, които са отстранени, а всички технологични новости са налице, така че самолетът наистина си заслужава”, категоричен бе Цанко Стойков. Той потвърди, че Ф-16 идва с въоръжение и необходимите системи, а за „Грипен” трябва да се купува въоръжението допълнителни и съответно трябва да се водят преговори с трети държави. Поясни, че и ако е изборът е бил „Грипен”, то той е щял да бъде доставен само с едно оръдие и то на бойния самолет, а за учебнобойния е без никакво въоръжение и че е трябвало да се сключват тепърва нови международни договори, за да се набавят въоръжение и съответните системи за него. На въпрос на водещия защо България не може да закупи руски самолети, Стойков обясни: „Това е интересен въпрос. Има много мнения, но аз ще отговоря като летец. Всеки един самолет, включително и руски, може да бъде направен съвместим със страните от НАТО. Но от геополитическа гледна точка си мисля, че на този етап това е невъзможно. Никоя страна няма да се съгласи да даде своите системи и въоръжения да бъдат поставени на руски самолет. От тази гледна точка, считам, че е невъзможно. Иначе считам, че технологично не представлява абсолютно никаква трудност”, заяви Стойков. Той коментира и твърденията, че не е необходимо да се закупуват нови самолети, а просто трябва да се увеличат зенитно-ракетните комплекси, които да охраняват въздушното ни пространство. „Наистина зенитните комплекси и особено тези от типа на С-300 или „Пейтриът” са много ефективни. С много големи възможности за осигуряване на противовъздушната отбрана на една страна. Но аз считам, че задачите, които изпълнява изтребителната авиация са съвсем различни и със зенитно-ракетни комплекси не можем да носим дежурства по еър полисинг, най-малкото”, каза ръководителят на ВВС. В заключение Стойков си призна, че поне малко ще завижда на младите си колеги, които ще имат възможност да летят на Ф-16 блок 70. И бе категоричен, че няма амбиции да бъде президент.", "date": "2019.01.19", "title": "Шефът на ВВС: С избора на Ф-16 купуваме и цялата оръжейна система"}
{"url": "https://www.faktor.bg/bg/articles/novini/balgariya/sapartiets-na-ninova-nyama-nachin-da-ne-spechelim-evrovota", "text": "Хора, които са пропагандирали Истанбулската конвенция, не бива да бъдат в листата на партията. Тази категорична позиция на социалистите изрази зам.-председателят на ПГ на БСП Христо Проданов. „Миналата седмица ние приехме нашата визия за Европа. Предстои тя да бъде утвърдена. В тази връзка най-нормалното нещо е, когато изпращаш човек в Европейския парламент, той да е съгласен с нашата визия. Защото хората, които изпращат там, трябва да защитават позицията на партията и този документ, за който са гласували хората”, каза народният представител. Конкретно за Сергей Станишев в тази връзка той заяви: „Ако Сергей Станишев си промени мнението по тази тема, никой не може да го спре”. „Ще спечелим европейските избори”, заяви Проданов. „Ще имаме повече гласове. Колкото до мандатите е малко по-сложно”, допълни той и бе категоричен, че няма вероятност левицата да не спечели изборите. Според него и резултатите от изборите не бива да бъдат обвързвани с бъдещето на председателя на партията и в случая за Корнелия Нинова. „Няма възможност да не спечелим изборите, но тезата, че само председателят носи отговорност за резултатите от изборите, според мен не е правилна. Партията е жив организъм и много други хора носят отговорност”, заяви зам.-председателят на ПГ на БСП.", "date": "2019.01.19", "title": "Съпартиец на Нинова: Няма начин да не спечелим евровота"}
{"url": "https://www.faktor.bg/bg/articles/novini/svyat/po-putinski-v-grozni-oproshtavat-dalgove-na-chechentsi-kam-gazprom-za-da-ne-se-vdignat-na-masovi-protesti", "text": "Съдът в Грозни взе решение компанията \"Газпром Межрегионгаз Грозни\" да опрости повече от 9 милиарда рубли задължения, за да бъде предотвратено социално напрежение, съобщиха от прокуратурата на Чечня, цитирана от kavkaz-uzel.eu. Както пише \" Кавказкий узел\", през ноември 2017 г. жителите на Грозни се оплакват от прекъсване на доставките на газ заради неизплатени задължения. През октомври 2018 г. Рамзан Кадиров уволни четирима префекти в Грозни за това, че не са събрали дългове от газ и електроенергия от гражданите. Прокуратурата на Чечня поиска от съда да задължи „Газпром Межрегионгаз Грозни“ да отпише като \"безвъзмезден дълг на населението\" 9 милиарда рубли. По този дълг срокът на давност е изтекъл, се казва в съобщението на надзорния орган. \"Едни подобни  действия към длъжниците и  предявяване на искове за плащане на дълговете, които всъщност не могат да бъдат изплатени, можеше да доведе до създаването на социално напрежение в обществото и протестни действия на населението\", смята прокуратурата. Решението на съда е от 16 януари, съобщава прокуратурата на Чечня на своя уебсайт на 16 януари. На уебсайта на съда от на 17 януари няма информация за такова решение. Компанията „Газпром межрегионгаз Грозни“ също не е коментирала решението на съда на своя уебсайт. В същото време се съобщава, че през първите 15 дни на 2019 г. дружеството е предявило претенции за 67,7 млн. рубли към 1775 длъжници. През януари в съдилищата са подадени 882 съдебни иска за възстановяване на 54,5 милиона рубли от длъжници в Чечня, съобщиха от компанията. Дългът на чеченците за електричество също е голям. Според кметството на Грозни 35% от гражданите са злонамерени нарушители по отношение на ползването на електричество. Служителите на енергото в Чечня само за две седмици от ноември 2018 г. са събрали от местните жители 39 милиона рубли. Освен това масово се спира тока на нередовни потребители . А през януари жителите на Грозни, които са с просрочени плащания на комуникациите,  получават анонимни известия, че ще им бъдат отнемани жилищата заради неплатени дългове.", "date": "2019.01.19", "title": "По Путински: В Грозни опрощават дългове на чеченци към  „Газпром“, за да не се вдигнат на масови протести"}
{"url": "https://www.faktor.bg/bg/articles/zashto-nastoyashtiyat-amerikanski-prezident-vse-pak-e-dobar-za-evropa", "text": "Възможно ли е да са изминали само две години? Как сме живели преди Доналд Тръмп? Въпреки разстоянията между Европа и Америка, в Брюксел, столицата на Европейския съюз и НАТО, личността на президента на САЩ до такава степен е превзела тематичното пространство, че със сигурност е оставила дълбок отпечатък в колективната европейска памет. Ще се помнят изцепките му в централата на НАТО, където неведнъж той се е карал на партньорите си, създавайки у тях тягостни чувства и объркване. Заплахата, че ще наложи мита за европейските автомобили, и оповестеното от него оттегляне на САЩ от Договора за ликвидиране на ракетите с малък и среден обсег също разбуниха духовете в Брюксел. Въпросът е дали наистина са толкова страшни нещата заради този американски президент, погледнато от перспективата на Европа? Повечето хора вероятно си мислят точно така, макар това да не отговаря съвсем на истината. защото в много отношения Тръмп е направил и добро на ЕС - може би неволно, но все пак съвсем очевидно. Така например именно Тръмп стана причина за сплотяването на ЕС. Неговият външен натиск доведе до повече европейска солидарност и напредък в много области, напр. във външната политика и политиката за сигурност (инициативата за структурирано сътрудничество PESCO). Откакто Тръмп е в Белия дом, одобрението за ЕС нараства - поне на Стария континент. Стигна се дори дотам в Брюксел да се чува и това, че Тръмп бил най-доброто нещо, което е можело да се случи на ЕС. Не може да отречем обаче, че настоящият президент на САЩ е и заплаха за Европа. Не само заради очевидните трудности, свързани например с Парижкото споразумение за климата, прекратяването на ядрената сделка с Иран и дестабилизирането на световната търговия, но и заради последователите, които Тръмп има в ЕС - както сред населението, така и сред политиците. Неговите привърженици може и да не са възхитени от яростните му изблици, арогантност и клевети, но много от тях харесват политическата му некоректност: той дава гласност на истини, които често се замитат под килима. Ето само няколко примера: - верен е упрекът му, че европейците не дават достатъчно за отбрана в рамките на НАТО; - в много отношения е вярно също и обвинението, че по митническите въпроси САЩ са ощетени в сравнение с ЕС и Китай; - констатацията, че Русия е нарушила Договора за ядрените ракети със среден обсег, също е вярна; - а оценката му, че някои многонационални организации, като СТО, са закостенели и неефективни, се потвърждава през последните години. По отношение на стила е ясно, че американският президент обича да нанася удари под кръста. Това обаче не е достатъчно, за да бъдат обезсилени посланията му в Туитър, тъй като за мнозина в днешно време стилът не е от значение. Точно затова ЕС трябва се опита да му противодейства, като започне му отнема аргументите. Отчасти това вече се случва, напр. по въпроса за разходите за отбрана, които европейците повишават, и в подобрената координация на външната политика и политиката за сигурност. Освен това ЕС започна да взима насериозно страховете на много хора, които иначе ги тласкат в ръцете на популисти като Тръмп. Това са опасения, свързани с цифровизацията и собствената идентичност в един глобализиран и все по-сложен свят, който във все по-голяма степен ще зависи от големите компании в Китай или САЩ. Успехите на Матео Салвини в Италия и на Виктор Орбан в Унгария са впечатляващо доказателство за това, че ЕС не е успял да разсее тези страхове. Какво можем да научим от 2-годишното управление на Доналд Тръмп? ЕС се опитва да овладее динамиката, която президентът на САЩ наложи по много въпроси от световната и търговската политика, и се стреми да изгради един съюз, който не е само и единствено икономически. Председателят на Европейската комисия Жан-Клод Юнкер нарича това \"способност за водене на световна политика\". Той е и един от малкото европейски политици, които са намерили успешна стратегия за това как да се справят с Доналд Тръмп. В търговската политика Юнкер предлага прости и ясни компромиси на \"давам-получаваш\", с които \"бизнесменът\" Тръмп очевидно може да живее. През последните две години ЕС научи много неща, напр. в противодействието на популистите или намирането на добър подход към американския президент. Въпреки това нито ЕС, нито останалата част от либералния свят са намерили ефективни средства за предотвратяване на щетите, които Доналд Тръмп нанася на трансатлантическите отношения. Да, вероятно той неволно прави така, че ЕС да се откъсва от старите си зависимости. Но след като знаем колко политически порцелан напоследък беше изпочупен, не беше ли по-добре все пак ЕС да се развие в тази посока и без един Доналд Тръмп?", "date": "2019.01.19", "title": "Защо настоящият американски президент все пак е добър за Европа?"}
{"url": "https://www.faktor.bg/bg/articles/tragediya-moreto-pogalna-117-dushi-sled-kato-korab-potana-kray-bregovete-na-libiya", "text": "Трима души са спасени, 117 души са изчезнали безследно, след като кораб с мигранти претърпя инцидент в Средиземно море край бреговете на Либия, заяви представителят на Международната организация по миграция Флавио ди Джакомо. Това съобщава РИА Новости, цитирана от \"Фокус\".  „По думите на спасените, на борда е имало 120 мигранти. По този начин липсват 117 души, сред които десет жени и две деца“, написа Ди Джакомо в Twitter.  Много от мигрантите на борда на кораба са от Западна Африка. Оцелелите казват, че около 40 души са граждани на Судан.  Катастрофата се е случила на около 80 километра от бреговете на Либия.", "date": "2019.01.19", "title": "Кошмар: Морето погълна 117мигранти, след като кораб потъна край бреговете на Либия"}
{"url": "https://www.faktor.bg/bg/articles/merkel-germaniya-i-frantsiya-sa-lokomotivat-na-es", "text": "Германският канцлер Ангела Меркел вижда Германия и Франция като локомотиви на европейската интеграция, предават ДПА и БТА.  В публикувано днес свое видеопослание, малко преди предстоящото подписване в Ахен на новия договор за приятелство с  Франция, германският канцлер изтъкна силните връзки между двете страни.  По думите й с Договора от Ахен тя и френският президент Еманюел Макрон искат да надградят вече постигнатото от Германия и Франция в техните отношения.  \"Работим в Европа, искаме да дадем стимули за европейско единство\", каза тя. Новият договор за приятелство ще бъде подписан във вторник в Ахен.  Той ще допълни съществуващия Елисейски договор от 1963 г. за приятелство между двете страни, враждували помежду си в миналото, подписан от канцлера Конрад Аденауер и президента Шарл де Гол.  Меркел подчерта, че след столетията на войни между тези държави приятелството е \"всичко друго, но не и нещо, което се подразбера от само себе си\".  Тя заяви, че светът се е променил и затова е нужен нов договор. По думите на канцлера предстои да бъде засилена ролята на тясното сътрудничество в пограничните райони на двете държави.  \"Ще допълним този договор със списък с проекти, който ще бъде постоянно обновяван, за да покажем, че Германия и Франция продължават да работят заедно в Европа\", каза Меркел.  Канцлерът спомена и тясното сътрудничество между двете страни във външната политика.", "date": "2019.01.19", "title": "Меркел: Германия и Франция са локомотивът на ЕС"}
{"url": "https://www.faktor.bg/bg/articles/senator-izlizaneto-na-sasht-ot-siriya-shte-dovede-do-haos", "text": "Сенаторът Линдзи Греъм предупреди, че изтегляне на американските сили от Сирия без план ще доведе до хаос и до ситуация, по-лоша и от тази в Ирак, предават Асошиейтед прес и БТА.  Греъм говори днес пред журналисти в Анкара ден след като разговаря с турски отговорни представители. Сенаторът републиканец заяви, че \"целта за унищожаване на ИДИЛ (\"Ислямска държава\") не е постигната\".  Той изрази надежда президентът Доналд Тръмп да отложи изтеглянето от Сирия, докато \"Ислямска държава\" не бъде унищожена.  Миналия месец Тръмп заяви, че \"Ислямска държава\" в Сирия е победена и че той ще изтегли американските сили от страната. Остава неясно обаче кога американците ще се изтеглят от Северна Сирия, където Турция и сирийското правителство на Башар Асад са готови да запълнят вакуума, отбелязва Ройтерс.  Районът на град Манбидж в Северна Сирия се контролира от кюрдските милиции Сили за защита на народа (СЗН), които Турция смята за разклонение на поставената извън закона Кюрдска работническа партия (ПКК). Сенатор Линдзи Греъм също заяви днес, че политическото крило на СЗН е свързано с ПКК.  Сенаторът съобщи, че шефът на Съвета на началник-щабовете на САЩ Джоузеф Дънфорд разработва съвместно с турски военни план за прогонване на частите от СЗН далеч от турските граници.  \"Изтегляне, което не взема предвид основните точки, които посочих, няма да сложи край на войната срещу ИДИЛ (\"Ислямска държава\"), а ще даде начало на нова война\", каза Линдзи Греъм.  \"Тази война ще бъде неизбежна за Турция, да нахлуе в Сирия и да прочисти въоръжените елементи, които смята за заплаха за своя суверенитет\", посочи той.  Турският министър на отбраната Хулуси Акар заяви на среща с американския сенатор вчера, че САЩ не са спазили обещанията си от пътната карта за Манбидж, която предвижда извеждане на кюрдските формирования от този район, съобщава ТАСС.  Турският военен министър отново заяви, че СЗН и ПКК са една и съща структура, и предупреди, че Турция няма да позволи на южната й граница да бъде създаден терористичен коридор.", "date": "2019.01.19", "title": "Сенатор: Излизането на САЩ от Сирия без план ще даде начало на нова война"}
{"url": "https://www.faktor.bg/bg/articles/cherven-sotsiolog", "text": "Президентът Румен Радев е много по-успешен от предшествениците си. Тази позиция изрази пред  „Фокус“ червеният социолог и управител на социологическа агенция АФИС Юрий Асланов по повод навършването на две години от полагането на клетва на държавния глава пред Народното събрание.  Според него той е защитил по-голямата част о предизборните си обещания.  „Зад заклинанието „президент на всички българи“ стои изискване към това президентът да е политически кастрат, а това не може да бъде. Той е бил кандидат на една от партиите и по някакъв начин е влязъл в президентската институция в резултат на политическите си убеждения, изразявани от част от политическия спектър. Дали Радев е президент на всички българи - може да се съди по доверието към него, което остава високо“, каза той, въпреки, че някои от последните социологически проучвания показват точно обратната тенденция - на сриване на подкрепата за президента.  Юрий Асланов уточни, че някои предшественици на Радев все още го водят по брой върнати законопроекти, така че все още е рано да се каже, че той е президентът, който е оспорил най-много закони.  Оповестяването на междинните резултати от социологическите данни в изборния ден не могат да обърнат резултата, каза Асланов относно идеята на ГЕРБ за отпадане на забраната за огласяване на социологически данни в изборния ден.  „В повечето европейски държави това не е разрешено. Този дебат трябва да се води по-продължително и законодателните решения да не се взимат така бързо, защото могат да увеличат и без това високото недоверие към изборния процес у нас. Дали може да обърне вота е сложен въпрос. Публикациите влияят на вота, но влиянието им е преувеличено. Чак да обърне резултатът такава публикация не може“, каза социологът.  Според Юрий Асланов около 90 % от избирателите, които ще идат до урните, са взели своето решение преди изборния ден. Колкото до така наречените “мъртви души“ , според него те са около 2,5 милиона и имат отношение само при провеждането на референдуми и първият тур на президентските избори.", "date": "2019.01.19", "title": "Юрий Асланов: Някои искат Радев да е политически кастрат, за да бъде \"президент на всички българи\""}
{"url": "https://www.faktor.bg/bg/articles/politika/hlyab-i-pasti/brekzit-ne-e-sabitie-koeto-e-v-polza-na-balgariya", "text": "Едновременно смешно и тъжно е да наблюдаваш някои \"идеологически\" дебати между българи по повод на Брекзит. Консерваторите са твърдо по-вдясно от Борис Джонсън и Найджъл Фараж, докато либералите - в този случай - оплакаха Британия и Европа в самото начало след референдума. Би било добре, ако можем от време на време да напускаме собствения си провинциализъм, чрез който проектираме значими световни събития върху вътрешните разделения в наше село и да се опитаме да видим случващото се от гледна точка на общите ни национални интереси. Останаха ли такива - общи български интереси, или вече не? Брекзит не е събитие, което е в полза на България. Поне  Първо, присъствието на Обединеното кралство (ОК) в ЕС създава специфичен баланс на позиции и интереси между Париж, Берлин и Лондон, при който пространствата за маневриране на по-малките страни (особено в Източна Европа) в услуга на техните интереси се увеличават. Ако Лондон напусне ЕС, хегемонията на френско-немската ос ще се засили и пространството за защита на интереса на страни като България ще се свие. Второ, излизането на ОК от ЕС ще задълбочи политическото разделение между двете страни на Ламанш и - предвид позициите на Доналд Тръмп - по всяка вероятност, между Европа и англосаксонския свят като цяло.   разделенията в евроатлантическото пространство не са благоприятни за периферни - гранични региони като Балканите и в частност - България, които изпитват нарастващ натиск от надигащи се регионални сили - Русия, Турция. Нарастващите напрежения в сферата на търговията допринасят за това отдалечаване на двата бряга на Атлантическия океан един от друг, а Брекзит ще способства и за разширяване на разделението по Ламанш. Ако остане в ЕС, Лондон ще може все по-ефективно да играе роля на посредник между Европа и Америка, поне докато отношенията между двете страни зависят от президент като Доналд Тръмп. Трето - и сигурно за нас най-важно, Брекзит поставя на изпитание битието на десетки хиляди българи, избрали да учат и да живеят в ОК. Проблемите с гражданския статут на всеки българин са проблеми на България. Особено ако се има предвид, че тези хора - българите в чужбина - са все още   в българската икономика. Без тях и техните парични преводи стотици хиляди български семейства - особено на възрастни хора щяха да бедстват подобно на тези, които и сега са оставени сами на съдбата си. Българите, образоващи се в британските университети са сред най-добре образованите българи в света - което не е без значение за българската национална общност като цяло. При Брекзит някои от тях може би ще трябва да прекъснат своето обучение. Брекзит е решение, което е взето на референдум от самите граждани на ОК. Като възпитани хора ние трябва да уважаваме това решение. Но ако има възможност то да бъде променено - особено с легитимно решение на самите британци, не виждам причини да ридаем по-горко и от Борис Джонсън само защото сме се определили идеологически като \"десни\" или като \"консерватори\". Както и \"либералите\" трябва да придобият мярка за дистанция от собствените си догмати тогава, когато здравият разум и - в случая - българската принадлежност предполагат по-гъвкаво разбиране и поведение.", "date": "2019.01.19", "title": "Брекзит не е събитие, което е в полза на България"}
{"url": "https://www.faktor.bg/bg/articles/ministar-valchev-promenyame-pravilata-za-akreditatsiya-na-universitetite", "text": "Нови правила за институционалните и програмните акредитации на университетите планира да предложи образователното министерство този февруари. Промените ще бъдат част от новите текстове в Закона за висшето образование, които работна група между експерти от ведомството и представители на висшите учебни заведения подготвят. Една от промените касае институционалните акредитации на университетите, която в момента се прави на няколко години. Министър Красимир Вълчев обясни пред \"Дневник\", че пълна институционална акредитация на висшите учебни заведения ще се прави само първоначално, като се проверяват всички ресурси. След това институционалната акредитация ще е средно претеглената оценка от програмните акредитации. В същото време обаче министърът планира да предложи мораториум за откриване на нови университети. Програмните акредитации във всички университети ще се правят по едно и също време. Това значи, че специалностите в едно и също направление във факултетите на различните университети ще се оценява едновременно. Предвижда се в акредитацията да участват професионални оценители, а не само лица от академичната общност. Основните критерии ще бъдат професионалната квалификация на преподавателския състав, функционирането на вътрешната система за качество, както и материалната база и собственост. Целта е да се увеличи тежестта на точните показатели, като тези за научната дейност, обясни министър Вълчев.", "date": "2019.01.19", "title": "Министър Вълчев: Променяме правилата за акредитация на университетите"}
{"url": "https://www.faktor.bg/bg/articles/kamarata-na-stroitelite-se-obyaviha-sreshtu-falshivite-novini-iskat-izsvetlyavane-na-bransha", "text": "Камара на строителите в България (КСБ) се обяви срещу дезинформацията и фалшивите новини и увери, че застане зад всеки един нейн член, съобщава \"Фокус\".  На първата си за годината пресконференция от Камарата представиха статистическите данни на строителния сектор през изминалата година. Тяхната статистика показва, че фирмите, които се занимават със строителна дейност са около 20 хил., а в регистъра са вписани само 5025. По думите на инж. Мирослав Мазнев, изпълнителен директор на Камарата на строителите в България, 15 хил. от тези, които изпълняват строителна дейност, са нерегламентирани. Именно за това от КСБ искат да се наложат промени в Закона на устройството за всички фирми в строителния бранш и те да бъдат вписани в регистър.  \"Разчитаме, че с голяма част от законовите промени, повечето от тях ще бъдат вкарани в т. нар. „бял сектор“, заяви инж. Мирослав Мазнев. „Всеки трябва да носи отговорността за извършената от него работа. В момента каквито и грешки да има, накрая се предписва на строителя. Не само ни се предписва на нас, но и носим страшно много финансови ангажименти и отговорности за изпълнението на обекта. Нашето виждане е, че не може да е отговорен само един участник, а всеки един трябва да носи отговорността и това безспорно ще доведе и до по-големи финансови изисквания към всички участници“, допълни инж. Мазнев.  От строителния бранш искат, също така, и промени и в Закона за устройството на територията, както и строителите да предлагат разрешенията за строеж да преминават през идеен проект.", "date": "2019.01.19", "title": "Камарата на строителите се обяви срещу фалшивите новини, иска изсветляване на бранша"}
{"url": "https://www.faktor.bg/bg/articles/sport/svetat/grigor-izliza-sreshtu-amerikanets-po-parvi-petli-v-nedelya", "text": "Григор Димитров ще изиграе осминафиналния си мач на Australian Open срещу американеца Франсис Тиафо в неделя. Двамата ще се изправят един срещу друг на \"Мелбърн Арена\", най-малкият корт, който ще се използва в утрешния ден. Мачът на първата ни ракета е втори в програмата след двубой на двойки и ще започне малко след 4:00 българско време. Неудобен час за родните фенове, които вече два пъти трябваше да стават рано, за да гледат изявите на родния тенисист в Австралия. Димитров и Тиафо са в отлични отношения извън корта и се изказаха ласкаво един за друг. \"Ще бъде добър мач. Ние сме добри приятели. Със сигурност той ще играе като луд. Както и аз. Да намериш място във финалната осмица е нещо голямо. Той го направи миналия сезон, така че ще иска да се върне там отново, да започне годината добре и да се върне там където според мен заслужава да бъде - в Топ 5. Аз обаче няма да бъда лесен противник за него\", заяви Тиафо. \"Тиафо е страхотен човек. Винаги сме се забавлявали много с него в съблекалнята. Всички го обичат. Със сигурност той играе много добре, особено от началото на годината, има добри резултати. Франсис вече направи няколко много добри мача тук, в Мелбърн. Той ще бъде опасен съперник. Ще бъде развълнуван. Това е нова почва за него. Така че не очаквам лесен мач\", заяви Григор.", "date": "2019.01.19", "title": "Григор излиза срещу американец по първи петли в неделя"}
{"url": "https://www.faktor.bg/bg/articles/mirar-predi-katastrofata-prin-filip-zaplashil-kralitsata-da-ya-izhvarli-ot-kolata", "text": "Принц Филип заплашваше да изхвърли кралицата от колата, която той шофираше, защото тя крещеше постоянно \"ужас\". Това сподели близък до кралското семейство, пише \"Мирър\". Новината идва дни, след като херцогът на Единбург претърпя тежка катастрофа. По чудо Филип е без наранявания. Кралицата \"мрънкала\" под носа си и подскочила, когато те преминали по път в Западен Съсекс. \"Виж, ако направиш това още веднъж, ще те изхвърля от колата\", заявил Филип. След напрегнатото пътуване лорд Айвар Маунтбатън попитал кралицата защо не протестира срещу казаното от принц Филип, но тя отговорила: \"Ти не го ли чу какво каза, той беше напълно сериозен.\"  Биографът на принца заяви пред Би Би Си: \"Той е известен с това, че кара бързо\". В книгата си от 1954 година, Джон Дийн разкрива, че малко след като Филип и Елизабет II се сгодили през 1947 г., 97-годишният херцог е бил замесен в тежка катастрофа.", "date": "2019.01.19", "title": "\"Мирър\": Преди катастрофата принц Филип заплашил кралицата да я изхвърли от колата"}
{"url": "https://www.faktor.bg/bg/articles/kultura/art-faktor/s-20-19-orkestri-matera-otkriva-domakinstvoto-si-na-evropeyska-stolitsa-na-kulturata", "text": "Италианският град Матера открива домакинството си на Европейска столица на културата. Матера е четвъртият град на Италия след Флоренция, Генуа и Болоня и първият от южната част на страната, избран за такава столица. Градът, областта Базиликата и културата на цяла Европа ще бъдат представени с изпълнението на 20 плюс 19 оркестри, символ на настоящата година. Оркестърът на Матера и пловдивския ”Марица брас бенд“ ще представят двете европейски столици на културата. Кулминацията ще бъде на сцената на площад ”Сан Пиетро Кавеозо” с изпълнения на известни актьори и певци като Скин, Артуро Бракети, Стефано Болани и др, съобщи кореспондентът на БНР в Италия. Приветствено слово ще произнесат президентът на страната Серджо Матарела и премиерът Джузепе Конте. Следват пиротехнически спектакъл и специално организирани забавления по улиците и заведенията на града с много и разнообразна музика.", "date": "2019.01.19", "title": "С 20+19 оркестри Матера открива домакинството си на Европейска столица на културата"}
{"url": "https://www.faktor.bg/bg/articles/obyavyavat-noviya-shef-na-api-sledvashtata-sedmitsa", "text": "Министърът на регионалното развитие и благоустройството Петя Аврамова заяви пред \"Дарик\", че следващата седмица трябва да се вземе решение кой да е новият шеф на Агенция \"Пътна инфраструктура\" (АПИ). Пътното управление е без ръководител от 9 януари, когато председателят на управителния съвет Светослав Глосов подаде оставка след среща с премиера Бойко Борисов. Причина за напускането му стана фалстартът на въвеждането на електронните винетки. Заради проблемите от началото на месеца оставки, отново по искане на премиера, вече подадоха членът на управителния съвет на АПИ Веселин Давидов, директорът на Националното тол-управление в пътната агенция Антон Антонов и съветникът в политическия кабинет на министъра на регионалното развитие и благоустройството Радослав Николов. \"Нямаме време и трябва да реагираме бързо. Следващата седмица е нужно да се вземе решение\", каза Аврамов за овакантеното място. Тя обясни, че автомобилите на тол агенцията не са освободени от винетни такси, тъй като не са специализирани превозни средства. Така за тях държавата трябва да плати винетка. Тол таксите за автобусите пък няма да надхвърлят общия приход, който държавата е имала от продажбата на винетки за автобуси. \"Ако приходът от винетки на автобуси е бил 16 млн. лв., то тогава тол системата за тях ще взима максимално толкова\", уточни Аврамова. Тя добави, че АПИ е преценила опита и възможностите на държавното дружество \"Автомагистрали\", на което беше възложено строителството на 134 км от магистрала \"Хемус\" за 1.35 млрд. лв. Именно заради това дружеството ще носи пълна отговорност за крайния резултат.", "date": "2019.01.19", "title": "Обявяват новия шеф на АПИ следващата седмица"}
{"url": "https://www.faktor.bg/bg/articles/ikonomika/turizam/tvarditsa-sabira-maystorite-na-domashni-vina", "text": "Град Твърдици и тази година организира традиционния вече конкурс за български домашни вина.  Той ще се проведе в четири етапа:  - \t дегустация на бяло вино; - \t дегустация на розе; - \t дегустация на бяло вино; - \t дегустация на старо вино. В дегустацията могат да се включат както производители, така и любители на този елексир. А желаещите да участват в конкурса трябва да изпратят винените си проби до Народно читалище „Св.св. Кирил и Методи“, където ще бъдат под строг контрол, най-късно до 17 часа на 22 януари. Пробите задължително трябва да бъдат наляти в бутилки от 250 или 300 мл. Организатори на конкурса за български вина са община Твърдица и местното народно читалище. Тяхната амбиция е да превърнат своя град в привлекателна дестинация за винен туризъм. Освен да пият хубаво вино неговите гости могат да видят прочутия Твърдишки проход, да се насладят на живописните меандри на едноименната река.", "date": "2019.01.19", "title": "Твърдица събира майсторите на домашни вина"}
{"url": "https://www.faktor.bg/bg/articles/obshtestvo/emigranti/yotova-tvard-brekzit-nosi-tezhki-posleditsi-i-za-balgarite-vav-velikobritaniya", "text": "Твърдият Брекзит носи много тежки последици и за ЕС, и за Великобритания, и за България. Това каза вицепрезидентът Илияна Йотова в афира на \"Дарик\".  „Може би повече и от 200 хил. българи са във Великобритания, но нямаме никакъв поглед и никаква политика до този момент към хората, в условията на един твърд Брекзит, който е все по-вероятен. Всъщност, след 2 дни ще стане ясно какъв ще бъде план „Б“, който министър-председателят Тереза Мей, ще предложи понеделник в понеделник (на 21-ви). Тя трябва да каже какво е новото ѝ виждане и новите варианти, както и офертата към европейските институции“, подчерта вицепрезидентът Илияна Йотова.  „Не искам да правя сравнения дали нашите съграждани трябва да се върнат, или да останат, защото тези сравнения са опасни. Само преди два дни двете големи страни в Европа - Франция и Германия, от които Германия гласува специален закон при твърд „Брекзит“ - какво става със сънародниците във Великобритания, а Франция задели на първо четене 50 млн. за французите, които живеят там“, заяви вицепрезидентът, като допълни, че информационната кампания е инструментариум и тя е нещо задължително, което така или иначе трябва да върви и хората да се ориентират до колкото могат.  „При тези 200 хил. условно пребиваващи българи във Великобритания, само около 90 са регистрирани“, заяви вицепрезидентът, като попита как ще се направи информационна кампания, като за всички останали и дори българската държава няма информация къде са те.  „По-скоро трябва да има конкретна стратегия, а защо не облечена в решение на Народното събрание - как да дадем условия на тези българи да се върнат обратно в България и какво ще срещнат те, връщайки се тук. Нима рискът от трайно безработни е преминал? Каква е социалната инфраструктура на тези хора и как ще се вместят в нашата социална система“, каза Йотова.", "date": "2019.01.19", "title": "Йотова: Твърд Брекзит носи тежки последици и за българите във Великобритания"}
{"url": "https://www.faktor.bg/bg/articles/povdignaha-obvineniya-na-shestima-ot-43-mata-zadarzhani-vchera-prehvarlyali-pari-za-terorizam", "text": "Шестима от задържаните общо 43 души вчера за прехвърляне на пари към Сирия с цел финансиране на тероризъм, вече са с повдигнати обвинения от прокуратурата. Пет от лицата са в ареста, а шестият е обвинен задочно и в момента е издадена заповед за международно издирване, тъй като не е установен в страната. Това обяви на пресконференция говорителят на главния прокурор Румяна Арнаудова. „Обвиненията, които са повдигнати на шестте лица, са на всяко от тях по две обвинения за престъпления против републиката. Първото обвинение е за това, че в периода от началото на 2016 г. до 18 януари 2019 г. на територията на страната всяко едно лице поотделно е извършвало небанкови парични операции по метода „хавала“ в особено големи размери – общо от всички лица, не по-малко от 25 млн. евро, и е участвало в закупуване на леки автомобили в България и други държави и прекарването им до сирийски територии. Второто обвинение, което всяко едно от лицата са получили, е за това, че са участвали в група, която си е поставяла за цел извършване на терористични действия на територията на чужда държава. Автомобилите, които са били прекарвани от членовете на тази група от България до Сирия в инкриминирания период са не по-малко от 100“, обяви Арнаудова. Тя поясни, че от шестимата с обвинения петима са сирийци, които са пребивавали законно в България. Шестият е жена – българска гражданка. „По отношение на чужденците, трима от тях са с постоянно пребиваване на територията на страната, а останалите с временно пребиваване“, допълни тя. Румяна Арнаудова уточни още, че в рамките на утрешния ден прокуратурата ще поиска от съда вземане на най-тежките мерки за неотклонение на петимата задържани. Продължава и издирването не шестия участник в групата.", "date": "2019.01.19", "title": "Повдигнаха обвинения на шестима от задържаните 43-ма, прехвърлили 25 млн.евро за тероризъм"}
{"url": "https://www.faktor.bg/bg/articles/novini/svyat/balgariya-ekstradira-v-sasht-ruskiya-haker-obvinen-v-izmami-za-nad-7-mil-dolara", "text": "Руснакът Александър Жуков, който е обвинен от властите на САЩ в компютърни измами за поне 7 млн. долара, е бил екстрадиран вчера от България в САЩ. Той вече се намира в затвор в Бруклин, щата Ню Йорк. Това съобщи в Туитър руското посолство в САЩ, предаде ТАСС, цитирана от БТА. \"В най-скоро време служители на генералното консулство на Русия в Ню Йорк ще посетят Жуков в затвора и ще му окажат цялото необходимо консулско съдействие\", добавиха от руското посолство. Жуков бе задържан в България през ноември 2018 г. по молба на САЩ, припомня ТАСС.", "date": "2019.01.19", "title": "България екстрадира в САЩ руския хакер, обвинен в измами за над 7 мил. долара"}
{"url": "https://www.faktor.bg/bg/articles/libyan-navigator-limited-mozhe-da-sadi-balgariya-zaradi-tankera-badr", "text": "С предупреждението, че \"от българската държава ще бъде потърсена сериозна материална и морална отговорност\" за първи път либийската държавна корабна компания Libyan Navigator Limited излезе с официална позиция по спора с българския консорциум \"Булгргеомин Лтд\" за собствеността върху танкера BADR (DBIN), който се намира в момента на пристанището в Бургас.  В писмото компанията разказват за атаката срещу екипажа на кораба след опита на частния съдебен изпълнител Тотко Колев да го продаде (на 11 януари започна проверка на Колев за престъпления по служба). В писмото си либийската компания твърди, че въпреки решението на Окръжен съд Бургас от 21 декември 2018 г, с което се отменя сделката, се използва груба сила срещу екипажа на кораба. \"За съжаление, решението е от 21-ви, но беше видимо като текст на 27-и декември. В същото време екипажът и флагът на кораба бяха сменени от груба сила, приложена от служители на “Гранична полиция” и от служители на “Морска администрация”, заедно с частни охранители. Но отново, като собственик на кораба, не можахме да приемем такива актове на насилие и продължихме да търсим правата си. През целият ден на 27-ми нашите усилия и на нашия адвокат бяха съсредоточени да информират за случая и да призовем отговорните институции да вземат отношение\", пишат от компанията. Оттам посочват, че в същото време на 27 декември 2018 г. държавните морски власти в Панама са спрели разрешението корабът да ползва временния панамски флаг. Според либийската страна флагът е даден въз основа на фалшиви документи, подадени от \"Булгргеомин Лтд\" след насилственото отнемане на кораба.  Малко преди Коледните празници на 22 декември корабът беше предаден на \"Булгаргеомин Лтд\" от съдия изпълнител Тотко Колев, въпреки решението на съда. А след смяна на екипажа, флага и името му танкерът напусна българските териториални води и остана на котва в открито море до 15 януари. След заповед на директора на Изпълнителна агенция \"Морска администрация\" Живко Петров плавателният съд беше върнат в Пристанище Бургас, където очаква решение на казуса със собствеността му. \"Не можахме да повярваме, че всичките тези писма и срещи не приключиха с успех, а в ранната сутрин на 28-ми в полунощ, използвайки тъмнината, като истински престъпници, нашият кораб с фалшив екипаж напусна Бургас с разрешение на Морската администрация на българските власти. И това се случва докато Панамският флаг на кораба е суспендиран на 27 декември 2018 г. Това е шокиращо, но е факт!\", се казва в писмото на либийската компания. От либийската държавна морска компания прилагат и копия на 26 различни документа. Писмото им излиза два дни след като правителствената информационна служба съобщи за телефонен разговор на премиера Бойко Борисов с либийския му колега Файез Сарадж, посветен на либийския кораб. Оттам посочиха, че Сарадж е благодарил на Борисов и на българското правителство за тяхната навременна намеса и демонстрираното желание казусът да приключи с положителен за двете страни край.", "date": "2019.01.19", "title": "Libyan Navigator Limited предупреди, че ще съди България заради танкера BADR"}
{"url": "https://www.faktor.bg/bg/articles/amerikanskoto-razuznavane-zasyaklo-ruska-raketa-letyala-s-10-600-km/chas", "text": "Разузнаването на САЩ е засякло успешен тест на руската система за противоракетна отбрана \"Нудол\", съобщава CNBC. Според информация на тв каналът изпитанията са били проведени през декември 2018 г. Ракетата е прелетяла около 3 хиляди километра и е поразила цел, долитайки до нея за 17 минути. Това означава, че ракетата е летяла със скорост 10 600 км/ч или близо 3 километра в секунда, пояснява БЛИЦ.  Американската страна отбелязва, че през 2018 г. Русия два пъти е провеждала тестове на тази система за ПРО, наричана \"убиецът на спътници\".  Първите изпитания на ракетите от комплекса противоракетна и провокосмическа отбрана А-235 \"Нудол\". Новата ракета ще може да прехваща балистични ракети и да сваля спътници в околоземна орбита.  Според американски медии, ракетният комплекс А-235 \"Нудол\" ще замени комплекса, който е на въоръжение в момента в руската армия - А-135 “Амур”, част от противоракетната отбрана на Москва.  Ръководителят на космическото командване на ВВС на САЩ генерал Джон Хайдън предупреди неотдавна, че Русия и Китай разработват оръжие, което може да заплаши жизнено важни спътници на САЩ. “Те разработват възможности, които ни безпокоят”, заяви Хайдън.  Като цяло обаче генерал Джон Хайдън смята, че различните нови руски ракети, които се тестват напоследък, не застрашават отбраната на САЩ. Още през м.г. той отбеляза: „Въпросът е доколко тези оръжия могат да окажат ефект върху противника или да го лишат от неговите преимущества. За мен интересно е това, че руснаците са способни да постигнат това при сегашната си структура, наравно с нашите способности за аналогични действия. Не смятам, че ситуацията се е променила“, заяви Хайдън.", "date": "2019.01.19", "title": "Американското разузнаване засякло руска ракета, летяла с 10 600 км/час"}
{"url": "https://www.faktor.bg/bg/articles/proval-na-sreshtata-pompeyo-borisov-v-davos", "text": "Премиерът Бойко Борисов няма да може да се срещне с американския държавен секретар Майкъл Помпео в Давос на Световния икономически форум. Президентът на САЩ Доналд Тръмп отмени пътуването на американската делегация за Давос заради продължаващата криза с бюджета, информираха световните агенции. Форумът ще се проведе от 21 до 25 януари в швейцарския курорт. „За това, че 800 000 забележителни американски служещи не получават заплата, както и за да осигури работа на своя екип на нужното равнище, президентът Тръмп отмени пътуването на своята делегация за Световния икономически форум в Давос, Швейцария“, се казва в съобщението.  Отначало се очакваше Тръмп да ръководи делегацията, но на 10 януари той написа в Туитър, че отменя тази своя визита заради ожесточени спорове между Белия дом и Конгреса за контрола на американско-мексиканската граница.  След това двама представители на администрацията заявиха, че делегацията ще се ръководи от министъра на финансите Стивън Мнучин и държавния секретар на САЩ Майкъл Помпейо. В нейния състав трябваше да влязат търговският министър Уилбър Рос, представителят на САЩ за търговските преговори Робърт Лайтхайзър и Крис Лидл, заместник ръководител на екипа в Белия дом по политическите въпроси.  Така се провали възможността българският премиер Бойко Борисов, който ще води нашата делегация, да се види на четири очи с Майкъл Пемпейо. Двамата трябваше да обсъдят редица теми, като основната трябваше да бъде сделката за изтребителите Ф-16.", "date": "2019.01.19", "title": "Провал на срещата Помпейо-Борисов в Давос заради отсъствието на САЩ"}
{"url": "https://www.faktor.bg/bg/articles/makedonskiyat-doyche-vele-s-agresivnata-si-politika-na-balkanite-kremal-si-sazdava-samo-novi-vragove", "text": "Русия в опит да увеличи влиянието си на Балканите и да я запази като зона на хаос и несигурност, прави точно обратното. Тя премахва и дългогодишните си приятели, пише македонската редакция на Deutsche Welle, цитирана от \"Фокус\".  С много неща можете да бъде свързано посещението на Владимир Путин в Белград и отзвукът му в целия регион, но фактите показват, че Москва работи усилено, за да намали вредите за себе си от развитието на ситуацията на Балканите. Фактът, че единствените ѝ съюзници остават само Сърбия и Република Сръбска в Босна и Херцеговина, драстично намалява обхвата на стратегическите интереси на Москва.  Мнозина ще кажат, че с различните хакерски намеси в различни европейски избори и обществена подкрепа за крайно десните популисти, Кремъл е увеличил влиянието си, но подмолната му политика всъщност го отдалечава от възможността да бъде истински партньор на Европа, пише изданието.  Редакцията дава за пример промяната на отношението на гръцките власти към Кремъл. През 2015 година лявото гръцко правителство е гледало с големи симпатии към Русия, но след опитите на Москва да се намеси във вътрешните работи на Атина и опитите да попречи на реализацията на Преспанското споразумение, гръцките власти погледнаха към Вашингтон, а оттам дадоха да се разбере, че те залагат на Гърция, като техен основен съюзник на Балканите след промяната на политическите настроения в Турция срещу американската политика в региона.  Според македонската редакция на Deutsche Welle, подобно агресивно и деструктивно поведение кара приятелите на Русия да отвръщат поглед от нея и така вместо приятели Кремъл си създава нови врагове в региона.", "date": "2019.01.19", "title": "Македонската \"Дойче веле\": С агресивната си политика на Балканите Кремъл си създава само нови врагове"}
{"url": "https://www.faktor.bg/bg/articles/novini/balgariya/tsvetanov-vze-uchastie-v-parvata-za-balgariya-molitvena-zakuska-v-plovdiv", "text": "Председателят на ПГ на ГЕРБ и заместник-председател на партията Цветан Цветанов  взе участие в първата за България градска молитвена закуска, която събра днес в Пловдив представители на много етноси и религии, общественици, политици от различни партии. „Заедно сме много по-силни и можем да преодоляваме по-лесно препятствията пред нас“, подчерта Цветан Цветанов и допълни: „В тази зала присъстват много хора със своите различия, но които изповядват ценности, които ни правят по-силни и полезни за обществото. Прекрасно е, че началото на тази инициатива съвпада със старта на домакинството на Пловдив като Европейска столица на културата“. Председателят на ПГ на ГЕРБ Цветан Цветанов подчерта, че при срещите си с посланици и дипломати те дават само положителни оценки за домакинството и откриването на това домакинство. „Фактът, че се очакват около 2 милиона посетители, означава, че градът става все по-привлекателно място за хора от цял свят, които да се заредят с вашия позитивизъм“, каза още той.  „Днес имаме шанса да поставим начало, което да се превърне в традиция“, заяви символичният домакин на срещата инж. Иван Тотев. „Понякога забравяме, че нещата, които ни обединяват, са повече от тези, които ни разделят. Затова събития като това са изключително важни, особено във важната за града ни 2019 година, в която сме си избрали мотото ЗАЕДНО“, допълни кметът на Пловдив. Всички присъстващи поздравиха за инициативата Мария Каназирска и за възможността чрез нея да бъдат изградени нови мостове. Пловдив е пример за етническа толерантност и взаимоуважение, подчертаха в изказванията си и представителите на арменската общност в града д-р Анави Кеворкян, на еврейската инж. Светлозар Калев, на мюсюлманската Ахмед Пехливан.  Сред присъстващите на събитието бяха бившият министър-председател на България Филип Димитров, бившият кмет на Пловдив д-р Иван Чомаков, председателят на Българския лекарски съюз и много други.  Доц. д-р Нарцис Калева обяви дарителска кампания за набиране на средства за строителство на нов педиатричен и онкохематологичен комплекс в УМБАЛ „Св. Георги“. Открита е дарителска банкова сметка и е поставено началото на кампания за изпращане на дарителски sms-и на латиница DMS KLINIKA на номер 17 777.", "date": "2019.01.19", "title": "Цветанов взе участие в първата за България молитвена закуска в Пловдив"}
{"url": "https://www.faktor.bg/bg/articles/top-faktor/parvanov-byagahme-ot-energiynata-zavisimost-na-kremal-a-sega-imame-dvoyna-zavisimost-ot-rusiya-i-turtsiya", "text": "Категорично трябва да се пристъпи към изработването на една нова енергийна стратегия, по-дългосрочно ориентирана, по-всеобхватна, стъпваща на реалните проблеми и търсеща техните решения. Това каза основателят на АБВ и президент на България /2002-2012 г./ Георги Първанов на форума \"Енергетика, икономика, сигурност - актуални измерения\", организиран от партията в София. Не е тайна, че това е една от любимите теми на АБВ, която при всеки възможен случай лансира едни и същи тези, които обаче едва ли винаги са в унисон с българския национален интерес. Според Първанов не е необходим документ, който да остане на \"най-високия рафт\" и който никой да не чете. Изработването му да бъде предмет на по-дълъг процес на работа, да се включи и академичният състав, да не бъде \"лабораторно\" четиво, а в него да получат честен отговор много от въпросите, за които стана дума на днешния форум, включително и по темата за т.нар. независимост, препоръча Първанов. Бягахме от зависимост от Русия, сега имаме двойна зависимост - от Русия и от Турция, коментира Първанов газовия сектор, а по думите му турската зависимост е доста по-тежка заради някои специфики. Към периода около 2009 г. имахме реалния шанс да транзитираме през България около 95 млрд. куб. метра газ, а сега какво имаме, попита Първанов. Трябва ни професионален дебат, без патетика, искам да зададем нормален, разумен тон на този разговор, защото времето върви и ще изтървем нещата, а дебат трябва да има, коментира Първанов. Идват евроизбори, много ми се иска по-малко да дебатираме по Истанбулската конвенция, и да се хванем с реалните проблеми, каза още Георги Първанов. Демографската катастрофа той определи като проблем на проблемите, който няма да се реши с изкуствени мерки. Не, трябва реално, дълбоко да се влезе в икономиката - и да се почне с енергетиката. Това е нашият високотехнологичен отрасъл, от него трябва да започнем и да заделим и там 2-3 млрд., както ги заделихме за новите самолети, коментира Първанов. Според бившия енергиен министър Румен Овчаров българската енергетика във вида, в който я познаваме, е вече минало. Той коментира проблеми като пълна депрофесионализация на отрасъла - проблем с кадрите, комерсиализация на енергетиката - приватизация на позитивите и приходите, и тотално одържавяване на загубите. Овчаров говори и за финансов колапс на отрасъла, попита какво е състоянието на НЕК, на БЕХ, кои въобще са печелившите дружества в отрасъла. Според него отрасълът е на практика фалирал, като воденичен камък върху него тегне и идеологизацията му - идеологеми, според него, за либерализация на енергетиката, за диверсификация, енергийна ефективност. Шансове за енергетиката Румен Овчаров вижда в няколко посоки за промяна на отрасъла - професионализация, деидеологизация, прагматизация, националния интерес, последователност. (източник: Новини.бг)", "date": "2019.01.19", "title": "Първанов: Бягахме от енергийната зависимост на Кремъл, а сега сме зависими и от Русия, и от Турция"}
{"url": "https://www.faktor.bg/bg/articles/novini/svyat/veber-ako-oglavya-ek-shte-pomolya-da-sprem-pregovorite-s-turtsiya-tya-ne-prinadlezhi-kam-evropa", "text": "„Когато дискутираме въпроса за Турция, дискутираме фундаменталния въпрос докъде може да се разширява ЕК. Не мисля, че Турция принадлежи към ЕС. Aко стана председател на ЕК, ще обещая, че ще помоля институциите да спрем преговорите с Турция”. Това заяви водещият кандидат на ЕНП за евроизборите и претендент за поста председател на следващата ЕК Манфред Вебер в ексклузивно интервю за \"България он Еър\". Вебер заяви, че ако предложението му бъде подкрепено, това няма да е край на отношенията между европейските институции и Турция, а отваряне на нова страница. „Бих предложил на Ердоган да говорим за засилване на икономическото сътрудничество, например, като подобрим митническия съюз, за който понастоящем говорим в ЕС. Можем да говорим за визовата либерализация - това също е въпрос, който чака решение. Също и за борбата с тероризма – друг въпрос, който стои на масата. Имаме общи въпроси за решаване. Нека ги разглеждаме един по един. Може да имаме по-добри отношения, но нека спрем нечестните предложения за пълно присъединяване, които няма да проработят,“ коментира Вебер, който към момента е председател на групата на ЕНП в ЕП. В ефира на „Брюксел 1” Манфред Вебер ще коментира острата реакция на премиера Бойко Борисов по повод първоначалния му туит за жестокото убийство на журналистката Виктория Маринова и ще отговори на въпроса дали България ще получи подкрепата на ЕНП за превозвачите. След ексклузивното интервю с кандидата за поста на Юнкер, Милена Милотинова ще разговаря със зам.-председателя на конвсерваторите в ЕП Джефри ван Орден, който ще коментира дали Великобритания наистина ще излезе от ЕС и ще има ли втори референдум. „Знам, че евроинституциите си мислят, че ако продължат да ни създават трудности, ние ще се пречупим и ще кажем, е, добре, оставаме в ЕС. Или пък може да има втори референдум, на който хората може да гласуват за оставане. Британците гласуваха за излизане от ЕС. И ще излезем от ЕС\", коментира Джефри ван Орден. Той призна, че на референдума през 2016 година е гласувал за оставането на Великобритания в ЕС, но ако вотът беше сега, би гласувал за излизане.", "date": "2019.01.19", "title": "Вебер: Ако оглавя ЕК, ще помоля да спрем преговорите с Турция, тя не принадлежи към Европа"}
{"url": "https://www.faktor.bg/bg/articles/novini/svyat/ruski-oligar-skochi-sreshtu-komunist-zyuganov-da-dokazhe-dohodi-si", "text": "Руският олигарх Олег Дерипаска поиска проверка на доходите на лидера на руските комунисти Генадий Зюганов, съобщи РИА Новости, цитирана от факти.бг. В момента Дерипаска съди Зюганов, заради негова реч пред Държавната дума, в която той определи неговия алуминиев бизнес като измама. Предприемачът беше обвинен в кражба на активи. Говорителят на Зюганов определи нападките на Дерипаски като обида за достойнството. „Мисля, че руското общество има право да знае източниците на доходи на лидера на комунистическата партия, който поддържа начин на живот, който е далечен от установения аскетичен образ на борците за справедливост и почтеност“, заяви Дерипаска. Самият Зюганов заяви, че не се страхува от дела. Той е сигурен, че адвокатите му ще се справят със ситуацията.", "date": "2019.01.19", "title": "Руски олигарх скочи срещу комунист: Да докаже доходите си!"}
{"url": "https://www.faktor.bg/bg/articles/balkanski-lideri-v-lyut-spor-shte-priznae-li-putin-kosovo", "text": "Председателят на косовския парламент Кадри Весели обяви, че е убеден, че Русия ще признае независимостта на Косово, съобщи РТК. Той говори ден, след като руският президент Владимир Путин посети Сърбия. „Ние сме със Запада, а нашият северен съсед иска да изгради добри връзки със Запада. Путин каза същите неща след срещата със сръбския президент Александър Вучич, които каза след срещата с косовския президент Хашим Тачи. Така, че Русия се насочва към признаване на Косово. Силно се надявам, че още през тази година ще станем член на ООН“, заяви Весели. Александър Вучич обаче отрече тези твърдения. „Не съм чул Путин да казва подобно нещо. Той твърдеше точно обратното“, заяви Вучич.", "date": "2019.01.19", "title": "Балкански лидери в лют спор за Путин и Косово"}
{"url": "https://www.faktor.bg/bg/articles/bsp-skochi-sreshtu-fandakova-zaradi-mrasni-vazduh-na-koe-myasto-v-prioritetite-e-zdraveto-na-horata", "text": "Йорданка Фандъкова да обясни защо не прилага мерките срещу замърсения въздух. Това искат общинските съветници от групата на БСП, които излязоха днес с позиция, съобщават от пресцентъра на партията.  С решение №855 от 06.12.2018 г. Столичен общински съвет прие промяна на механизма с оперативни мерки за обособяване на зони с ниски емисии на вредни вещества чрез ограничаване на движението на МПС на територията на Столична община в случай на прогноза за висока степен на замърсяване на атмосферния въздух.  Съгласно това решение при прогноза или наличие на следните неблагоприятни метеорологични условия през зимния период: жълт код за мъгла и/или инверсия, и/или безветрие, и/или ниско атмосферно налягане и други на НИМХ, водещи до задържане и натрупване на атмосферни замърсители в ниските слоеве на атмосферата, може да бъде въведена мярката еднодневна абонаментна карта за всички линии на обществения градски транспорт на територията на Столична община на цена от 1 лев, т.нар. \"зелен билет\".  С това решение предприемането на съответните действия за реализиране на мярката \"зелен билет\" се възлага на кмета на Столична община Йорданка Фандъкова. През последните два дни в София сме свидетели на парадоксална ситуация. Свидетели сме не на прогноза за висока степен на замърсяване, а на наличие на няколкократно по-високи стойности от допустимите за замърсеност на въздуха. А управляващите в Столична община демонстрират арогантно мълчание и бездействие.  Затова не може да не зададем няколко въпроса:  1. Защо кметът Йорданка Фандъкова не изпълнява решение №855/2018 г. на СОС и не въвежда мярката \"зелен билет\"?  2. Това решение за нея задължително ли е или е поредната пиар акция на Столична община, създаваща имитация на действия и мерки, които са с цел замитане на проблема под килима?  3. На кое място в приоритетите на кмета Йорданка Фандъкова се нарежда здравето на гражданите?  Очакваме своевременно отговори на всички тези въпроси!", "date": "2019.01.19", "title": "БСП скочи срещу Фандъкова заради мръсния въздух: На кое място в приоритетите ви е здравето на хората"}
{"url": "https://www.faktor.bg/bg/articles/ubietsat-na-kalina-se-razplaka-v-sada-ne-proroni-i-duma", "text": "Софийски градски съд остави в ареста 23-годишния Васил Василев, обвиняемия за убийството на 25-годишната си приятелка Калина в столичния квартал \"Банишора\" на 16 януари. Васил Василев влезе в съдебната зала разплакан и запази пълно мълчание пред медиите. Той беше в ареста с първоначален срок от 72 часа заради убийството на 25-годишната жена. Сигналът за разигралата се драма в блок в столичния квартал \"Банишора\" беше подаден към полицията на 16 януари от бащата на обвиняемия. Той получил смс от сина си, който му написал, че възнамерява да сложи край на живота си. На място полицаите откриха тялото на жертвата и обвиняемия, който бил в съседната стая. Калина е открита гола. Тя е починала от задушаване, сочи експертизата. От заключението на съдебните медици става ясно, че Василев не страда от психично заболяване и интелектуалното му развитие е в границите. Няма данни за злоупотреба или зависимост към алкохол и дрога. Обвиняемият е твърдял пред вещото лице, че няма спомен за случилото се във фаталната нощ. Престъплението, за което е обвинен Василев, е умишлено, обясни съдията. Според съда извършеното престъпление е с висока степен на обществена опасност. Аргументите на съда са, че има реална опасност обвиняемият да извърши ново престъпление, както и риск да се укрие. Решението не е окончателно и може да се обжалва. Ако има обжалване, то ще е на 24 януари. Заседанието на съда се гледа при закрити врата по настояване и на обвинението, и на защитата. Причината е, че в част от свидетелските показания има твърде интимни подробности от живота на Василев и на жертвата Калина. Нестандартни сексуални практики бележат бурната връзка на Васил Василев и Калина Симова. Някои от тях били новост дори за него, каза след заседанието на съда адвокатът му Христо Чолаков, цитиран от \"24 часа\". Клиентът му продължава да твърди, че нищо не помни от нощта на убийството, но според прокурор Иван Тасков това е защитна версия. Във фаталната нощ Васил и Калина са имали романтична вечеря. Имало е пререкания за смс, който получава Калина, сочат данни от разследването. Предполага се, че мотивът за убийството е ревност, породен именно от полученото от жертвата съобщение, което тя отказала да прочете пред приятеля си. \"Той е имал всички пароли до телефоните и компютрите на приятелката си\", каза адвокатът на Василев - Христо Чолаков. Освен това Васил и Калина били сгодени. Родителите и на двамата дори планирали сватба.  Жертвата поканила Васил да живеят заедно в нейния апартамент, а преди това той бил при родителите си. Пиел е успокоителни, защото имал проблем с краката - работата му като готвач налагала да стои прав. На адвоката си е казал, че, ако наистина е извършил престъплението, ще се покае. Ако бъде признат за виновен, Василев може да остане в затвора за срок от 10 до 20 години.", "date": "2019.01.19", "title": "Убиецът на Калина се разплака в съда, не пророни и дума"}
{"url": "https://www.faktor.bg/bg/articles/banev-ot-aresta-oproverga-prokuraturata-izlagaha-za-ekstradatsiyata-ni-ot-frantsiya", "text": "Арестуваният и обвинен в пране на над 1 милиард лева Николай Банев изпрати писмо от ареста. Автентичността му потвърди пред Би Ти Ви адвокатът на Банев - Христо Ботев.  В писмото си Банев заявява, че поводът за него е интервю на заместник-главния прокурор Иван Гешев в предаването \"Тази сутрин\".  Според Банев \"са изнесени лъжи относно екстрадицията на семейството от Франция и че служител на полицията се е свързал с тях два дни преди ареста\".  В писмото се твърди още, че фамилията дори имала насрочен час за явяване в следствието.  Според Банев не са верни думите, че мобилен телефон е намерен в килията му в кутия от сок.  Устройството било открито, \"докато се зарежда в телевизора в килията\".  За Би Ти Ви  заместник-главният прокурор Гешев заяви преди време, че няма да влиза в спор с обвиняеми или подсъдими, тъй като мястото за подобна полемика е съдебната зала.", "date": "2019.01.19", "title": "Банев от ареста опроверга прокуратурата: Излъгаха за екстрадацията ни от Франция"}
{"url": "https://www.faktor.bg/bg/articles/varnaha-v-gratski-zatvor-bg-eskobar-chakat-21-godini-reshetki", "text": "Прочутият наркодилър Огнян Атанасов се връща в гръцки затвор 21 години след бягството си. Нареченият от полицаите “българският Ескобар” и “фантомът на долината на Струма” беше отведен в петък следобед пред апелативния прокурор на Солун, с което се изпълняват 5 от 7-те заповеди за арест, издадени срещу него от гръцкото правосъдие. Атанасов ще се изправи пред нови обвинения за престъпления, разкрити след бягството му от затвора в Касандра, Халкидики, през 1990 г., пише гръцкият в. “Катимерини”. Не е ясно дали, след като приключат новите дела, наркотрафикантът ще излежи и оставащото време от първата му присъда. Огнян Атанасов е съден у нас за трафик на хора през границата с Гърция в началото на 90-те г., после се захваща с дрога. Верен съдружник му става Васил Маникатов от Сандански. И двамата са хванати край Серес. През 1995 г. 56-годишният българин получава 18 г. затвор за трафик на 2,5 кг хероин. Заедно с Маникатов успяват да избягат през 1998 г. Известно време Атанасов се укрива, след което се връща в родното си село Тополница. Обявява, че е чист като сълза и се захваща с отглеждане на тополи за дървен материал. Делата срещу него се точат и обикалят българските съдилища. През август 2010 г. българските власти дават положителен отговор на гръцките заповеди за задържането му. На 16 януари 2019 г. село Тополница осъмна блокирано от жандармерия. Претърсена беше къщата на Огнян Атанасов и още 6 имота на негови съседи и работници в оранжериите на баща му. “Българският Ескобар” беше арестуван, а заповедта за екстрадицията му в Гърция - изпълнена.", "date": "2019.01.19", "title": "Върнаха в гръцки затвор БГ Ескобар, чакат го 21 години решетки"}
{"url": "https://www.faktor.bg/bg/articles/politika/hlyab-i-pasti/sled-izbora-na-f-16-shefat-na-kabineta-na-prezidenta-obyavi-balgariya-za-teritoriya-a-balgarite-za-teritoriantsi", "text": "От няколко дни главният секретар на президентската институция Димитър Стоянов започва статусите си във фейсбук със скандалните думи: „Добро утро, Територия! Добро утро, територианци! Добро утро, вие си знаете!” Знаков факт е, че изключително близкият до Румен Радев Стоянов се обръща за първи път по този недопустим начин към България и гражданите й на 16 януари, в 13,30 часа, тоест само минути, след като депутатите в Народното събрание са дали зелена светлина правителството да започне преговори със САЩ за придобиване на нови бойни самолети F-16. Явно главният секретар на президентството недвусмислено внушава, че след това решение сме загубили суверенитета си и от независима държава сме се превърнали в безлична територия. Но в думите му няма истина и логика, защото решението е на висшия законодателен орган Народното събрание, а в крайна сметка става дума за взаимоотношение със стратегически партньор на България, какъвто са САЩ - водещ фактор в НАТО.  Скандалното и недопустимото в случая е, че Димитър Стоянов не е просто случаен потребител на глобалната мрежа, който си позволява по-фриволен език, а висш държавен служител в институцията, призвана да олицетворява единството на нацията и да пази конституцията. Той е наясно с тази особеност, но демонстративно се държи като хейтър или политически трол, който едва ли не е Всъщност през последните месеци темата за избор на нови бойни самолети беше една от знаковите на страницата на Димитър Стоянов във фейсбук. Той дори не се вслуша в призива на своя началник Румен Радев, който настоя за радиомълчание. Главният секретар на президентството непрекъснато внушаваше,  че изборът е предизвестен, че се нарушават правила, че се подценяват любимите на шефа му самолети Грипен, че вместо експерти, некомпетентни лобисти манипулирали избора и т.н. Според психолога Калина Урумова поведението на Стоянов и реакциите му издават психологическа нестабилност, превъзбуденост, изнервеност, крайно емоционално поведение, присъщо на човек, който е  Според експерти в областта на държавната администрация пък поведението му е недопустимо и несъвместимо с изискванията на Закона за държавния служител и в нарушение на Етичния кодекс на държавния служител. Стоянов явно поне е нарушил няколко от разпоредбите на Чл.2 от въпросния Кодекс. Забравил е, че трябва да е безпристрастен, политически неутрален, да съдейства за провеждането на държавна политика, основаваща се на принципите на правовата държава, да укрепва доверието в държавните институции, да не накърнява престижа на държавната служба и т.н. И не на последно място - подценил е изискването да изпълнява задълженията си честно и безпристрастно, като не допуска личните и политически пристрастия да му влияят. Основателни са въпросите, защо Стоянов  не видя България като територия, а гражданите й като територианци когато под натиска на президентската институция служебно правителство, призвано да организира и проведе единствено честни избори, се ангажира да реализира прибързано сделка с шведските самолети Грипен. Стоянов мълча и когато шефът му, много често вместо да защитава националния интерес, се държи  Но след като преди месец президентът определи държавата като блато, то защо сега подчинения му да не разгърне в нова светлина  творческите си представи за България и гражданите й. В нормална правова държава, която наистина не е територия, подобни публични цинични коментари биха били достатъчно основание за оставка. Сега Румен Радев е на ход да покаже на каква страна е президент.", "date": "2019.01.19", "title": "След избора на F-16, шефът на кабинета на президента обяви България за територия, а българите за територианци"}
{"url": "https://www.faktor.bg/bg/articles/us-analizator-velikobritaniya-e-v-nay-dalbokata-kriza-sled-vtorata-svetovna-voyna", "text": "Сагата Брекзит навлезе в нова фаза - премиерът Тереза Мей започна консултации за следващи стъпки по излизането на Великобритания от ЕС. Според водещия парламентарен анализатор на Би Би Си Роб Уотсън лидерът на опозиционните лейбъристи Джереми Корбин няма да се присъедини към разговорите. В същото време управляващата консервативна партия на Тереза Мей е в пълен смут, заяви Уотсън пред БНР. „Наистина е необикновено време и не задължително в добрия смисъл на думата. Със сигурност мисля, че не е преувеличено да са каже, че  това е най-дълбоката политическа криза във Великобритания след края на Втората световна война“, каза Уотсън в интервю за предаването „Събота 150“ на програма „Хоризонт“. „Защото, ако трябва да се изразя просто и ясно, британските  политици просто не могат да се разберат какво да правят с резултата от референдума през 2016 година. Две и половина години по-късно и с наближаване на датата за Брекзит това е причината Великобритания да е в дълбоката криза, в която изпадна“, обясни анализаторът.", "date": "2019.01.19", "title": "US-анализатор: Великобритания е в най-дълбоката криза след Втората световна война"}
{"url": "https://www.faktor.bg/bg/articles/novini/balgariya/iliyan-vasilev-balgariya-ne-e-sarbiya-u-nas-putin-mozhe-da-bade-posreshtnat-ot-golyam-kontramiting", "text": "„Посещението Путин в България ще се състои само тогава, когато има значителна икономическа причина - или Турски поток през България(това е основното), или АЕЦ \"Белене\". Само за \"ура\" и \"фотосесии\" Путин няма да дойде”. Това изтъква в свой коментар анализаторът Илиян Василев, след изявлението на външния министър Екатерина Захариев, че руският президент е поканен да посети страната ни от българския президент и премиер. Илиян Василев, който е и бивш български посланик в Москва изтъква, че всяка визита в страна членка на ЕС и НАТО автоматически означава, че голяма част от антуража на Путин не може да дойде заради санкции.  „За това обикновено измислят временни изключения. Ако питате мен - вероятността от приключване на търга за Балкан Газов Хъб и сключването на договор с Газпром за наемане на пълния капацитет на Транс-Балканския газопровод и на новия газопровод - е под 30 процента. Могат да увеличат този процент, но играят тарикатски, а това се наказва. Така че преди втората половина на март - април не може да се чака посещение. Румен Радев ще организира със сигурност, заедно с БСП, масов митинг на радостта от посещението на Вожда, разбира се пред \"Александър Невски\". Проблемът им е, че може да има още по-голям контрамитинг, и вместо да докажат вярност, могат да демонстрират истинските чувства на българите към цар Путин. Изобщо България не е Сърбия” акцентира Василев.", "date": "2019.01.19", "title": "Илиян Василев: България не е Сърбия – у нас Путин може да бъде посрещнат от голям контрамитинг"}
{"url": "https://www.faktor.bg/bg/articles/novini/svyat/vzriv-na-traboprovod-v-meksiko-vze-20-zhertvi-i-70-prati-v-bolnitsa", "text": "Най-малко 20 души са загинали при взрив на тръбопровод за гориво в централната част на Мексико. Ранени са повече от 70 човека. Според губернатора на щата Идалго Омар Фаяд местни жители пробили тръбата в опит да откраднат от течащото гориво. При последвалата експлозия са били убити на място. Мексиканската държавна петролна компания официално потвърди, че причина за трагедията е незаконно свързване – жертвите събирали гориво от големия тръбопровод Тукспан-Тула на мястото на свръзката.", "date": "2019.01.19", "title": "Взрив на тръбопровод в Мексико взе 20 жертви и 70 прати в болница"}
{"url": "https://www.faktor.bg/bg/articles/mazhd-algafari-havaladarite-se-razplashtat-ne-samo-s-finikiyski-znatsi-a-s-prostitutsiya-donorstvo-nezakonen-petrol-narkotitsi", "text": "Хаваладарите са много стройно организирана мафиотска схема. Те са само посредници, които или получават, или предават определени суми. Не става дума само за разплащане с финикийски знаци, а по всякакъв начин – проституция, доностро, деца, незаконен петрол, наркотици. Само на доверие, там няма грам документи. Това обясни в студиото на Нова ТВ журналистът и преводач Мажд Алгафари Другият гост в студиото - Димитър Гърдев, изтъкна, че при тази схема реално няма трансфер на пари по банков път, нито физически през граница. Те се получават кеш при доверен човек на халавадарите.  Тази схема е създадена специално да бъде укрит трансфера на парите. С агентура и  с действия в двете държава – на изпращачи и получатели, тя единствено може да бъде разкрита. Убеден съм, че тази операция е извършена с международно сътрудничество, партньорски служби са подавали информация на България. Превенцията е една от функциите на държавата, за да се създаде обстановка на нетърпимост към такива хора. Само така тази престъпна дейност може да бъде пресечена, подчерта той.  По думите на Алгафари тази схема „хавала“ като начин на разплащане функционира от 2014 година и това е доста притеснително. А сумите, които са били кеширани са между 100 и 300 млрд. долара.  Няма как да няма заплаха за националната сигурност от функционирането на тази схема. Всички тези 43-ма задържани са съпричастни към тази престъпна дейност, не единствено техният лидер. Всички те са получавали огромни комисионни, които не е задължително да притежават кеш. Според мен това е една от мрежите у нас. Но има обучени хора в България, които ще разкрият и останалите смята Мажд Алгафари.", "date": "2019.01.19", "title": "Мажд Алгафари: Хаваладарите се разплащат не само с финикийски знаци, а с проституция, донорство, незаконен петрол, наркотици"}
{"url": "https://www.faktor.bg/bg/articles/tramp-sas-spetsialno-obrashtenie-kam-migrantite-nadyava-se-pravitelstvoto-da-zaraboti", "text": "Американският президент Доналд Тръмп обяви, че ще направи специално обръщение, свързано с южната граница и с миграцията.  В 50 секундното видео, публикувано в профила на Доналд Тръмп в Туитър, в него той говори за хуманитраната криза и за проблемите със сигурността на по южната граница. Именно границата с Мексико и изграждането на стена по нея стана причина за спора между републиканци и демократи в Конгреса и за безпрецедентно дългото спорене на работата на федералното правителство. Тръмп и републиканците искат да бъде финансирано изграждането на стената, а демократите отказват. В посланието си Тръмп казва, че много демократи били съгласни с исканият му, но не смеели да изразят мнение. По-рано стана ясно, че днес президентът ще направи специално обръщение. \"Няма да изпреварвам думите на президента, но мога да ви уверя, че той ще продължи да се бори за сигурност по границите. Ще продължи да търси решение, за да сложи край на хуманитарната криза и на проблемите с безопасността по границите.\", отбеляза Сара Сандърс, говорител на Белия дом. Очакванията са посланието да сложи край на спирането на работата на правителството.  Междувременно от офиса на специалния прокурор Робърт Мълър, който разследва предполагаемата руска намеса в президентските избори от 2016 година, оспориха точността на твърдение на информационен сайт, че Тръмп е казал на бившия си личен адвокат Майкъл Коен да даде лъжливи показания в Конгреса. В изявлението не се посочват конкретни неточности.", "date": "2019.01.19", "title": "Тръмп ще връща на работа правителството с обръщение към мигрантите"}
{"url": "https://www.faktor.bg/bg/articles/novini/balgariya/mareshki-prizna-vapreki-prizivite-8-ot-deputatite-na-volya-glasuvaha-za-f-16", "text": "Въпреки моите призиви, 8 от 12 депутати на партията, гласуваха \"за\" мандата на правителството да води преговори за закупуването на Ф-16. Това призна в студиото на Нова ТВ лидерът на \"Воля\" Веселин Марешки. Ние бихме подкрепила сделката за самолетите F-16, само ако САЩ ни ги подарят или продадат на символична цена, по силата на което те да ползват военни бази у нас, уточни зам.-председателят на НС. Той бе категоричен, че по важните за държавата въпроси, какъвто и този са нов изтребител, трябва да се организира референдум Той бе категоричен, че формацията не е против модернизацията на армията. „Напротив – тя дори е задължителна. Но не преди образованието и здравеопазването”, заяви Марешки. Според него разходите за новите самолети ще обрекат младите хора у нас на „глад и мизерия”. Веселин Марешки отново потвърди подкрепата им за изграждането на втора атомна централа. АЕЦ \"Козлодуй\" ни помага нещо да се крепим. Този ток не ни стига. Аз съм за втори АЕЦ, а не за самолети. Сигурен съм, че един референдум - за Белене или за самолети, 100% ви гарантирам, че ще подкрепят изграждането на АЕЦ \"Белене\". Нови самолети е разрушително за България, отсече партийният лидер. Веселин Марешки коментира и темата с предстоящите евроизбори. Той разкри, че партията му води преговори за създаването на „една истински родолюбива коалиция”, защото думата \"патриот\" вече е опорочена. „Разговаряме с различни социалдемократически и земеделски формации, както и с такива с център дясно, които са били разочаровани и измамени от т.нар. Патриоти”, поясни Марешки.", "date": "2019.01.19", "title": "Марешки призна: Въпреки призивите, 8 от депутатите на \"Воля\" гласуваха за Ф-16"}
{"url": "https://www.faktor.bg/bg/articles/tramp-sasht-shte-badat-na-100-protsenta-s-nato", "text": "Президентът Доналд Тръмп заяви в четвъртък, че Съединените щати са \"100 процента\" с НАТО, дни след доклада, в който се твърди, че през изминалата година президентът лично няколко пъти е обсъждал изтеглянето от военния съюз, пише politico.eu. \"Ще бъдем на 100% с НАТО, но както казах на страните, трябва да увеличите вноските си и трябва да платите,\" подчерта Тръмп, който направи прегледа на противоракетната защита в Пентагона. Тръмп лично няколко пъти каза миналата година, че иска да се оттегли от НАТО заради разходите в САЩ, съобщава Ню Йорк Таймс. Според  изданието висши служители се страхуват, че президентът отново ще заплаши да се оттегли от Алианса, ако военните разходи не достигнат нивото, посено от американския президент. Президентът отдавна критикува съюзниците в НАТО, заявявайки, че те не са направи достатъчно военни разходи за отбрана. Тръмп поиска от съюзниците да платят 2% от своя БВП, а в четвъртък каза, че през миналата година е помогнал да събере още $ 44 млрд., след неговото искане. \"Тази година ще бъде добра. Партньорите започват да увеличават разходите за НАТО\", каза Тръмп. Президентът продължи да настоява, че съюзниците на САЩ трябва да допринасят повече, но добави, че отношенията на САЩ с Алианса вървят добре. \"Имаме много добри отношения\", каза президентът по повод на НАТО. \"Но съюзниците вече се стабилизират и те могат да си позволят  да отделят повече за общата отбрана.\"", "date": "2019.01.19", "title": "Тръмп: САЩ ще бъдат на \"100 процента\" с НАТО"}
{"url": "https://www.faktor.bg/bg/articles/novini/svyat/-gazprom-se-razporezhda-s-balgariya-obeshta-na-sarbiya-gaz-ot-turski-potok-prez-nasha-teritoriya", "text": "\"Газпром в най-скоро време ще започне изграждането на инфраструктура в Сърбия за газопровода „Турски поток“ това съобщи ръководителят на Газпром Алексей Милер пред телевизия Россия 1, предаде ТАСС.  Руският президент Владимир Путин, който вчера бе на посещение в Сърбия, заяви, че Русия е готова да вложи около 1,4 милиарда долара за развитието на инфраструктурата в Сърбия за преминаване през тази страна на линия на „Турски поток“. Алексей Милер беше в руската делегация, водена от президента.  Линейната част на сръбския участък на „Турски поток“ ще бъде завършена до края на 2019 г., съобщи още вчера Алексей Милер пред руската телевизия ОРТ.  Той добави, че дължината на участъка на газопровода, преминаващ през Сърбия, ще бъде 403 километра.  Газопроводът ще премине от сръбско-българската до сръбско-унгарската граница. Що се отнася до сроковете, линейната част на газопровода ще бъде изградена до края на 2019 г., посочи Милер.  Подписаният вчера меморандум за разбирателство по проект за разширяване на подземното газохранилище „Банатски двор“ фактически означава вземане на окончателно инвестиционно решение по проекта, каза още Милер вчера.", "date": "2019.01.19", "title": "\"Газпром\" се разпорежда с България - обеща на Сърбия газ от \"Турски поток\" през наша територия"}
{"url": "https://www.faktor.bg/bg/articles/hhhh-2", "text": "Мръсният въздух ще се задържи и над по-голямата част от странатаи в събота. Сутринта станциите измериха превишени концентрации на фини прахови частици в 12 града у нас. В София стойностите са средно три пъти над допустимото. Такова е замърсяването и в Благоевград, а в Пловдив и Русе - два пъти над допустимите среднодневни концентрации. Леко раздвижване на атмосферата се очаква в следобедните часове, но то ще засегне предимно Североизточна България. По-осезаем ще бъде вятърът при преминаването на поредния средиземноморски циклон в средата на следващата седмица. Новините на NOVA - вече и в Instagram, последвайте ни. За още новини харесайте и страницата ни във Facebook ТУК.", "date": "2019.01.19", "title": "Мръсен въздух ще мъчи днес жителите на 12 града"}
{"url": "https://www.faktor.bg/bg/articles/shte-bade-oblachno", "text": "Днес ще преобладава облачно време. На отделни места ще превали слабо дъжд и сняг. Ще духа до умерен източен, в Дунавската равнина и по Черноморието – североизточен вятър и там ще проникне студен въздух. Такава е прогнозата за времето на Националния институт по метеорология и хидрология (НИМХ), съобщава „Фокус“.  Минималните температури тази сутрин ще са между минус 3° и 2°, а максималните ще са между 4° и 9°. Атмосферното налягане е близко до средното за януари – слабо ще се повиши. Над Черноморието ще преобладава облачно време, без съществени валежи. Ще духа до умерен североизточен вятър и с него ще проникне студен въздух, и температурите слабо ще се понижат. Максималните температури ще бъдат между 5° и 8°. Температурата на морската вода е 5°-7°. Вълнението на морето ще бъде 2-3 бала.  Над планините ще преобладава облачно време, но само на отделни места ще превали слаб сняг. Ще духа умерен юг-югозападен вятър. Максимална температура на височина 1200 метра около 2°, на 2000 метра – около минус 3°.", "date": "2019.01.19", "title": "Днес ще е облачно, на места с превалявания от сняг и дъжд"}
