{"url": "http://www.faktor.bg/bg/articles/novini/balgariya/kmetat-na-septemvri-otstranen-vremenno-ot-dlazhnost-s-reshenie-na-spetssada", "text": "Специализираният наказателен съд временно отстрани от длъжност кмета на Септември Марин Рачев и служителя на общината Станой Емилов. Градоначалникът е обвинен за злоупотреби с общински средства и неправомерен контрол над фирми, които са били под негово пряко ръководство и са печелили обществени поръчки.   Според съда кметът може да окаже влияние на разпитваните свидетели, които са в пряка професионална зависимост от него, да подправи документи или да създаде неистински.  Решението може да се обжалва, съобщава Би Ти Ви.     Днешното съдебно заседание се проведе на фона на протест на десетки жители на Септември и региона. Те са категорични, че кметът е невинен и атаката срещу него е политическа.", "date": "2018.02.05", "title": "Кметът на Септември отстранен временно от длъжност с решение на спецсъда"}
{"url": "http://www.faktor.bg/bg/articles/novini/svyat/nad-dve-treti-ot-gartsite-se-obyavyavat-protiv-imeto-makedoniya", "text": "Над две трети от гърците се обявяват против името \"Македония\" да присъства в названието на югозападната ни съседка. Това показват данните от проучване на гръцкия институт за европейска и външна политика. Гърците стоят зад посланието на протестиралите през уикенда в Атина, че \"Македония е Гърция\". Над 70 процента от гръцкото население не приема използването на думата \"Македония\" в името на бившата югославска република. Повече от половината анкетирани не одобряват и действията на премиера Алексис Ципрас при преговорите със Скопие.", "date": "2018.02.05", "title": "Над две трети от гърците се обявяват против името \"Македония\""}
{"url": "http://www.faktor.bg/bg/articles/novini/balgariya/9-godishno-dete-kolabira-v-borovets-i-pochina", "text": "9-годишно момче е колабирало на Боровец и е починало в болницата в Самоков, съобщават от МВР.  Около 17 часа е постъпила информация от медицинския екип за смъртта му.  По първоначални данни детето е колабирало в района на курорта, където е било с родител. Инцидентът не е станал при спускане на писта.  Екип на Планинска спасителна служба е оказал съдействие за транспортирането му до болницата.  По данни на близките му детето е имало заболяване. Предприети са всички процесуално-следствени действия за изясняване на причините и обстоятелствата по случая.", "date": "2018.02.05", "title": "9-годишно дете колабира в Боровец и почина"}
{"url": "http://www.faktor.bg/bg/articles/novini/balgariya/zaradi-istanbulskata-konventsiya-nad-40-organizatsii-obviniha-prezidenta-che-podtikva-kam-ekstremizam-omraza-i-nasilie", "text": "С позицията си срещу Конвенцията на Съвета на Европа за борба с насилието над жени и домашното насилие, президентът Румен Радев задълбочава разделението в обществото. Това е позицията, изразена от над 40 правозащитни организации и експерти, които от години се борят с насилието по полов, етнически, възрастов и етнически признак. В Брюксел държавният глава определи отлагането на ратификацията на международния документ като „победа за българското общество” и нарече т.нар Истанбулска конвенция „зле написан документ”, който отнема правомощия на държавата и ги предоставя на неправителствения сектор. Тази позиция беше радушно приета от консервативните кръгове у нас, които виждат в конвенцията риск от въвеждане на трети пол и признаване на гей браковете. Президентът от Брюксел: Отлагането на Истанбулската конвенция е победа за българското общество По думите му тя ще вмени правомощия на НПО-та „Вашето изказване не призовава към спокоен, отворен и плуралистичен дебат, а напротив – заема позицията на една от групите в дебата и съзнателно продължава разделението в обществото ни, с което се подтикват определени хора и групи към екстремизъм, омраза и насилие”, заявяват авторите на декларацията. Те посочват, че техни колеги вече са обект на заплахи, а даже жертви на насилие се дамгосват като врагове, които обслужват вредни за България интереси: „Това подбуждане в обществото на ксенофобски настроения срещу тези, които се борят за равенство и социална справедливост, е неморално и преминава всякакви граници!”. Представителите на гражданския сектор определят като „неприемливи и осъдителни” аргументите срещу ролята на НПО: „Гражданите не са само избиратели, те могат и участват със своята позиция, аргументи и експертиза при решаването на много въпроси от управлението на държавата, в рамките на предоставения им от законите мандат”. Припомнят и успешните практики през последните 26 години. Те призовават президента да изиска официален превод на конвенцията, който да бъде консултиран с лингвисти, социолози, психолози и други експерти, за да бъде ясно какво означава всеки един термин: „Конвенцията на Съвета на Европа за превенция и борба с насилието над жени и домашното насилие не е зле написан документ, който допуска неясноти и най-различно тълкуване! Ако беше такъв, тя нямаше да бъде подписана от 44 държави и от Европейския съюз, както и ратифицирана от 28 държави в Европа, 17 от които – членки на ЕС”.", "date": "2018.02.05", "title": "Заради Истанбулската конвенция над 40 организации обвиниха президента, че подтиква към екстремизъм, омраза и насилие"}
{"url": "http://www.faktor.bg/bg/articles/novini/svyat/zhurnalist-gartsite-veche-pridavat-na-imeto-makedoniya-i-etnichesko-i-natsionalno-znachenie", "text": "На протест в Гърция излезе цялата прослойка – студенти, пенсионери, музиканти, образовани хора. Гърците са изключителни патриоти, дори фанатични патриоти. Хората, които организираха недоволството, твърдяха, че те са се самоорганизирали и няма политическа партия зад тях.  Политическа подкрепа обаче за протеста имаше от профашистката „Златна зора”, „Нова демокрация”, както и много десни партии. Това беше един координиран и много добре организиран протест, който едва ли би се случил без една доста добра финансова помощ, каза журналистът от бТВ Теодора Трифонова, която следи събитията. Членове от управляващата партия са казали, че в момента на масата за преговори има две имена – едното е Горна Македония, другото е Нова Македония. Те прогнозират решение до няколко месеца. Всички политици, които са се занимавали досега с това обаче, са подавали оставка – т.е.  не е имало  успех, добави журналистът. Според експерти той може да повлияе на преговорите между двете страни и дори да се окаже решаващ за правителството на Алексис Ципрас Решаването на спора за името на Македония е много важно за приемането на страната в НАТО. Според Теодора Трифонова външни сили ще окажат влияние и в момента също оказват. Според водещия политически журналист Павлос Цимас от телевизия Скай, протестът е бил политизиран. Цимас, който от 27 години следи спора за името смята, че до разрешаване на конфликта между Атина и Скопие, едва ли ще се стигне сега и прогнозира още протести и евентуални предсрочни избори. „Има вероятност Ципрас да си мисли, че решаването на спора с името е една добра изборна платформа и да каже на хората, че икономическите проблеми са към своя край, заради политиката, която води неговото управление. Второ, че е на път да реши проблема с името Македония, че е \"ЗА\" националния интерес, но и че има противници. Затова дайте ни подкрепа и гласувайте за нас, за да продължим”, заяви Павлос Цимас. Ако изборите са днес, Сириза ще загуби, сочат социологическите проучвания.  За Янис Миланис  гърците, които протестират за името Македония, са слабо информирани. „Хората вече предават на това географско определение и етническо, и национално значение”, коментира Миланис.", "date": "2018.02.05", "title": "Журналист:  Гърците вече придават на името \"Македония\" и етническо, и национално значение"}
{"url": "http://www.faktor.bg/bg/articles/novini/svyat/moskva-praznuva-balgarskoto-predsedatelstvo-na-es", "text": "Българското председателство на Съвета на ЕС бе официално открито в Москва с концерт в Държавния академичен Болшой театър. Извънредният и пълномощен посланик на България в Руската федерация г-н Бойко Коцев откри вечерта със слово пред руски официални лица, министри, посланици и дипломати, депутати, сенатори, обществени дейци, членове на българската диаспора. Прозвучаха химните на България и на Европейския съюз. Посланик Коцев подчерта, че България е вече 11 години страна-членка на ЕС, но от 13 века страната ни играе ключова роля като част от Европа и европейското културно наследство, неделима част от което е и българската култура, пише \"24 часа\". Публиката в Болшой театър бурно аплодира младите български оперни певци и музиканти, които вече имат признание на наши и световни сцени: Илина Михайлова (сопрано), Мария Жекова (мецосопрано), Борис Луков (тенор), Венцеслав Анастасов (баритон), Петра Атанасова (флейта) и Вилиана Вълчева (пиано). Наред с българските изпълнители в концерта участваха и Струнен квартет „Четири ключа”, съставен от музиканти на Болшой театър. Програмата на концерта включваше произведения на българските композитори Добри Христов, Георги Костов, Иван Янков, Марин Вълчанов. Прозвучаха композиции на Николай Римски-Корсаков, Шарл Гуно, Джакомо Пучини, Джузепе Верди, Жорж Бизе, Сен-Санс, Йоханес Брамс, Франц Лехар, Агустин Лара. Водещи на вечерта бяха добре познатият на руската публика Драгомир Драганов и Иоанна Драгнева. С огромен успех премина и концертът на поканените за откриването на председателството български певци и музиканти на 4 февруари в Рахманиновската зала на Московската държавна консерватория. Този концерт постави начало на цикъл от концерти на български изпълнители, които ще се проведат през 2018 г. в Московската консерватория.", "date": "2018.02.05", "title": "Москва празнува българското председателство на ЕС"}
{"url": "http://www.faktor.bg/bg/articles/novini/svyat/germaniya-v-ochakvane-shte-ima-li-razvrazka-ot-pregovorite-za-koalitsionen-kabinet", "text": "Политическият трилър около сглобяването на нова широка коалиция в Берлин върви към развръзка. Лично аз очаквам, че коалиционното споразумение от 160 страници ще бъде подписано всеки момент, но най-късно до утре сутринта. Социалдемократите настояват за отстъпки по двете теми, които са обявили са особено важни. Първото им изискване е да се реформира сегашната система на здравните каси, която осигурява на по-заможните пациенти по-добро лечение. Техният експерт по здравеопазването Карл Лаутербах каза днес: Карл Лаутербах, ГСДП, експерт по здравеопазването: Ние от много време се борим за това и искаме да постигнем нещо. Такова е и поръчението на нашия партиен конгрес. Другият спорен въпрос е свързан със срочните трудови договори. Социалдемократите искат да ограничат възможността на работодателите да налагат срочни договори, освен ако за това няма конкретна причина, свързана с естеството на работата.  Иначе изглежда, че всичко се върти около това как да бъдат разпределени десетките милиарди евро, които се очакват като плюс в държавната хазна през мандата на бъдещото правителство. Голяма част от тези пари явно ще отидат в полза на германците с по-ниски доходи. Ще бъдат увеличени детските надбавки, два милиарда евро ще се изхарчат за разширяване на системата от целодневни училища, ще бъдат намалени някои данъци и отчисления, ще има повече пари за пенсионерите и за полицията. По-бърз интернет и по-стабилна защита на наемателите - това се още две от целите на бъдещето правителство. А в областта на европейската политика заедно с Франция ще се върви към реформа в еврозоната и към преодоляване на сегашните европейски кризи. Така близо пет месеца след изборите Германия навярно скоро ще има ново правителство. А един от най-горещите въпроси в момента гласи: ще влезе ли лидерът на социалдемократите Мартин Шулц в този кабинет?", "date": "2018.02.05", "title": "Германия в очакване - ще има ли развръзка от преговорите за коалиционен кабинет"}
{"url": "http://www.faktor.bg/bg/articles/novini/balgariya/285-mln-evro-e-investirala-malta-u-nas-za-poslednite-20-godini", "text": "За последните 20 години преките нетни чуждестранни инвестиции от Малта в българската икономика са положителни в размер на 285.6 млн. евро, с което страната се нарежда на 22-ро място по размер на преките инвестиции в България. За първите девет месеца на 2017 г. инвестициите са положителни в размер на 15 млн. евро. Това заяви министърът на икономиката Емил Караниколов по време на българо–малтийски бизнес форум. На форума,  който се провежда в рамките на държавното посещение на президента на Малта Мари-Луиз Колейро Прека, присъстваха представители на над 200 компании, съобщи пресцентърът на Министерството на икономиката. В рамките на инициатива е подписан Меморандум за разбирателство между Българска агенция за насърчаване на малките и средни предприятия и Trade Malta, както и между двете търговско-промишлени палати. По официална информация стокообменът между двете страни през 2016 г. е 58.6 млн. евро, а за първите девет месеца на 2017 г. възлиза на 22.2 млн. евро.  Икономическият министър подчерта още, че чрез бизнес форума ще бъде даден стимул за развитието на търговско-икономическите връзки и ще насърчи представителите на бизнеса от двете страни. По думите му освен в търговията, съществуват възможности за сътрудничество в сферата на туризма, по линия насърчаването на малките и средни предприятия и междуфирменото коопериране и формирането на клъстъри, развитие и реализиране на двустранни проекти и инициативи в сфери като енергетиката, инфраструктурата, транспорта, околната среда, телекомуникациите и други. \"България е привлекателно място за инвестиции със своята политическа, макроикономическа и финансова стабилност. Много бих се радвал малтийският бизнес да има по-добро присъствие в България\", заяви Румен Радев пред представителите на частния сектор, цитиран от пресслужбата си. \"Малта е входната врата на Европа към Северна Африка, а България – към Близкия изток. Нашите народи имат хилядолетна история и богати култури\", заяви още Румен Радев. Президентът на Малта определи двете страни като географски стратегически точки, които са мостове, свързващи култури и континенти. \"Това ключово геополитическо местоположение е допълнителна възможност за стимулиране на икономическите контакти и нови потенциални партньорства в много сектори\", посочи тя.", "date": "2018.02.05", "title": "285 млн. евро e инвестирала Малта у нас за последните 20 години"}
{"url": "http://www.faktor.bg/bg/articles/razbiha-banda-prerabotvala-orazhiya-za-cherniya-pazar-pri-aktsiya-na-gdbop", "text": "Спецпрокуратурата обвини 7 души за участие в престъпна група за преработване на обезопасени и газови оръжия в огнестрелни и незаконната им продажба. Групата е разбита на 1 февруари при специализирана операция на ГДБОП в София и община Карлово, съобщиха от държавното обвинение.  Участниците са се занимавали с преработка и пласиране на оръжия на черния пазар от май миналата година.   Един от участниците - притежател на оръжеен магазин в София и на лиценз за търговия, е снабдявал групата с обезопасени и повредени оръжия. Те били превръщани в бойни в специално оборудвана за целта работилница в жилищен блок в София, чийто собственик притежавал законно удостоверение за ремонт на оръжия. Преработените за стрелба пистолети и автомати били пласирани на черния пазар. Като допълнителен параван за незаконната дейност на групата служело и това, че и седмината участници имали разрешения за носене на огнестрелно оръжие, повечето от тях били регистрирани и като колекционери на оръжия.    По време на операцията по задържането на участниците, в жилищата на трима от тях са намерени огромен брой пистолети от различни марки, пушки, автомати \"Калашников\", боеприпаси, тротилови пресовки.   Голямо количество автомати, пистолети, патрони, както и бойни гранати, са открити в помещение, в което е работел друг участник от групата. В багажника на колата на притежателя на оръжейния магазин са намерени и иззети 250 патрона. Единствено у един от участниците не са открити оръжия, боеприпаси или взривни материали. На 4 февруари съдът определи за петима от групата парична гаранция от по 5000 лева, а двама остави без мярка за неотклонение. Мотивите бяха чистото им съдебно минало, тежки заболявания, както и неприключили експертизи на оръжията, които доказват, че са били преправяни. Прокуратурата ще внесе протест срещу определението на съда.", "date": "2018.02.05", "title": "Разбиха банда, преработвала оръжия за черния пазар, при акция на ГДБОП"}
{"url": "http://www.faktor.bg/bg/articles/novini/svyat/belgiyskata-prokuratura-poiska-20-godini-zatvor-za-salah-abdeslam", "text": "Белгийската прокуратура поиска 20 години затвор за Салах Абдеслам, обвинен за стрелба срещу полицаи преди две години в Брюксел, съобщиха местни медии. Прокуратурата настоява подсъдимият да излежи поне 13 години. В белгийската столица днес започна делото срещу Абдеслам –  единственият оцелял терорист от атентатите в Париж през 2015 г.. Абдеслам е френски гражданин, роден и живял в Брюксел до задържането му. От две години той е въдворен в затвор край Париж, откъдето днес бе извозен до Белгия. Срещу него във Франция предстои друго дело – за участие в парижките атентати. В пледоарията си прокурорът по днешното дело отбеляза, че Абдеслам е радикализиран. Цитирано бе негово писмо до майка му, в което той заявява, че се е врекъл във вярност на ръководителя на терористичната групировка \"Ислямска държава\" Абу Бакр ал Багдади. Прокуратурата настоява за срока на присъдата Абдеслам да бъде лишен също от граждански и политически права. Белгийското законодателство допуска осъдените да бъдат освободени, след като изтърпят само половината от присъдата си. Най-тежкото наказание в Белгия е 30 години лишаване от свобода или доживотен затвор. Доживотните присъди винаги подлежат на преразглеждане, тъй като в страната не се прилага забрана за обжалване. За особено тежки престъпления срокът на наказанието подлежи на удължаване по решение на съда.", "date": "2018.02.05", "title": "Белгийската прокуратура поиска 20 години затвор за Салах Абдеслам"}
{"url": "http://www.faktor.bg/bg/articles/obshtestvo/ulitsata/dots-vachkov-vremeto-na-komunizma-tryabva-da-se-uchi-obektivno-a-ne-ot-semeynite-razkazi", "text": "Уроците за историята на България след 1940 година често не се преподаваха. Те присъстваха в учебниците, но учителите не стигаха до тях. С новата учебна програма по История и цивилизация за 10 клас това ще се промени. Това заяви директорът на Института за исторически изследвания при БАН доц. д-р Даниел Вачков по време на пресконференция в БТА на тема \"Достиженията на историческата наука и преподаването на история в българските училища\". Според Вачков българската история е изключителна дълга, но е крайно неприемливо младежите, които излизат от гимназиите, да не знаят нищо за историята на България след 1940 година и да нямат мнение върху тези събития, различни от семейните разкази. Младежите трябва да знаят обективните факти, категоричен е историкът и уточни, че проблем е в представянето на тези факти - как те да бъдат представени възможно най-достъпно до учениците.  Според Вачков ако се напише учебник, натъпкан с изключително много факти и събития, най-вероятно учениците ще загубят интерес към най-интересния предмет в училище. Според Вачков освен това е много важна и периодиката на българската история. С програмата до сега децата са били натоварени с много фактология, а по мнението на Вачков децата трябва да се научат да разсъждават и да тълкуват информацията.  Поради това Институтът за исторически изследвания при БАН работи с опитни методисти за установяването на това по какъв начин децата могат да поемат най-добре въпросната информация. Според Вачков в тази насока е най-важно да се търси балансът, а като се говори за баланс, трябва да се отбележи, че учебната програма не може да обхване всички страни - програмата акцентира върху основните характеристики на всички епохи и режими. Стана ясно също така, че Института за исторически изследвания има готовност да участва в квалификационните курсове за преподаватели, организирани от министерството. \"Историята е развиваща се наука. Само за няколко години в историята излязоха нови изследвания, които малко или повече имат своя принос за оформянето на картината\", посочи Вачков и сподели, че е добре преподавателите да минават през такъв курс за опресняване и запознаване с новите достижения на историята.", "date": "2018.02.05", "title": "Доц.Вачков: Времето на комунизма трябва да се изучава обективно, а не от семейните разкази"}
{"url": "http://www.faktor.bg/bg/articles/sharenkova-iska-v-sofiya-pametnik-na-balgaromrazetsa-i-ubiets-na-levski-graf-ignatiev", "text": "Най-после в София трябва да бъде издигнат паметник на големия приятел на България граф Игнатиев. Това обяви по Канал 3  известната русофилка Светлана Шаренкова. Тя е член на Националния съвет на БСП,  председател на Форум България-Русия (от 2002 г.), заместник-председател на Федерацията за приятелство с народите на Русия и ОНД, издател на „Русия днес / Россия сегодня“. Шаренкова посочи, че от 1902 година има решение да се построи паметник на руския граф в София, но идеята все още не е реализирана.  Това е един дълг, който трябва да изпълним, точно през 2018, когато се навършват 140 години от Освобождението  на Бългрия. Подали сме документи, чакаме Столична община да определи място. Може да е до градинката на църквата „Св. Седмочисленици”. Редно е да построим един достоен паметник на един голям приятел на България. Той се е борил за националния ни идеал – Санстефанска България, убеждава Шаренкова. Идеята за паметник на граф Игнатиев е възможно  която българите могат да си причинят. Графът е една от най-злокобните фигури в младата българска история.  Именно благодарение на руския консул в Цариград  граф Игнатиев и неговата настоятелност османските власти изпращат на заточение на българските владици. Той е  и главният организатор за обявяването на схизмата против Българската църква от Руската и Вселенската патриаршии. През последната година станаха факт и нови документи, които недвусмислено разкриват дипломата като един от главните виновници за обесването на Васил Левски (виж  , б.р.). В Османската империя граф Игнатиев се радва на огромно влияние.  Неслучайно там той е наричан „вицеимератор”, с който често се съобразява и самият султан. Отстраняването на великия везир Махмуд Недим паша е само поредното доказателство за неговото огромно влияние. По тази причина османските власти приемат и неговите препоръки за състава на комисията, която трябва да води следствието срещу Левски. Българските представители, осъдили Апостола са били изцяло зависими от графа и директно са изпълнявали заръките му. Целта е ясна – обезглавяване на българското революционно движение и опит то да бъде подчинено на имперските цели на Русия. Още повече, че освен вижданията си за извоюване на национална независимост със собствени сили и средства, освен антируските си възгледи, Васил Левски  която руският царизъм не може да понесе. Изключително важен документ за антибългарската роля на граф Игнатиев е докладът му до княз Горчаков, собственоръчно подписан от него. Оригиналът беше открит преди година в архива на Патриарх Кирил, съхраняван в ЦДА. В него Игнатиев докладва самодоволно на княз Горчаков (държавен канцлер и министър на външните работи на Руската империя), че относно „процесът” османските власти са „последвали нашите съвети”, а „Софийското съзаклятие е получил задоволително решение“.  Ето оригинала на писмото на френски(виж в галерия документа, б.р.): Превода на български: Идеята да се издигне паметник на големия българомразец е просто нова фаза от водената в продължение на 150 години руска хибридна война, която цели историята ни да бъде фалшифицирана, подменена, подчинена и окована в руски митове. Ако Столична община даде зелена светлина на този антибългарски проект, сами ще нанесем поредна  Ще предадем въжделенията на Апостолите и будителите, които винаги са били несъвместими с подлото русофилство. Вредна и манипулативна е и тезата на Шаренкова, че Санстефанска България е националното ни въжделение. Санстефанска България е просто проекция на руската окупация на българските земи и превръщането ни в Задунайска губерния. В самия договор, който руснаците 140 години отказват да разсекретят, никъде не се говори за създаване на независима българска държава.", "date": "2018.02.05", "title": "Шаренкова иска в София паметник на българомразеца и убиец на Левски граф Игнатиев"}
{"url": "http://www.faktor.bg/bg/articles/blumbarg-za-balgariya-strategicheskiyat-agal-na-evropa-zdravo-se-bori-da-bade-chast-ot-yadroto", "text": "В момент, когато ЕС се съвзема след множество кризи и чертае пътя си напред, някои страни членки откриват, че не са толкова добре дошли по общия път. Това пише агенция \"Блумбърг\" под заглавие \"Стратегическият ъгъл на Европа здраво се бори да се присъедини към ядрото\". България се стреми да се присъедини към еврозоната, както и към Шенгенското пространство за свободно движение и покрива критериите за напредък и в двете области. И в двата случая обаче резервираното отношение по този въпрос в някои по-богати страни от ЕС забавят процеса, отбелязва \"Блумбърг\" в статията, публикувана на сайта bloombergquint.com, цитирана от БТА. Бившата комунистическа страна, която подсилва стратегическия югоизточен фланг на ЕС, представлява тест за усилията на блока за по-тясна интеграция с цел да се справи с предизвикателства като засилващия се глобален протекционизъм и заплахата от нова бежанска вълна от Близкия изток и Африка. В комбинация с укрепването на еврозоната, ЕС цели да гарантира запазване на икономическото си влияние след изтеглянето на Великобритания след малко повече от година. \"Изборът на България е да бъде част от ядрото\", заявила външната министърка Екатерина Захариева в интервю за агенцията, дадено в Брюксел на 30 януари. \"Имаме ясна програма и ясни приоритети\", добавя тя. Германия, която още страда след 10-годишна борба с предизвиканата от Гърция дългова криза, помага да се сложи спирачка на българските аспирации към еврото, продължава агенцията. Холандия, в която действа силна антиимиграционна партия и Франция, която през последните години пострада от големи терористични нападения, са сред страните, които действат като спирачка на всяко разширяване на Шенген, според цитирани от Блумбърг анонимни служители в Брюксел, Берлин и София. Миналият юни германската канцлерка Ангела Меркел заяви, че иска България да се присъедини към еврозоната \"възможно най-скоро\", но сегашните спънки в процеса разкриват често срещаното в ЕС разминаване между политическите декларации и превръщането им в политическа реалност - особено когато става дума за финанси. Гърция често се сблъскваше с подобни ситуации по време на преговорите за спасителна финансова помощ. \"Всички възражения бяха чисто политически\", казва в интервю Жолт Дарваш, изследовател в брюкселския мозъчен тръст \"Брюгел\". \"Има двойни стандарти. Приемането на България като нов член на еврозоната не би трябвало да е проблем. България няма да стане нова Гърция\", добавя той. България, която планира да кандидатства за влизане във валутно-курсовия механизъм, известен като ERM-2 и който е част от пътя за присъединяване към еврозоната, изпълнява всички икономически изисквания. Националната валута, левът, вече е обвързан с еврото. Държавният дълг е доста под средния за еврозоната и под максималното равнище, определено от ЕС. Страната има бюджетен излишък и е достатъчно далеч от европейския лимит от 3% от БВП за бюджетните дефицити. Балканската страна изпълнява отлично и всички изисквания за присъединяване към Шенген, добавя агенцията. През септември председателят на Европейската комисия Жан-Клод Юнкер заяви, че България и Румъния трябва да станат част от Шенген \"незабавно\", защото изпълняват всички изисквания. Министър Захариева заявява, че страната е готова да се присъедини към Шенген \"от много години\" и че \"този двоен стандарт не трябва да съществува\". Тактиките на Берлин за отлагане по валутния въпрос са комбинирани с продължаващ процес на оценка на годността на България за присъединяване към 19-членната еврозона, извършван от Европейската централна банка (ЕЦБ). Германското финансово министерство приветства \"проявения от страни членки интерес към присъединяването към еврозоната\", но подчерта, че ЕЦБ трябва да приключи оценката си. Тази подробна оценка трябва да включва аспекти на устойчивостта, подчерта говорител на министерството на финансите в Берлин. Според говорител на ЕЦБ банката работи по оценката и се очаква тя да бъде публикувана през май. Някои официални представители казват, че опасенията за готовността на България за присъединяване към единната валута произтичат от опасността от инфлация, свързана със силния икономически растеж в страната и изискванията на банковия съюз на ЕС да се предотвратява финансова нестабилност. Други представители сочат равнището на корупция в България - най-лошото в ЕС, според \"Трансперънси интернешънъл\". Те казват, че еврозоната трябва да гледа отвъд твърдите икономическите критерии и да отчита силата на националните институции, когато обмисля дали да отвори вратите си за нови членове. \"Блумбърг\" припомня изявлението на финансовия министър Владислав Горанов от 11 януари, че правителството планира до средата на годината официално да кандидатства за влизане в ERM-2 и че ако се гледат чисто официалните критерии, София е \"отличен ученик\".", "date": "2018.02.05", "title": "\"Блумбърг\" за България: Стратегическият ъгъл на Европа здраво се бори да бъде част от ядрото"}
{"url": "http://www.faktor.bg/bg/articles/biznesat-skochi-sreshtu-ministar-petkov-iska-ostavkata-y", "text": "Три от четирите национално представени работодателски организации поискаха оставката на енергийния министър Теменужка Петкова \"заради неистините и манипулациите, заради неспособността й да се справи с проблемите в сектор \"Енергетика и, най-вече, заради изоставените реформи. Това се посочва в съобщение до медиите, разпространено в понеделник от Асоциацията на индустриалния капитал в България (АИКБ), Българската стопанска камара (БСК) и Конфедерацията на работодателите и индустриалците в България (КРИБ). Те са недоволни от твърденията на Петкова от миналата седмица пред БНТ, че държавата не може да влияе върху свободния пазар на ток. От средата на декември предприятията се оплакват от нереално високи цени на електроенергията, предлагани им на свободния пазар от търговците. Според бизнеса причината за това е недостатъчното предлагане на количества от страна на държавните производители АЕЦ \"Козлодуй\", ТЕЦ \"Марица Изток 2\" и \"Националната електрическа компания\". Те и Петкова на свой ред твърдят не само, че продават достатъчно ток на специализираната борса, но и дори, че голяма част от обемите не се купуват. Крайният резултат е аномална разлика в борсовите цени от около 75 лв./МВтч и офертите на търговците за крайните бизнес потребители от 115-120 лв. \"Министър Петкова говори за \"свободен пазар на електроенергия, върху който държавата не можела да влияе, удобно пропускайки факта, че на същия този \"свободен пазар на практика участват само две дружества, собственост на държавата, чрез борса, също собственост на държавата\", пише в искането за оставката й. Според бизнес организациите Петкова си позволила \"да изрече серия от неистини, което говори или за целенасочено заблуждаване на общественото мнение, или за липса на професионализъм. \"Това поведение още веднъж доказва правилността на решението ни да откажем участие в поредната безплодна среща с министъра на енергетиката, да сезираме Комисията за защита на конкуренцията във връзка с цените на електроенергията, както и да организираме мащабен протест срещу безобразията в енергетиката, който ще се проведе на 28 февруари т.г., от 11.00 часа\", допълва се в информацията. За последния ден на месеца е насрочен протестът до който се стигна след поредица от срещи при Теменужка Петкова, които не доведоха до никакъв ефект върху свободните цени на тока.", "date": "2018.02.05", "title": "Бизнесът скочи срещу министър Петкова - иска оставката й"}
{"url": "http://www.faktor.bg/bg/articles/shefat-na-bnb-predupredi-bankerite-vnimavayte-s-kreditite", "text": "Внимателно с кредитите, предупреди банките през миналата седмица управителят на БНБ Димитър Радев. Неговата оценка е, \"кредитната активност на банките се увеличи, а необслужваните кредити продължиха да намаляват\". отенциални опасности. Какви са причините за потенциалните опасности, пред които са изправени банкерите: Ръст на кредитите 15 поредни месеца. Годишното увеличение е 3,3% към края на декември 2017 г. Най-голямо е то при заемите към домакинствата - с 6%, а на кредитите към нефинансовите предприятия с 1,7%, отчете централната банка преди дни. Макар че ръстът е далеч от кредитния бум в годините преди финансовата криза, всяко увеличение на кредитите има потенциал да повиши нивото на лошите, т.е. на тези, които няма да бъдат обслужени или ще бъдат, но с много проблеми. Ръст на реалната икономика около 4%. Възходящият икономически цикъл, който ще се движи около 4% и догодина, създава предпоставки за увеличено търсене на кредити. “Очакваното повишение на икономическата активност, подобряването на икономическия профил на кредитополучателите и запазването на ниските лихвени проценти ще обуславят растеж на банковите кредити за нефинансовите предприятия и домакинствата”, отбелязва и управителят в анализа си. Недостатъчно ниско ниво на наследени необслужвани заеми. “Банките могат да използват по-благоприятната среда за справяне с предизвикателства, наследени от годините на икономическата криза или съпровождащи възстановената кредитна активност”, препоръчва Радев. Анализатори допълват, че все още неразвитият пазар за лоши кредити затруднява допълнително трезорите в “чистенето” им. Запазване на ниските лихви още поне половин година. “Ниските лихви по активните операции на банките в съчетание с лимитираните възможности за оптимизация на разходите ще продължат да оказват натиск върху рентабилността”, констатира Радев. В тази ситуация увеличаването на обема на кредитирането ще остане водещият канал за повишаване на приходите на банките, е прогнозата на управителя. Брутните необслужвани кредити у нас са адекватно покрити с обезценки и капиталов излишък, но делът им остава над средния в ЕС. На този фон, смята Радев, са “логични усилията на банките да намаляват необслужваните кредити в техните баланси, включително чрез продажби на портфейли с такива кредити”. Статистиката на БНБ показва, че през 2017 г. в банковата система са продадени кредити за 360 млн. лв. Намаляването на необслужваните кредити продължава, като по последни надзорни данни към ноември 2017 г. делът на брутните необслужвани кредити достига 11%, а този на нетните необслужвани кредити - 5,8%. Очакван ръст на банковия кредит. Той пък винаги предполага повишено внимание върху кредитния риск. “Периодите на кредитна експанзия са и периоди на натрупване на потенциал за бъдеща реализация на кредитен риск и поява на нови активи с проблемно качество. Този въпрос е особено актуален с оглед на средносрочната перспектива за навлизане в нов възходящ лихвен цикъл. Постигането на индивидуални цели, свързани с показатели за кредитен растеж или пазарен дял, не трябва да бъде за сметка на адекватното оценяване и управление на кредитния риск”, категоричен е Радев. Динамичен имотен пазар. Повишението на цените в последните две години на имотите, което е различно в различните сегменти, в последните месеци се успокоява. Все още обаче, особено за атрактивни имоти, не е достигнат ценовият пик. В същото време все повече специалисти предупреждават, че изкуственото надуване на цените може да доведе до сътресения на пазара, което ще се отрази на заемите, обезпечени с имоти. и може лесно да превърне редовен кредит в трудно обслужван такъв. Брюксел и ЕЦБ ни следят заради еврозоната. България вече заяви, че ще подаде молба за приемане в чакалнята пред еврозоната и това най-вероятно ще се случи през юни тази година. Нивото на лошите кредити е един от показателите, които ЕК и ЕЦБ ще следят и при вземането на решение за допускане в IRM-2, и по време на мониторинга след него.", "date": "2018.02.05", "title": "Шефът на БНБ предупреди банкерите: Внимавайте с кредитите"}
{"url": "http://www.faktor.bg/bg/articles/sofiyanski-v-nash-interes-e-po-barzoto-vlizane-na-balgariya-v-evrozonata", "text": "Има два варианта за влизане в еврозоната – със запазване на валутния борда и без него. Да отменим борда, и тогава да влезе в еврозоната - това според мен е правилният вариант. Това заяви в студиото на Би Ти Ти бившият служебен премиер Стефан Софиянски. По думите му това ще даде по-голяма свобода на бюджета и на банките, възможности за по-добро икономическо развитие, като се отменят рестрикции, които валутния борда е въвел. Софиянски подчерта, че влизането в еврозоната е процес, той изисква няколко години и има две измерения – икономическо и политическо, и обясни своята теза.  Влезем ли в еврозоната ние ставаме неразделна част от Европа, това е политическото измерение. За мен чисто политически това е задължително. Икономическо измерение има три аспекта и те засягат въпроса как ще се отрази влизането ни в еврозоната на обикновения човек, на бизнеса и на публичните финанси. А това зависи от начина, по който ще влезем. Аз бих работил върху варианта България да излезе от валутния борд, да намали еврото – един лев за едно евро, и тогава да влезем в еврозоната. Тогава обикновеният човек печели, но този подход обременява бизнеса. Тук е ролята на фискалната политика и бюджетирането – да работи за интересите и на обикновения човек, но и на бизнеса, това обаче е сложна игра и много зависи от волята и капацитета на управляващите, посочи бившият служебен премиер.  По думите му на този етап България не може да убеди Европа, че сме готови да станем част от европейския валутен съюз. В тази връзка той има идея да бъде основан обществен комитет, в полза на въвеждането на еврото в България.  Той трябва да има политическата функция да подкрепи безвъзвратния процес България да е част от Европа, и в същото време да работи просветителски, като обяснява какви са ползите от влизането на страната ни в еврозоната. Задължително е обаче да се намери оптималната формула за по-бързото влизане на България в еврозоната, убеден е Софиянски.", "date": "2018.02.05", "title": "Софиянски: В наш интерес е по-бързото влизане на България в еврозоната"}
{"url": "http://www.faktor.bg/bg/articles/30-000-lv-sanktsiya-za-pernishkata-toplofikatsiya", "text": "Пернишкият административен съд потвърди санкция в размер на 30 000 лв., наложена на местната \"Топлофикация\" от директора на РИОСВ. Наказанието е постановено заради неизпълнение на условията в комплексното разрешително, дадено на топлофикационното дружество.  На сгуроотвал \"Седми септември\" са постъпили 23 764 т отпадъци от дейността на ТЕЦ \"Република\" след допустимия за това срок, съобщават от съда. За транспортирането им операторът използвал съществуващите сгуропроводи, което също е нарушение на комплексното разрешително.  Първоначално с решение на Районен съд - Перник имуществената санкция на \"Топлофикация\" била намалена на 15 000 лв. След обжалване Пернишкият административен съд отмени решението на Районния съд и потвърди изцяло наказателното постановление на директора на РИОСВ.  Решението не подлежи на обжалване и протест.", "date": "2018.02.05", "title": "30 000 лв. санкция за пернишката \"Топлофикация\""}
{"url": "http://www.faktor.bg/bg/articles/pochina-izvestniyat-biznesmen-stefan-sharlopov", "text": "Почина известният бизнесмен Стефан Шарлопов, собственик на верига хотели \"Шарлопов комплекс\". Той е издъхнал тази нощ в съня си.  Стефан Шарлопов е роден е на 14 октомври 1962 г. в Бургас. През 1986 г. завършва висшето си образование във Великотърновския университет, специалност \"Българска филология\". След това започва работа като журналист в София и в изданията, в които работи, се занимава с икономическа тематика. 26-годишен издава първата си книга с художествена документалистика. През 1989 г. започва частен бизнес.  Шарлопов се занимава със стокови и финансови операции до 1993 г. През 1995 г. създава „Роял Фуудс“ АД – компания за производство на трайни пакетирани сладкиши с фабрика в Елин Пелин. Освен на четирите индустриални предприятия, Стефан Шарлопов повече от 10 години е мажоритарен собственик и председател на Съвета на директорите на фирмата за бутилиране на минерална вода „Девин“ АД, „Санел“ АД, „Роял Стоун“ АД, „Роял Инвестмънт“ ООД, „Роял Холидей“ ЕАД и др.  55-годишният Стефан Шарлопов е един от учредителите на Национално движение „Българско наследство“. Той също така бе председател на Българския съюз по балнеология и СПА и собственик на веригата „Шарлопов хотелс“. Един от последните му проекти бе комплекс „Созополис“, който е замислен като реплика на стария град Созопол с неговата уникална архитектура и стил. Шарлопов има пет деца, като дъщеря му Ева Шарлопова-Гергинова е изпълнителен директор на \"Шарлопов Груп\".", "date": "2018.02.05", "title": "Почина известният бизнесмен Стефан Шарлопов"}
{"url": "http://www.faktor.bg/bg/articles/uraganniyat-vyatar-nadu-10-pati-tsenite-za-ryazane-na-darveta", "text": "Силният вятър, който усложни обстановката основно на територията на София и област Враца, наду цените за спешно рязане на дървета с десет пъти. Това установи проверка на „Монитор“ във фирмите за подобен тип услуги. Ако допреди седмица тарифата за премахване на опасно дърво е била между 100 и 200 лева, в момента таксата е от 1000 до 2000 лева. В сайтовете на компаниите обявените цени започват от скромните 30 лева, но има и опция „договаряне според обстановката“. Последното включва близост на сгради, височина на дървото, вид и дори дълбочина на корените му. Именно в „договарянето“ е и повишаването на крайната сметка, тъй като силният вятър повишавал риска при работа. За това 30-те лева не стигат дори и за посещение до адреса, където се намира опасното дърво.  Според кратко обяснение от алпинистите с резачки дори отрязването на ниска липа в опасното време излиза 500 лева. Тополи, орехи и борове могат да ни струват дори 5 бона. В цената обаче влиза и нарязването на удобни за горене парчета от по 40 сантиметра. Резачите предлагат и опцията за по-ниска цена, но при условие, че приберат за себе си дървения материал. Дори тогава обаче сумата няма да спадне под 400 лева, ако времето е лошо.  „Друг проблем, който често се явява пред дърварите, е липсата на разрешително от общината. Те изискват да имат всички документи, че не е незаконно да отрежат даденото дърво. Заради действащото законодателство някои видове се водят защитени и дори да са в двора ви, то общината ще трябва да даде разрешение за отсичането му“, обясниха запознати.  Дори при липсата на документи обаче дървосекачите се съгласявали да отстранят опасното дърво. Това обаче също струвало допълнително. В повечето случаи около 200 лева над уговорената тарифа. От няколко общини в близост до София също съобщиха, че външните фирми за отстраняване на клони и надвиснали над пътя дървета са вдигнали рязко тарифите си. Ако доскоро те са се съгласявали на по-скромни договори, то сега сумите за обезопасяване на булевард от около километър, надхвърляли 10 хил. лева. Освен това работниците отказвали да чакат търг за поръчките, а искали парите незабавно да постъпват в сметките им с директно плащане, за да започнат работа.", "date": "2018.02.05", "title": "Ураганният вятър наду 10 пъти цените за рязане на дървета"}
{"url": "http://www.faktor.bg/bg/articles/pri-operatsiya-snoshti-sa-zadarzhani-32-kg-heroin", "text": "Снощи при операция са задържани 32 кг хероин. Проведена е и операция за противодействие на трафик на оръжия. Това разкри главният прокурор Сотир Цацаров, който взе участие в представянето на резултати от изследване за контрабандата на цигари.  \"Усилията на прокуратурата и на МВР са свързани не само с противодействието на незаконната търговия с цигари. Това е само един от аспектите на работата ни, свързани и с противодействие на незаконния трафик на наркотични вещества. По-късно от Специализираната прокуратура ще дадат информация за двете операции\", разкри Цацаров.  \"За нас няма версии за атентата в Сарафово, каквито биха били развивани от една или друга израелска медия. Българската прокуратура обвинява конкретни лица, както е навсякъде по света. Не обвиняваме организации, държави, движения, независимо дали биха били квалифицирани като прогресивни или терористични. Извършителите са физически лица и такава е логиката на наказателното право. Не се занимаваме с организации и не ги обвиняваме. Всичко останало са въпроси на външна политика“, отговори главният прокурор на появилата се информация от израелски медии, че не Хизбула стои зад атентата в Сарафово, тъй като името на организацията не фигурира в обвинителния акт.", "date": "2018.02.05", "title": "При операция снощи са задържани 32 кг хероин"}
{"url": "http://www.faktor.bg/bg/articles/zemetresenie-v-blagoevgradsko", "text": "Земетресение бе усетено в Благоевград. По данни на Националния институт по геофизика, геодезия и география земен трус с магнитуд 3.7 по Рихтер е регистриран в 11.13 часа на територията на Гърция. Земетресението е усетено и в други части на област Благоевград. Няма данни за нанесени материални щети, пострадали и жертви.", "date": "2018.02.05", "title": "Земетресение в Благоевградско"}
{"url": "http://www.faktor.bg/bg/articles/osadiha-uslovno-bivshiya-shef-na-razuznavaneto-kircho-kirov", "text": "Софийският градски съд осъди условно на две години затвор с изпитателен срок за 4 години бившия директор на Националната разузнавателна служба Кирчо Киров.  Прокуратурата го обвини за разгласяване на държавна тайна заради телевизионно интервю от 2014 г., в което той говорил за случай в Иран с български гражданин, заловен за транспортиране на наркотици.  Киров коментира, че не е изненадан и за пореден път заяви, че в интервюто не е имало държавна тайна. Припомни, че всичките му дела са политическа поръчка и че това е лична война на сегашния шеф на разузнаването.  Присъдата не е окончателна.", "date": "2018.02.05", "title": "Осъдиха условно бившия шеф на разузнаването Кирчо Киров"}
{"url": "http://www.faktor.bg/bg/articles/skulpturi-v-sofiya-osamnaha-s-maski-na-litsata", "text": "Паметници и скулптури в градинката пред Народния театър „Иван Вазов“ в София осъмнаха с маски на лицата, предаде Би Ти Ви. Не е ясно кой е автор на идеята за нестандартна форма на протест, но акцията най-вероятно е по повод демонстрациите против мръсния въздух, които предстоят по-късно през деня. Те едва ли случайно съвпадат с  21-вия форум по екоиновации за качеството на въздуха, който се провежда днес в столицата. Днес в недоволството в София се очаква да се включат жителите на четири от кварталите с най-сериозно замърсяване – „Красна поляна“, „Разсадника“, „Западен парк“ и „Овча купел“. Според тях Общината не се вслушва в исканията им, а предлаганите мерки за справяне с мръсния въздух са неефективни. Протест заради мръсен въздух ще има и в Русе.", "date": "2018.02.05", "title": "Паметници и скулптури в София осъмнаха с маски на лицата"}
{"url": "http://www.faktor.bg/bg/articles/evrodeputati-s-priemaneto-na-makedoniya-v-es-shte-se-slozhi-kray-na-edna-nespravedlivost", "text": "На гърците не им е проблем името Македония, големият проблем им е да не се постави въпросът за населението в Костурско в Беломорска Тракия. Македония е българска и гърците нямат никакви права да претендират. Гърция е окупатор. Това каза пред БТВ евродепутатът Ангел Дажмбазки. Заедно с Андрей Ковачев, депутат от ЕНП/ГЕРБ коментираха вчерашния митинг в Атина заради името \"Македония\".  \"На Балканите има много рани, които трябва да заздравеят по пътя на европейската интеграция, каза Андрей Ковачев. \"Това е единственият медикамент, иначе ще се повтори историята. Не знам дали народите на Балканите трябва през 30 – 40 години да повтарят едни и същи ужаси, каза той. В Македония 11 г. управление на Груевски даде достатъчно много аргументи да се засили проблемът с Гърция, а и с България. Идеята на ЕС е границите да бъдат символични и населението да може да пътува свободно. В Гърция националистическите настроения са много силни. Трябва да вземем решение как да продължим напред\", посочи Ковачев. \"63% от гърците искат да се намери приемливо решение за името, над 70% от тях казват, че продължаващият спор не е в интерес на Гърция, добави Ковачев. Протестите, според него, са с цел да се сплаши премиера Алексис Ципрас и да не се стигне до споразумение за името\", каза още той. \"Политиката на Гърция винаги е била една и съща. Сърбите и гърците няма да се дадат без бой. На митингите в Гърция се веят сръбски знамена. Модерната гръцка държава се появява на Балканите 1912 – 1913 г. В териториите, които те окупираха тогава и до днес продължават да окупират, и досега хората говорят на нашески език. Спорът, който продължава да се разгаря в Гърция, е ехо от сговора със Сърбия през 12 – 13 г., каза Джамбазки. Според него, с приемането на братска Република Македония в ЕС ще се сложи край на една историческа несправедливост. Гърция изнудва и извива ръцете на Македония. Историческата истина е проста и ясна - в Македония живее българско население, в Беломорска Тракия продължава да живее българско население. Тези антибългарски настроения трябва да се демонтират. Гърците са получатели на европейски средства, с които злоупотребяват. Те трябва да седнат и да си напишат домашното\", категоричен е Джамбазки.", "date": "2018.02.05", "title": "Евродепутати: Македония в ЕС ще сложи край на една несправедливост"}
{"url": "http://www.faktor.bg/bg/articles/tri-sofiyski-kvartala-protestirat-sreshtu-mrasniya-vazduh", "text": "В понеделник вечер в София ще се състои поредният протест заради мръсния въздух. Жители на кварталите „Красна поляна\", „Разсадника\", „Западен парк\" и „Овча купел\" ще излязат в центъра на града с искане да се предприемат спешни действия. Протестиращите ще настояват Столичната община да изпълни предложените от тях мерки за справяне с проблема. Според недоволните действията на местната администрация за намаляване на замърсяването са неефективни.", "date": "2018.02.05", "title": "Три софийски квартала протестират срещу мръсния въздух"}
{"url": "http://www.faktor.bg/bg/articles/toma-tomiov-golemiyat-problem-na-putin-sa-trite-d", "text": "Путин ще победи и през март, но бъдещето на Русия остава неясно. Путин има колосален проблем с неговите елити. Той има проблем с трите Д - \"Дом\", \"Денги\", \"Дети\". Къде са децата на елита? На Запад. Къде са им парите - на Запад. Всичко е на Запад. Имотите има са навън, децата са навън, парите им са навън. Те са изнесли трилиони. Този елит предава непрекъснато Русия. Ти можеш ли с такъв елит да развиваш икономика, която се движи само с 1 и половина процент. Можеш ли да вървиш напред. Да, Путин има колосални успехи в Сирия, във военнопромишления комплекс, създаде една много силна армия, обаче бъдещето на Русия е под въпрос. Това коментира пред БТВ журналистът и депутат от БСП Тома Томов.  \"Никой не може да каже какво ще стане в Европа, докато няма стабилно правителство в Германия. В момента имаме един силен лидер в лицето на Еманюел Макрон. Трябва да изчакаме Ангела Меркел да изгради едно работещо правителство и тогава да мислим за решаване на европейските проблеми, включително и нашето участие в еврозоната и Шенген\", добави той.  Журналистът коментира и едната година от встъпване на президентския пост на Доналд Тръмп. \"Аз не харесвам Доналд Тръмп и ще ми е трудно да направя коментар за първата му година. Да, той постигна икономически успехи, но аз имам усещането, че го държат за гушата. В момента в САЩ катранът е Русия, а дяволът е Владимир Путин. Според мен ни предстои нова Студена война. Ние преживяхме една такава ужасна война и ни чака нова. В САЩ има вътрешни битки и схватки. Тръмп е като риба, към която е насочен харпун. Според мен ръката, която държи харпуна, ще натисне спусъка. Въпросът е дали Тръмп ще оцелее или неговите опоненти ще изгубят. Според мен тези схватки ще продължат до ноември. Едва след това ще разберем дали ще има импийчмънт на Тръмп или той ще оцелее\", прогнозира Томов.  \"Аз съм песимист за бъдещето на Балканите. Тук е натрупана много история. Ние трябва да прегърнем Македония. Това е така, но нещата са много сложни. Турция е осъдена на величие. България трябва да се съобразява с Турция. Да си мислим, че можем да бъдем посредник между Турция и Европа, е малко смешно\", скептичен е Томов. Не бе подмината и темата за Истанбулската конвенция. \"Аз не съм член на БСП и съм от гражданската квота. Не мога да коментирам какво става вътре в партията. Аз лично съм против Истанбулската конвенция. Този документ има едни прекрасни 30 страници, но другите обяснителни 70 страници са нещо страшно. Българското обществено мнение е много по-важно от мнението на ПЕС. В Европа видяхме огромен провал на социалистическата партия, благодарение на Франсоа Оланд. В Германия видяхме също огромен провал на ГСДП. Мартин Шулц се провали с гръм и трясък. Не казвам, че Истанбулската конвенция е виновна за тези провали. Българското общество иска да се чуе неговият глас и не иска да му се налага чуждо мнение. Аз лично подкрепям линията на Корнелия Нинова и съм убеден, че не трябва да приемаме тази конвенция\", категоричен беше Томов.", "date": "2018.02.05", "title": "Тома Томов: Големият проблем на Путин са трите \"Д\""}
{"url": "http://www.faktor.bg/bg/articles/novini/balgariya/bum-na-zastrahovatelnite-izmami-s-koli-u-nas", "text": "Бум на застрахователните измами с коли у нас. Само от началото на тази година в страната са станали 94 кражби на автомобили, показват данните на полицията. От тях 22 % са извършени с цел застрахователна измама. В сравнение с миналата година това е 100 процента увеличение, казват още от МВР. Измамите с автомобилни застраховки са се превърнали в печеливш бизнес, твърдят разследващите. Схемата е проста - необходим е само автомобил в движение, показва разследване на Нова тв. „Такъв автомобил отвън закупен за някаква смешна сума .. накичва се колкото да може само да върви, за да може да се представи пред застрахователите за сума, която много-много пъти надвишава.Той никъде не може да се продаде ,нито на автоборсата, никъде не може да му се вземе такава висока сума”, заяви гл.инспектор Пламен Максимов от сектор „Престъпления срещу МПС” към СДВР. Няколко месеца след като е застрахован, автомобилът изчезва безследно. Обявен е за откраднат. Лицето, което го обявява за откраднат знае, че такъв автомобил вече няма. Следите се заличават от следващите в схемата. Собственици на морги или частни лица, които разглобяват колите. Вижте цялата схема във видеото", "date": "2018.02.05", "title": "Бум на застрахователните измами с коли у нас"}
{"url": "http://www.faktor.bg/bg/articles/momchil-nekov", "text": "Има корпоративна дискриминация към потребителите в Източна Европа. Производителите използват някои пропуски в европейското законодателство, за да продават храни с по-ниско качество. Това заями в сутрешния блок на Нова телевизия \"Здравей, България\"  евродепутатът Момчил Неков.  „Едно от настояванията ми е да се създаде общ европейски контролен орган, който да следи качеството на продукта“, обясни той.   По думите му, сега може едва на изхода на процеса да се направи изследване на продукта. „Точно такива изслдвания бяха направни в Чехия, Унгария, Хърватия“, каза Неков по повод скандала от миналата година, когато стана ясно, че едни и същи стоки от едни и същи производители се продават в страни-членки на ЕС в Източна Европа с по-ниско качество.   „Разделението е много ясно – Източна-Западна Европа“, заяви евродепутатът.   „До края на 2018 да бъдат направени всички изследвания, след това да бъде създаден общ европейски контролен орган. Аз ще настоявам седалището на този оган да бъде в България“, каза още той.   Неков предлага, ако има разлика в самите продукти, на етикета да пише „местна рецепта“ – българска, чешка, унгарска и т.н. Да се знае, че безалкохолна напитка в Германия е по-различна от безалкохолна напитка в България.   Според него, няма основание заради тази мярка да се увеличат цените на хранителните стоки.", "date": "2018.02.05", "title": "Момчил Неков: Има корпоративна дискриминация към потребителите в Източна Европа"}
{"url": "http://www.faktor.bg/bg/articles/manolova-nyakolko-hilyadi-rabotnitsi-shte-poluchat-neizplatenite-si-zaplati", "text": "Изплащането на заплатите на работници от фалирали фирми са вече факт. Благодаря на депутатите, че се вслушаха в моите и молбите на работниците и бяха извършени няколко поправки. Благодаря и на Менда Стоянова, която внесе предложенията за промени. Това заяви омбудсманът Мая Манолова пред БНТ.  \"Окончателно работниците, които имат да получават заплати след 1 февруари 2015 година, без допълнителни условия, ще си получат парите от Фонда за гарантиране на плащания. Има 3-месечен срок за гражданите, в който да подадат заявление. И в момента всеки може да подаде такова заявление. По отношение на работниците в Дупница, в кратки срокове изплащането на заплатите им ще бъде финализирано\", каза още тя.  \"Всеки работник трябва да представи доказателства за дължимостта на сумите. Справката трябва да е издадена от техния работодател, при възможност. Другият вариант е фишове от стари заплати или проверка на Инспекцията по труда\", разясни Манолова.  \"Некоректните фирми в страната са около 20. Няколко хиляди работници ще могат да си получат неизплатените заплати. Открихме и две телефонни линии, които да консултират и помагат на работниците\", разкри омбудсманът. \"Допълнителните правомощия, за които писаха, ги имам и в момента според Конституцията. Никой не ме е чул да се оплаквам от липса на правомощия. Не живея с мисълта, че извършвам свръхдействия\", каза Манолова. \"С премиеръаБойко Борисов започваме и кампания за двойните стандарти в детските храни. Получихме доста сигнали от майки\", завърши Мая Манолова", "date": "2018.02.05", "title": "Манолова: Няколко хиляди работници ще получат неизплатените си заплати"}
{"url": "http://www.faktor.bg/bg/articles/dvama-skiori-zaginaha-ot-lavina-blizo-do-rim", "text": "Двама скиори загинаха от лавина в Апенините. Инцидентът е станал в курорта „Калпо Феличе” близо до Рим. Според властите скиорите са карали извън пистите и това може да е предизвикало лавината. Пострадал е и трети човек, който е откаран в болница.", "date": "2018.02.05", "title": "Двама скиори загинаха от лавина близо до Рим"}
{"url": "http://www.faktor.bg/bg/articles/emil-radev-balgariya-e-nezasluzheno-v-paket-s-rumaniya-tova-ni-darpa-nazad", "text": "Ние изцяло сме заложници на емигрантската криза и на вътрешнополитическите борби в Германия и Холандия. Въпреки всичко видяхме оценката пазим много добре границите, каза пред БНТ евродепутатът от ЕНП Емил Радев по повод преговорите за приемане на България в Шенген. \"Уплахата от 2015 и 2016, когато близо 1 млн. нелегални емигранти минаха през Гърция по Балканския маршрут и стигнаха до Западна Европа без да бъдат регистрирани, дава отражение за приемането на България и Румъния в Шенген. Ние сме показали, че пазим добре границите, не може да ставаме жертва за това, че Гърция изцяло е загърбила европейската сигурност. Изцяло вътрешните проблеми в Германия и Холандия са пречка. При сформиране на новото правителство в Германия основният проблем бяха бежанците и нелегалната емиграция. В момента там има много тежък сблъсък\", посочи евродепутатът. По думите му, ако влезем само с летища и пристанища, се елиминира проблемът Гърция. Опасенията, че от Гърция през България и Румъния може да минава нелегална емиграция, когато няма граници, ще бъдат до голяма степен елиминирани, каза още Радев. \"Ние наистина показахме, че пазим най-добре външните европейски граници и даваме огромен ресурс за охраната им, защото даваме стотици милиони годишно. Имаме голям шанс позицията, която в момента има българското правителство и премиерът Борисов. Виждаме, че дава наистина много големи резултати и смятам, че в следващите месеци може да има пробив за Шенген. Къде ще е Румъния не се знае за съжаление, ще видим в следващите няколко седмици. Това пречи и на България в момента, ние сме разглеждани винаги в един пакет\", посочи Радев. Според евродепутата Истанбулската конвенция се използва, за да се внушават от опозицията факти, които нямат никакво покритие, внушения, които плашат българското общество и никъде в Конвенцията няма такива текстове.", "date": "2018.02.05", "title": "Емил Радев: Вътрешни проблеми на Холандия и Германия са пречка за Шенген"}
{"url": "http://www.faktor.bg/bg/articles/aleksandar-yordanov-makedontsite-otidoha-tvarde-dalech-s-krazhbata-na-istoriya", "text": "\"Гражданите на Република Македония отидоха твърде далеч в кражбата и съчиняването на история. Те се отказаха от българските си корени, които са доказани във времето. Сега отидоха да крадат далечната антична история, която е ясно, че не е тяхна\", посочи в студиото на \"България сутрин\"  на Bulgaria ON AIR бившият председател на НС и бивш посланик на България в Скопие Александър Йорданов.   \"Националното чувство на всеки един народ се крие на подсъзнателно ниво. Когато обаче то се изведе масово в съзнанието на обществото и се политизира, винаги следват събития с трагичен завършек. Балканите са чисто доказателство за това\", отбеляза още той. По думите му, въпреки че страната ни не е пряко засегната от проблема, е важно като членка на Европейския съюз, да излезе с официално становище по темата. Вчера в Атина се проведе пореден протест за името на Македония. На площад \"Синтагма\" се събраха близо 1 млн. души. Демонстрацията бе под надслов \"Македония е Гърция\". Организаторите се надяват правителството да чуе гласа на хората, които се противопоставят \"Македония\" да присъства в името на южната ни съседка.  А световноизвестният гръцки композитор Микис Теодоракис призова сънародниците си никога да не дадат името \"Македония\" докато на този свят има гърци. \"Не търся политически грешки и пропуски, но не виждам какъв е смисълът от референдума на премиера на Македония Зоран Заев. На първо място самият той трябва да направи самопризнание за собствения си произход\", коментира университеският преподавател и преводач Йоаким Каламарис. В скайп разговор за Bulgaria ON AIR социологът и преподавател в Атинския университет проф. Георгиос Плиос уточни, че митингът в Гърция вчера се е превърнал във важно политическо събитие.", "date": "2018.02.05", "title": "А.Йорданов: Македонците отидоха твърде далеч с кражбата на история"}
{"url": "http://www.faktor.bg/bg/articles/tsvetanov-i-predstaviteli-na-gerb-shte-uchastvat-v-molitvena-zakuska-vav-vashington", "text": "Председателят на Парламентарната група на ГЕРБ и заместник-председател на партията Цветан Цветанов ще участва за пети пореден път в Националната молитвена закуска във Вашингтон при президента на САЩ Доналд Тръмп. И този път Цветанов ще бъде придружаван от народния представител от ГЕРБ-Русе и член на Изпълнителната комисия на партията Пламен Нунев. В българската делегация за първи път във форума ще  участват и заместник-председателят на ГЕРБ и кмет на София Йорданка Фандъкова, заместник-председателят на ГЕРБ и кмет на Бургас Димитър Николов и кметът на Пловдив Иван Тотев. Националната молитвена закуска е международен форум, който се организира съвместно от Белия дом и Конгреса на САЩ. Провежда се ежегодно през първия четвъртък на февруари, като Камарата на представителите и Сенатът се редуват в председателстването на закуската. Това е едно от най-значимите събития в политическия живот на САЩ. По време на закуската, освен президентът на САЩ, традиционно присъстват и членове на правителството, Конгреса, дипломатическия корпус, висшата администрация и въоръжените сили на САЩ. На форума се канят още дипломати, бизнесмени, политически, религиозни, научни, стопански и държавни лидери от различни държави. По време на посещението си в САЩ, заместник-председателят на ГЕРБ Цветан Цветанов ще проведе и редица срещи с представители на правителствения и неправителствения сектор.", "date": "2018.02.05", "title": "Цветанов и представители на ГЕРБ ще участват в Молитвената закуска във Вашингтон"}
{"url": "http://www.faktor.bg/bg/articles/aytos-nastrahna-otkriha-martav-kloshar-namushkan-s-nozh-32-pati", "text": "Двама младежи - на 16 и 20 години, са задържани за убийството на 70-годишния клошар Асен Пуров-Доктора в Айтос. Жестокото престъпление е извършено на 2 февруари, съобщи на брифинг административният ръководител на Окръжната прокуратура Красимира Кателиева.  \"Задържаните са непълнолетният Ясен Стойчев и Желязко Данчев. По-големият е девето дете в семейството и никога не е ходил на училище. Той е безработен, а в миналото си има две кражби. Другият младеж е пето дете в семейство с шест деца, ходил е на училище едва до 2 клас и е регистриран за кражба на метални отпадъци\", уточни шефът на Областната дирекция на МВР-Бургас старши комисар Калоян Калоянов.  Убитият мъж е водил клошарски начин на живот и е обитавал изоставена постройка.   Ясен и Желязко са му нанесли 32 удара с един нож в корема и врата, като са го удряли и с юмруци в главата. Бездомникът е спял на земята и по никакъв начин не ги е предизвикал и към момента няма мотиви за престъплението. Най-вероятно то е извършено за удоволствие, защото и двамата задържани са употребили алкохол преди и след убийството, смятат разследващите. Извършителите са задържани за срок от 72 часа. Утре прокуратурата ще внесе искане в съда за налагане на най-тежката мярка за неотклонение \"задържане под стража\". Законът предвижда за това престъпление от 10 до 20 години лишаване от свобода за пълнолетни лица и от 5 до 12 години за непълнолетни.", "date": "2018.02.05", "title": "Айтос настръхна: Откриха мъртъв клошар, намушкан с нож 32 пъти"}
{"url": "http://www.faktor.bg/bg/articles/prezidentat-na-malta-shte-bade-na-darzhavno-poseshtenie-v-balgariya", "text": "Президентът на Република Малта Мари - Луиз Колейро Прека ще бъде на държавно посещение в България. Двудневната визита е по покана на президента Румен Радев. От 10 часа на площад „Св. Александър Невски\" ще се състои церемония по официалното посрещане на държавния глава на Малта. Мари-Луиз Колейро Прека ще положи венец пред Паметника на Незнайния воин .По-късно ще се проведе среща „на четири очи\", последвана от официални изявления. В рамките на посещението си президентът на Малта ще се срещне и с премиера и с председателя на Народното събрание. Мари - Луиз Колейро Прека ще бъде придружена от голяма бизнес делегация. Интересът е провокиран от възможностите на страната ни в контекста на настоящото Председателство на Европейския съюз. Българската изпълнителна агенция за насърчаване на малките и средните предприятия организира бизнес форум с двустранни срещи България - Малта. Макар и най-малка по площ в Европейския съюз и една от най-малките в световен мащаб, Малта е сред най-бързо растящите икономики в Европа. Освен това това е държава с традиционни контакти и сътрудничество със страните от Северна Африка и Близкия изток.", "date": "2018.02.05", "title": "Президентът на Малта ще бъде на държавно посещение у нас"}
{"url": "http://www.faktor.bg/bg/articles/novini/svyat/sasht-otryazaha-turtsiya-prodalzhavat-satrudnichestvoto-s-kyurdskite-otryadi-za-narodna-samootbrana", "text": "Генералът от армията на САЩ Джоузеф Вотъл, началник на централното командване на въоръжените сили на САЩ (CENTCOM) заяви, че не разглежда възможността за изтеглянето на американските войски от северния сирийски регион Манбидж, предава Regnum. “Не мислим за това сериозно“, заяви генералът. На свой ред турският външен министър Мевлют Чавушоглу преди седмица заяви, че „е необходимо да се прекъснат всички връзки между САЩ и терористичните организации. Те трябва незабавно да излязат от Манбидж“. Според началника на централното командване на САЩ „ние трябва да подчертаем факта, че нашите партньори търпят невероятни жертви в борбата срещу „Ислямска държава“. Хиляди хора от иракската армия и от „Демократическите сили на Сирия“ са убити или ранени, освобождавайки важни градове. Преди няколко дни бях в град Ракка и видях мащабите на насилието със свои очи“, заяви ген. Вотъл.  Той потвърди, че сътрудничеството на САЩ с кюрдските „Отряди за народна самоотбрана“ в Сирия, въпреки продължаващата в района Африн турска военна операция „Маслинова клонка“ ще продължи.", "date": "2018.02.05", "title": "САЩ отрязаха Турция, продължават сътрудничеството с кюрдските „Отряди за народна самоотбрана“"}
{"url": "http://www.faktor.bg/bg/articles/novini/svyat/proektat-turski-potok-bil-gotov-napolovina", "text": "Проектът за газопровода „Турски поток“, който трябва да доставя природен газ от Русия към Турция е готов наполовина, предава Regnum. Според местни медии процесът по полагането на тръбите под Черно Море е приключен на 50%. Готови са 530 от общо 930 км. от първата подводна линия. На точката на излизането на тръбопровода на суша в турския град Къйъкей са започнали строителни дейности. Очаква се, че природният газ ще започне да се доставя в Турция през 2019 г.", "date": "2018.02.05", "title": "Проектът „Турски поток“ бил готов наполовина"}
{"url": "http://www.faktor.bg/bg/articles/rumaniya-v-polezrenieto-na-evropeyskite-institutsii", "text": "Европейският парламент ще обсъди на сесията си в Страсбург тази седмица обстановката в Румъния. Основната тема е реформата в съдебната система. Миналата седмица председателят на европейската комисия Жан-Клод Юнкер предупреди открито румънския президент Клаус Йоханис, че би преразгледал подкрепата си за приемането на Румъния в Шенген и за прекратяването на механизма за сътрудничество и проверка, ако Букурещ продължи по пътя на спорните законодателни реформи. А вчера в Букурещ отново имаше протести срещу новото правителство. Според демонстрантите то е марионетка на лидера на Социалдемократическата партия Ливиу Драгня и групата около него, които се стремят да решат проблемите си с правосъдието чрез законодателни промени.", "date": "2018.02.05", "title": "Румъния в полезрението на европейските институции"}
{"url": "http://www.faktor.bg/bg/articles/predimno-slanchevo-no-hladno-slab-vyatar", "text": "Днес ще има променлива облачност, намаляваща до предимно слънчево време. Вятърът ще е слаб до умерен от северозапад. Минималните температури ще са между минус 2° и 3°, максималните – в повечето места между 5° и 10°. Атмосферното налягане ще се повишава, ще стане близко до средното за февруари. Това съобщиха за „Фокус” от Националния институт по метеорология и хидрология (НИМХ) при Българската академия на науките (БАН).  Над Черноморието ще има променлива облачност, значителна над северното крайбрежие. Вятърът ще е слаб от северозапад, север. Максималните температури ще са 6°-8°. Температурата на морската вода е 6-7°. Вълнението на морето ще отслабне до 1-2 бала.  Над планините ще има променлива облачност. Само на отделни места в Родопите е възможно да превали слаб сняг. Вятърът ще отслабне. Максималната температурата на 1200 метра ще е около 1°, на 2000 метра минус 4°.  През следващите дни ще се затопли. Във вторник ще преобладава слънчево време. В сряда вятърът ще стане от юг-югоизток и ще се усили, особено в Източна България. Облачността ще се увеличи, на отделни места ще превали слаб дъжд. През нощта срещу четвъртък на много места от запад на изток ще превали дъжд. Вятърът временно ще отслабне, ще придобие западна компонента, а в четвъртък през деня отново ще се усили. Облачността ще е променлива, на места ще превали.", "date": "2018.02.05", "title": "Предимно слънчево, но хладно, слаб вятър"}
{"url": "http://www.faktor.bg/bg/articles/spetsprokuraturata-vze-na-pritsel-kmeta-na-parvomay-angel-papazov", "text": "След разследванията срещу кметове на различни населени места и последния удар в Септември Спецпрокуратурата продължава да рови за корупционни практики във властта. Очаквайте още повдигнати обвинения в следващите дни, анонсира след ареста на Марин Рачев миналата седмица Румяна Арнаудова, говорител на главния прокурор.   Нова акция предстои в общините край Пловдив, съобщава \"Марица\", позовавайки се на свои източници.   Окръжна прокуратура е предала на Специализираната кмета на община Първомай Ангел Папазов за сключена неизгодна сделка.   Преписката се изпраща от пловдивските магистрати  към столичните, тъй като делата за престъпления, извършени от кметове на общини, вече се гледат само от Специализирания наказателен съд, пише в документите.     Папазов ще бъде проверяван за сключена неизгодна сделка при закупуването на два сметовоза. През юни 2016 г. общината получила от фирма „Христов Комерс” ЕООД два специализирани автомобила за сметоизвозване и сметосъбиране втора употреба. За мерцедесите „Актрос” администрацията броила общо 265 000 лв. без ДДС.     В хода на проверката Окръжна прокуратура установила, че пазарните цени на такъв тип машини втора употреба, обявена в различни сайтове на интернет, варират от 19 900 евро до 42 000 евро. Според магистратите платената от община Първомай цена е многократно по-висока от пазарната. „Т.е. налице са данни, че кметът на община Първомай е сключил явно неизгодна сделка с фирмата и евентуално е извършил престъпление по чл. 220, ал.1 от НК или по чл. 219, ал.1 от НК”, се казва в становището на Окръжна прокуратура - Пловдив.    Проверката срещу кмета на община Първомай тръгва от сигнал на съветника от ГЕРБ Христо Вълчев. През декември 2016 г. той забелязва, че в предложението за актуализация на бюджета се появява точка 28 - Специализиран товарен автомобил дейност „Чистота” , като срещу нея е заложена сумата от 318 000 лв.    След като не получава задоволителен отговор от кмета по време на сесията защо е платена толкова висока цена за камионите, той тръгва сам по следите.   Отваря сайт на Агенцията за обществени поръчки и открива там обявлението от 15 март 2016 г. за закупуването на 2 броя сметовози втора употреба. Прогнозната стойност е 266 666 хил. лв. без ДДС. Явила се е само една фирма, която дава 265 хил. лв., т.е само с 1000 лв. по-малко.     Всичко това ме наведе на мисълта, че в случая става дума за злоупотреба, обществената поръчка е манипулирана и има корупционна схема с фирмата купувач, коментира Вълчев.   Според него в обявлението са били заложени такива изисквания, че една определена фирма да може да отговори на тях. Потвърждение за това било обстоятелството, че се иска снимков материал на камионите. Това ме навява на хипотезата, че те са били доставени и всичко подготвено, сподели Вълчев.    През март 2015 г. Общинският съвет в Първомай дава съгласие на кмета да закупи сметосъбираща техника с парите от отчисленията за депониране, сочи проверка на \"Марица\". Гласувани са 320 хил. лв. Според Вълчев обаче кметът е трябвало в годината на обществената поръчка /2016-а/ да заложи покупката в инвестиционната програма, която да бъде одобрена от новия общински съвет. Според него Папазов не го е направил, за да избегне дискусиите.   Освен това порочна практика в работата на кмета и доминираното от БСП мнозинство било приетият в началото на годината бюджет да не се спазва и в края той да се актуализира съобразно това, което е направено и похарчено, коментира Вълчев.    Кой е Ицо Царя?  Управител на  „Христов Комерс” ЕООД е 50-годишният Христо Христов. В Първомай е известен като Ицо - Царя. Фирмата му е регистрирана с широк спектър от дейност - от производство на промишлени стоки за бита, през продажба и лизинг на товарни и леки автомобили, до посреднически и консултантски услуги. Христов участва още в управлението на Сдружение футболен клуб „Марица” - Пловдив и тенис клуб „Железничар 1996” - Пловдив, става ясно от сайта за фирмено разузнаване ДАКСИ.   В управата е и на Сдружение \"Асоциация на вносителите на автомобили\". Участва като собственик в „Агрострой 07”. Жители на Първомай разказват, че той  има автосалон край Пловдив. Продава и строителна техника. Голямата му любов са тенисът и футболът. Според запознати той издържал ФК „Марица”. В края на 2017 г. обаче бизнесменът обяви, че се оттегля по лични и финансови причини.", "date": "2018.02.05", "title": "Спецпрокуратурата се прицели в кмета на Първомай Ангел Папазов"}
{"url": "http://www.faktor.bg/bg/articles/protesti-saspatstvat-evropeyski-forum-po-ekoinovatsii-za-kachestvo-na-vazduha", "text": "Нови протест срещу мръсния въздух ще има днес в София и Русе. В столицата в недоволството се очаква да се включат жителите на четири от кварталите с най-сериозно замърсяване – „Красна поляна”, „Разсадника”, „Западен парк” и „Овча купел”. Причината е, че общината не се вслушва в исканията им, а предлаганите мерки за справяне с мръсния въздух са неефективни. Протестът в Русе също е заради проблеми с чистотата на въздуха, които според гражданите са неглижирани с години. Данните на протестиращите сочат, че нивата на фините прахови частици почти всеки ден стигат до 10 пъти над допустимото. На този фон в София ще се проведе 21-вият Европейски форум по екоиновации за качество на въздуха. На него ще се търсят и представят иновативни решения за подобряване качеството на околната среда. Протестът в София започва в 18 ч. пред Столичната община. Идеята е шествието да  мине през представителството на Европейския парламент и да стигне до НДК. Жителите на „Красна поляна” винят за мръсния въздух в квартала хората, които се не само се отопляват на твърдо гориво, но горят и отпадъци. Зам.-кметът на района Николай Вушовски припомни, че Столичната община е гласувала над 100 мерки срещу мръсния въздух в града.", "date": "2018.02.05", "title": "Протести съпътстват Европейски форум по екоиновации за качеството на въздуха"}
{"url": "http://www.faktor.bg/bg/articles/obshtestvo/ulitsata/yonko-ivanov-na-patishtata-u-nas-nyama-kontrol", "text": "Десетки катастрофи бяха регистрирани през уикенда. Някои от тях с жертви. Най-тежката беше тази на прохода \"Хаинбоаз\", където трима загинаха, а дете е тежко ранено.  „Както лошите пътища, така и неправилното шофиране, са фактор за инцидентите, но най-голяма е отговорността на институциите. Въпреки драконовските мерки, обявени миналата година, резултатите са символични. Това се дължи най-вече на бездействието на хората, които трябва да направят такава организацията на движението и такива закони, че да могат да повлияят и на двата фактора”, каза той.  Около 600 човека са загинали в резултат на подобни инциденти през изминалата година. \" Това коментира председателят на Съюза по авто-мото подготовка Йонко Иванов пред Нова тв.  „Ние говорим за едни усилия, които би трябвало да дадат едно поне 20 процентно намаление на жертвите до 2018-та”, подчерта той. Иванов отбеляза, че по негови лични наблюдения на пътищата у нас няма контрол. „Хората не знаят как да шофират по опасните участъци при лошите метеорологични условия”, каза той и добави, че от съюза искат да се промени системата на обучение.", "date": "2018.02.05", "title": "Йонко Иванов: На пътищата у нас няма контрол"}
