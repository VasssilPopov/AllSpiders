{"url": "https://www.faktor.bg/bg/articles/tsvetanov-dnes-mladite-hora-zhiveyat-v-edna-razlichna-evropa-na-dadenostite", "text": "Председателят на ПГ на ГЕРБ и зам.-председател на партията Цветан Цветанов се срещна с Николас Льобел - член на Германския Бундестаг и докладчик за България към Парламентарната група на ХДС/ХСС, съобщиха от пресцентъра на ПП ГЕРБ. В рамките на срещата Цветанов запозна Льобел с политическата и икономическата ситуация в България, като подчерта, че страната ни разчита на партньорството и подкрепата на Германия, за да продължи да работи както за стабилността в региона на Западните Балкани, така и за единна и силна Европа. Николас Льобел отбеляза отличните впечатления, с които се е сдобил по време на посещението си в България. \"През последните десет години България е постигнала много и това се дължи на работата на силни политици като премиера Бойко Борисов и Вас,\" каза Льобел. Двамата с Цветан Цветанов се обединиха около идеята за още по-засилено парламентарно сътрудничество между България и Германия. По-рано днес Николас Льобел се срещна с премиера Борисов, финансовия министър Владислав Горанов и кмета на София Йорданка Фандъкова. Председателят на ПГ на ГЕРБ и зам.-председател на партията Цветан Цветанов присъства тази вечер и на среща между депутата от Германския Бундестаг и докладчик за България към Парламентарната група на ХДС/ХСС Николас Льобел и младежите от ГЕРБ-София. На събитието, което се проведе в централата на ГЕРБ в София, присъстваха още представителят на ХДС към ЕНП Юнас Уакас, административният секретар на ГЕРБ и областен координатор на ГЕРБ-София Цветомир Паунов, председателят на МГЕРБ-София Ивайло Петков, както и народните представители от ГЕРБ и членове на НИС на МГЕРБ Радостин Танев и Галя Василева. „Днес младите хора живеят в една различна Европа, в Европа на даденостите. Затова нашата задача днес е да се борим за отстояването на тази ценности, които превърнаха Европа в едно прекрасно място за живеене“, заяви пред младите хора Цветанов, като отбеляза, че опитът на нашите германски партньори, сред които и Николас Льобел, може да бъде безценен за България. Цветан Цветанов обясни, че със срещи като тази се дава повече информираност на хора в Германия, които решават въпроси, свързани с България. „От престоя ми в България останах впечатлен от това как пазите външната граница на ЕС. Вие освен за вашия национален интерес, работите в интерес и на европейските граждани, грижите се за тяхната сигурност“, сподели Николас Льобел. Депутатът в Германския Бундестаг уточни, че за съжаление германската общественост не е запозната с тези успехи и със стабилността в България през последните 10 години вследствие на работата на премиера Бойко Борисов и ГЕРБ. „България трябва да получи признание за тези свои усилия и успехи и това признание трябва да се изразява в приемането на страната в Шенген и еврозоната. Първата ми задача след като се прибера ще бъде да убедя своите колеги колко е постигнала България. Тези успехи трябва да се популяризират“, подчерта Льобел. По думите на германския депутат днес Европа е изправена пред много предизвикателства, като едно от най-сериозните е справянето с бежанския въпрос. „Виждате какво влияние оказва тази тема на всяка страна. Дори в Германия, която винаги е била пример за стабилност, тази тема проточи преговорите за съставяне на правителство след изборите“, коментира Николас Льобел. Той бе категоричен, че иска Европа да се запази такава, каквато е днес – с отворени граници. „Имаме нужда от миграция, но тя трябва да бъде управлявана“, допълни той.", "date": "2018.09.17", "title": "Цветанов: Днес младите хора живеят в една различна Европа - на даденостите"}
{"url": "https://www.faktor.bg/bg/articles/priyatelski-zhest-emirat-na-katar-podari-samolet-za-1/2-milion-dolara-na-redzhep-erdogan", "text": "Турският президент Реджеп Ердоган е получил подарък на стойност половин милиард долара, информира Bloomberg, цитиран от Profit.bg Луксозният самолет е дар от емирът на Катар, а новината бе потвърдена от Ердоган, след като бе запитан дали за него е платено с пари на данъкоплатците.  Турция бе проявила интерес към покупката на самолета, чиято цена се смята че е около 500 млн. долара. Разбирайки за това, емирът Тамим Бин Хамад бин Ал Тани решил да направи неочакван подарък на Ердоган.  Държавните медии в Турция информират, че самолетът Boeing 747-8i е довел до сериозна вълна от критика от страна на опозиционните сили. „Самолетът, за който се говори, в момента се боядисва“, обяви Ердоган преди медии, след като летя с него от Азербейджан до Турция през уикенда.  Разходите на Ердоган в последните години са обект на сериозен интерес от страна на опозицията. Те са на мнение, че президентът харчи ценни ресурси, за да може да си позволи дворец, който е четири пъти по-голям от Версай, а също и луксозни автомобили и самолети.  В отговор Ердоган споделя, че всичко, включително и дворецът, е собственост на правителството на страната и че разходите не са от значение, когато става въпрос за престижа на турската държава.  Самолетът е произведен през 2012 г. и може да превозва до 76 души на борда си, включително и до 8 души персонал.   Все още не е ясна съдбата на настоящият самолет на Ердоган Airbus A-330-200, който бе закупен през 2014 г. Той бе придобит за нуждите на министър-председателя, но след това бе зачислен към президентството, след като Ердоган бе избран същата година, а на неговото място бе заето от Ахмет Давутоглу.  Именно тогава от Daily Sabah цитираха експерт, според който неговата цена е 221 млн. долара, а за допълнителни подобрения и ремонти са вложени още 100 млн. долара.  През 2015 г. в страната се разрази скандал с Mercedes на стойност 385 хил. долара, закупен за нуждите на министъра по религиозните въпроси. Мехмед Гормез върна луксозното возило, но Ердоган обяви, че дарява негов личен автомобил от същата марка, като освен това добави към него и частен самолет.", "date": "2018.09.17", "title": "Приятелски жест: Емирът на Катар подари самолет за 1/2 милион долара на Реджеп Ердоган"}
{"url": "https://www.faktor.bg/bg/articles/dachich-bezapelatsionen-sarbiya-shte-priznae-kosovo-kato-tsafnat-nalamite", "text": "Министърът на външните работи на Сърбия Ивица Дачич отново привлече вниманието на медиите с колоритно изявление за Косово. Официален Белград ще признае най-младата държава на Балканите и ще се съгласи с членството й в ООН, „когато върбата роди грозде“ (като цъфнат налъмите - бел.ред.), цитира думите му скопската електронна медия A1 On, предаде агенция „Фокус“. На прием в посолството на Гърция в Белград, Дачич заяви, че Сърбия всеки ден получава призиви от Косово, които са „извън реалността“. Като пример той посочи предложението за корекция на границите, но без териториални отстъпки от страна на Косово.  „Казват ни, че не искат корекция на границата, но искат да придобият Прешево и Буяновац. Много са умни. Знаете ли кога ще се случи това, кога Косово и Метохия ще влязат в ООН и ще ги признаят за държава? Когато върбата роди грозде“, заяви Дачич пред репортери.  Първият дипломат на Белград припомни, че една от възможностите, споменати от Прищина, е Сърбия да признае Косово, а в замяна мнозинството от сръбските общини в северната част на Косово да получат известна степен на автономия в управлението. Според него тази идея също е недопустима.", "date": "2018.09.17", "title": "Ивица Дачич безапелационен: Сърбия ще признае Косово \"когато върбата роди грозде\""}
{"url": "https://www.faktor.bg/bg/articles/zashto-beshe-tozi-stranen-protest-v-sofiya", "text": "Поради кризата на старите понятия, в политологическа употреба все по-често влиза терминът „улица“. Кой може да свали Бойко Борисов? Засега не се вижда такава партия, но пък може да го свали улицата, заключават анализаторите. Социолозите не констатират такива тенденции, но, както знаем, улицата е непредвидима и неуправляема, досущ като американските урагани и нашите наводнения. Разбира се, не всеки протест е „улица“. Майките на деца с увреждания например имат съвсем ясна кауза, дори и не винаги да се разбират помежду си. Нямаме съмнения и за протестите по повод катастрофата край Своге, нито за онези срещу ареста на двамата разследващи журналистити. Гладната стачка на Босия също имаше разбираемо за всички послание, макар и облечено в улична, т.е. неадекватна форма. За разлика от всички тези протести, състоялият се в неделя протест под мотото „Оставка, съд и смяна на системата“ олицетворява понятието „улица\" в неговата теоретична чистота. Кой, защо, по какъв повод - лично аз така и не разбрах. Недоумението нараства още повече, ако проследим целите на протестиращите. Иска се практически всичко: от съд за всички правителства до увеличаване на пенсиите, от Велико народно събрание до управление чрез референдуми по швейцарски модел. Заплашват с нахлуване в парламента и предупреждават, че готвят жалба до Европейската комисия, задето сме били с най-ниски заплати. Явно става дума за някакъв български цайтгайст, защото наскоро движение „Заедно“ поиска национален референдум за „6-7% икономически растеж“. В потока на гнева се разпознават и някои пропагандни тези на социалисти и националисти. Да се махаме от НАТО и наместо да даваме пари за самолети, да ги дадем на народа. Да връщаме сирийците на Асад, защото бил добър и слушал Путин. Управляващите нарочно убивали кози, а на емигрантите не позволявали да ползват медицинска помощ в България. Тук-там расизъм, русофилство, ругатни срещу соросоидите, макар че изобщо не се разбира какво общо има тук тъкмо Сорос. Но добре, да не бъдем твърде критични: улицата няма програма, тя е изблик на недоволство. А изблиците, както знаем, си служат с подръчни изрази, чути из медиите, с байряци, хоругви, тениски, плакати от предишни протести. На фона на всичко това истински трогателно прозвуча майка, която плачеше пред камерата: „Не искам дъщеря ми да заминава, няма да се върне“. Протестът беше обявен като стихия, самозародила се във Фейсбук и увлякла десетки хиляди емигранти. Румънските протести от август очевидно пак са ни пример, след като толкова се възхищавахме от ефикасната им прокуратура. Повечето протестиращи пред нашия парламент обаче изобщо нямаха чуждестранен вид - бяха хора над средна възраст, очукани от живота, очевидно отчаяни и обезверени (не говоря за винаги бодрия Йоло Денев, който и тук се добра до мегафона). Защо нашите емигранти не се завърнаха така масово, както румънските? Във Фейсбук много от тях написаха, че подкрепят, но не можели да отсъстват от работа. Което ме навежда на мисълта, че отпускарският август навярно щеше да бъде по-добър месец за протестен туризъм. Във всеки случай догонването на чуждестранния пример никога не ражда спонтанни неща. Що се отнася до организацията, очевидно не са научени уроците за двусмислената роля на Фейсбук в подобни инициативи. Хората лайкват, подкрепят, после продължават да си вършат работата със спокойна съвест. Затова резултатът, какъвто го видях, беше просто хаос - разнопосочни и безумни лозунги, викане един през друг, безсмислена агресия срещу БТВ, дошли добросъвестно да ги отразят (за беда дойде тази победа на гимнастичките, иначе щяха да са първа новина). Дали организаторите, сред които и търсещият изява издател на лондонския вестник „Будилник“, не успяха да овладеят енергията на улицата? Или пък предпочетоха да се скрият зад спонтанната самоорганизация на дигиталната улица? Или са просто поредната жертва на новия дигитален анархизъм, според който протестът трябва да е без център и лидерство, за да няма обвинения, че е платен - един вид природно бедствие, което ще преобърне държавата? Междувременно, както си е редът, избуяха и конспиративни теории. Например, че зад протеста стои БСП, която в същия този момент напуска парламента и тръгва сред народа като един вид пътуваща улица. Други заподозряха дългата ръка на Слави Трифонов, идеолог на референдумната демокрация, а някои предположиха, че плаща един друг мистериозен персонаж - Цветан Василев. Разбира се, не беше пропуснат и завършекът на това логическо упражнение - че протестът е организиран от самия Борисов, който по този начин искал да се самосвали. Да не забравим и художествената хрумка на една медия, че се целял хаос, след който Радев да обяви извънредно положение. (Вероятно са постигнали много кликове). Ако зад тази акция стоят някакви сенчести сили, те явно не са от най-сериозните, защото едва ли точно тази салата от гневове ще успее да увлече народа. По всяка вероятност се задават още протести, а накъде ще тръгнат, това зависи от умението на гражданите да се организират и да поставят реалистични искания. Радикалните викове „Убийци“ и „Мафия“, нелепите искания за разпускане на партиите - това изпуска парата, да, но в крайна сметка само укрепва статуквото в едно фаталистко усещане за безнадеждност. Сериозната промяна ще дойде едва тогава, когато започнем да говорим за политики, не за революция.", "date": "2018.09.17", "title": "Защо беше този странен протест в София?"}
{"url": "https://www.faktor.bg/bg/articles/mvnr-otricha-ministri-i-konstitutsionni-sadii-da-sa-bili-predlagani-za-poslanicheski-postove", "text": "Министерството на външните работи (МВнР) отрича министри и конституционни съдии да са били предлагани на президента Румен Радев за посланически постове, съобщи БНР. Процесът за назначаване на 20 нови посланици беше временно спрян по време на българското председателство на Европейския съюз, а мандатите на много дипломати бяха удължени. Според публикация в интернет-издание разместванията в дипломатическия корпус и правителството са свързани и с предстоящия избор на нови членове на Конституционния съд. В началото на август от Българското дипломатическо дружество призоваха президента Радев да не позволява преназначаване на посланици от една държава в друга без престой в София.", "date": "2018.09.17", "title": "МВнР отрича министри и конституционни съдии да са били предлагани за посланически постове"}
{"url": "https://www.faktor.bg/bg/articles/golyam-gorski-pozhar-izbuhna-blizo-do-antaliya", "text": "Голям горски пожар избухна близо до Анталия. Започна евакуация на местните жители. Пожарът е обхванал 40 хектара земя недалеч от град Кумлуча. Заради вятъра огънят се разпространява бързо и е обърнал посоката си към близки населени места. Властите посъветваха жителите превантивно да напуснат региона докато огънят бъде овладян. В гасенето участват над 100 пожарникари и още 7 хеликоптера. Причините за пожара все още не са известни.", "date": "2018.09.17", "title": "Голям горски пожар избухна близо до Анталия"}
{"url": "https://www.faktor.bg/bg/articles/krasimir-valchev-nimh-minava-kam-ministerstvoto-na-obrazovanieto", "text": "От 1 януари другата година НИМХ ще бъде изведен от структурата на БАН и ще бъде зачислен към Министерството на образованието, съобщи пред БНТ министърът на образованието Красимир Вълчев. По повод началото на учебната година той коментира, че все повече децата използват електронни източници. \"Ще имаме във всички обществени сфери в следващите години недостиг на специалисти. Още отсега трябва да предприемем действия. Най-големият недостиг ще бъде след 10 години\", припомни той. \"Заплащането трябва да бъде по-високо от средната заплата в страната. 18-годишният млад човек знае, че светът е голям и миграцията е голяма\", допълни министърът. \"Най-трудната задача за образователната система е, че трябва да подготви деца за пазара на труда и през 2050 г. Ще трябва да се програмира във всички сфери. Няма да има сфера, която да не бъде засегната от информационните технологии, затова въвеждаме в 3-ти клас компютърно моделиране. По-нататък в другите класове увеличаваме паралелките за информационни науки\", обясни Вълчев.", "date": "2018.09.17", "title": "Красимир Вълчев: НИМХ минава към Министерството на образованието"}
{"url": "https://www.faktor.bg/bg/articles/novini/svyat/boris-dzhonsan-pregovorite-za-brekzit-varvyat-kam-zrelishtna-katastrofa", "text": "Британският премиер Тереза Мей предупреди, че нейният план за Брекзит е единствената алтернатива на липсата на споразумение за Брекзит. Това Мей казва в интервю за Би Би Си. Откъси от него бяха излъчени вчера и тази сутрин. А пълното интервю ще бъде излъчено тази вечер, предадоха световните агенции, цитирани от БТА. Говорейки за \"своя план\", Тереза Мей визира така наречения \"план от Чекърс\". Той бе предложен и договорен по-рано това лято по време на изнесено заседание на британското правителство в правителствената резиденция в Чекърс. \"Планът от Чекърс\" предвижда запазването на тесни търговски отношения между Великобритания и ЕС след Брекзит и по-специално създаване на зона за свободна търговия за промишлените стоки и селскостопанските продукти, като същевременно се слага край на свободата на движение на европейските граждани и на контрола на Съда на ЕС, припомня Франс прес. \"Мисля, че ние ще постигнем добро споразумение. Ще го донесем от преговорите с ЕС и ще го предложим за гласуване на парламента\", заяви Тереза Мей. \"Мисля, че алтернативата на това споразумение ще бъде липсата на споразумение, което ще има непредвидим ефект\", допълни тя. \"Не искам индустриалците да имат усещането, че ще трябва да работят съгласно най-разнородни правила, защото това ще усложни живота им и ще означава потенциално оттегляне на компании от тази страна\", добави Мей. Според нея нейният план е единственият, който отговаря на желанието на мнозинството от британците, гласували на референдума преди две години за напускане на ЕС. Същевременно планът избягва установяването на граница между Ирландия и Северна Ирландия, смята още Мей. Бившият британски външен министър Борис Джонсън, който е привърженик на твърдия Брекзит, разкритикува плана и се обяви за ясно скъсване с ЕС. Той предупреди днес във в. \"Дейли телеграф\", че преговорите вървят към \"зрелищна катастрофа\", отбелязва Асошиейтед прес. Преговарящите за Брекзит искат да постигнат споразумение до европейската среща на върха през октомври или най-късно в началото на ноември. Това ще бъде само няколко месеца преди Брекзит, който е предвиден за 29 март догодина. Евентуалното споразумение обаче би трябвало да бъде одобрено и от британския парламент, в който Мей разполага с много малко мнозинство, както и от парламентите на 27-те страни от ЕС и от Европейския парламент, припомня Франс прес. Британската Лейбъристка партия предупреди, че ще гласува срещу споразумение за Брекзит, основаващо се на \"плана от Чекърс\" на Мей. Лейбъристите са най-голямата опозиционна партия в парламента, отбелязва Франс прес.", "date": "2018.09.17", "title": "Борис Джонсън: Преговорите за Брекзит вървят към \"зрелищна катастрофа\""}
{"url": "https://www.faktor.bg/bg/articles/novini/svyat/rusiya-podklazhda-strahovete-u-makedontsite-nasaskva-gi-sreshtu-referenduma", "text": "В момент, когато македонците се подготвят за най-важното гласуване в историята на страната им, множество публикации във фейсбук призовават избирателите да изгорят своите бюлетини. Стотици нови уебсайтове приканват за бойкот. А новинарска статия, широко споделяна в интернет, предупреждава, че гугъл може да премахне македонския от списъка си с признати езици в зависимост от гласуването, пише в. \"Ню Йорк таймс\". Според македонски и западни служители тази засилена дейност в социалните медии е дезинформация, направлявана от подкрепяни от Русия групи, опитващи се да подклаждат страховете и да потиснат избирателната активност при това гласуване, което може да разчисти пътя на балканската страна към членство в НАТО, отбелязва американското издание, посочва БТА. Западът се стреми да отвърне, макар и неравностойно. Усилията на американския Конгрес за противопоставяне на руската дезинформация са блокирани заради разногласия във Вашингтон. За да запълни празнината, министърът на отбраната на САЩ Джим Матис пристига днес в Скопие, за да покаже американската подкрепа. Генералният секретар на НАТО Йенс Столтенберг, германската канцлерка Ангела Меркел и върховният представител на Европейския съюз за външната политика и сигурността Федерика Могерини вече посетиха Македония. Посланието на всичко това е просто - сега или никога. \"Няма връщане назад\", заяви македонският министър-председател Зоран Заев. \"Всеки опит да се попречи на тези процеси връща Република Македония към състояние на пълна несигурност за нейното бъдеще, към общество, в което отново могат да бъдат вкарани авторитарни ценности и нестабилност\", каза той. Македония е поредната балканска страна, която се оказва арена на отдавнашната геополитическа борба между Русия и Запада. На референдума, насрочен за 30 септември, македонските избиратели трябва да отговорят дали искат да бъде сложен край на 30-годишния спор с Гърция чрез преименуване на тяхната страна на Северна Македония, пише \"Ню Йорк таймс\". Руски служители отричат да се опитват да влияят на резултати от европейски избори. Но руски дипломати не крият съпротивата си срещу по-нататъшно разширяване на НАТО, твърдейки, че това би дестабилизирало Балканите. Представители на НАТО казват, че предоставят информация, за да помогнат на Македония да противодейства на руската кампания. \"Виждаме, че Русия се опитва да се намесва, да разпространява дезинформация\", заяви в интервю Столтенберг. \"Но Русия не печели\", каза той. По думите му социологическите проучвания продължават да показват, че мнозинството подкрепя смяната на името въпреки руската кампания. Според него предизвикателството е, че Москва \"действа на много различни нива с много различни инструменти\". Македония беше на прага на членство в НАТО през 2008 г., но Гърция блокира това. До референдума този месец се стигна, след като Заев и гръцкият министър-председател Алексис Ципрас постигнаха споразумение през юни, проправящо пътя към уреждане на отдавнашния спор, отбелязва \"Ню Йорк таймс\".", "date": "2018.09.17", "title": "Русия подклажда страховете у македонците, насъсква ги срещу референдума"}
{"url": "https://www.faktor.bg/bg/articles/ognyan-minchev-politicheskite-sili-ne-sa-gotovi-za-novi-parlamentarni-izbori", "text": "Не мисля, че в краткосрочен план ни очаква помиряване. Но на ниво институционални решения ще има съгласие. По ключови политически проблеми противоборството ще продължи. Това прогнозира политологът Огнян Минчев. В ефира на БНР той заяви още, че не очаква сериозни пречки пред приемането на новите трима министри. \"Нова политическа ситуация има в много отношения, но за нови парламентарни избори няма готовност от страна на политическите сили. Имаше задържане на енергия по време на Председателството. Сега имаме реализация на енергията на опозиционно действие, както и желание да се тества протестната енергия. За разлика от зимата на 2013-а няма достатъчно енергия, нито организация, която би могла да привлече сериозни обществени сили за протест. Опитите отвън да се организират протести с лозунги, която до голяма степен са неадекватни, не могат да бъдат оценявани като потенциален фактор за промяна\", смята политологът.  Протестът тази вечер срещу задържане на журналисти е със сериозни основания, смята Минчев, който припомни, че България пада все по-ниско в класацията на свободата на словото.  \"БСП реагира относително последователно от гледна точка на дългосрочния курс. БСП в продължение на дълъг период от време заема компромисна позиция, независимо дали е на власт или в опозиция. Настоящото ръководство реши да радикализира партията наляво. Тази радикализация би трябвало да ѝ донесе по-голяма популярност, но не виждаме това да става, въпреки нейното радикализиране\", отбеляза Минчев.  Той каза също, че \"вътрешният конфликт в ДПС е икономическото присъствие във властта и политическото опониране на властта. Разликата между политическото и корпоративно – олигархичното присъствие – е процес, който ерозира легитимността на партията в българския обществен живот. Има нарастващо обществено недоволство от множество процеси в страната заради тази политико-икономическа връзка, като придобиването от Доган на ТЕЦ-Варна. Но това недоволство все още не е достигнало критичната маса, която може да доведе до предсрочни избори.  Засега властта не е заплашена от криза, която може да доведе до предсрочни избори, каза в заключение Огнян Минчев.", "date": "2018.09.17", "title": "Огнян Минчев: Властта не е заплашена от криза, партиите не са готови за предсрочни избори"}
{"url": "https://www.faktor.bg/bg/articles/obshtestvo/ulitsata/-ubiets-bez-knizhka-pogubi-2-godishno-dete-i-mayka-mu-kray-byala-slatina", "text": "В 1.50 ч. тази нощ на пътя между град Бяла Слатина и село Попица, лек автомобил \"Фолксваген Пасат”, управляван от 35-годишен мъж от Бяла Слатина, неправоспособен водач, се е блъснал в крайпътно дърво. Това съобщиха от пресцентъра на ОДМВР-Враца. Загинало е 2-годишно дете от село Габаре, пътувало на предна дясна седалка в автомобила. В болницата в Бяла Слатина е починала 22-годишна жена от село Габаре, която пътувала на предната дясна седалка в автомобила. Водачът на автомобила е транспортиран в болницата в града, с множество наранявания. Образувано е досъдебно производство. Четирима души са загинали, а 18 са ранени при 16 катастрофи в страната през изминалото денонощие. Това съобщиха от пресцентъра на МВР. В София са станали 2 тежки и едно леко произшествия, при които има 1 загинал и петима ранени. От началото на месеца в катастрофи са загинали 30 души, а от началото на година – 431. Пострадалите при пътни инциденти от началото на годината са 6091.", "date": "2018.09.17", "title": "\"Убиец\" без книжка  погуби 2-годишно дете и майка му край Бяла Слатина"}
{"url": "https://www.faktor.bg/bg/articles/bezlov-3/4-ot-direktnite-plashtaniya-v-selskoto-stopanstvo-otivat-pri-stotina-svarzani-pomezhdu-si-litsa", "text": "Три четвърти от директните плащания за обработваеми земи са получени от 3700 физически и юридически лица, но те представляват реално 100 свързани лица. Това показва доклад на Центъра за изследване на демокрацията, цитиран в края на миналата седмица от Тихомир Безлов, главен експерт в програма \"Сигурност\". При плащанията по програмите за селските райони 67% от субсидиите са усвоени от 100-те свързани лица, заяви експертът. Данните са за 2016 година, като от десетте най-големи юридически лица в земеделието първите пет са на едно семейство, пише в. \"Сега\". Според Безлов концентрацията на субсидии в земеделието води до криминални практики. Той припомни, че за 2018 година общо от еврофондовете България очаква да получи около 4,2 млрд. лева. За селското стопанство са предвидени 2,91 млрд. лева, от които 2.64 млрд. лева са от еврофондове.", "date": "2018.09.17", "title": "Безлов: 3/4 от директните плащания в селското стопанство отиват при стотина свързани лица и водят до криминални практики"}
{"url": "https://www.faktor.bg/bg/articles/kultura/rok-faktor/otnovo-na-varha-sled-36-godini-album-na-pol-makkartni-oglavi-klasatsiya-na-bilbord", "text": "Новият самостоятелен албум на Пол Макартни \"Egypt Station\" оглави класацията Топ 200 на \"Билборд\" за първи път от 36 години. През 1982 г. британският музикант оглавяваше класацията на \"Билборд\" за албуми три седмици с \"Tug of War\". За една седмица от \"Egypt Station\" в САЩ са продадени 153 000 копия, от които 147 000 в традиционен формат. Той е осмият албум на Пол Маккартни, който оглавява американската класация. Сред тях са три негови албума с \"Уингс\" и четири антологии - от 1995 г., две от 1996 г., и 2000 г. The Beatles още притежават рекорда за най-много албуми, заели първото място в САЩ - 19, сред които и компилации с най-големите им хитове. На второ място в класацията на \"Билборд\" за албуми е \"Kamikaze\" на Еминем. Трета е Лорън Дейгъл с \"Look up Child\". Четвърти е рапърът Ръс със \"Zoo\". \"Scorpion\" на Дрейк слезе на петото място.", "date": "2018.09.17", "title": "Отново на върха: След 36 години албум на Пол Маккартни оглави класация на \"Билборд\""}
{"url": "https://www.faktor.bg/bg/articles/iliyana-raeva-kam-borisov-blagodarya-vi-che-byahte-ot-parvite-koito-mi-pratiha-sms-za-zlatniya-medal", "text": "Председателят на Българската федерация по художествена гимнастика Илиана Раева благодари сърдечно на премиера Бойко Борисов, който отправи мили думи и похвали за нея, Мария Петрова и всички грации и треньори след края на Световното първенство в София. България приключи участието си на надпреварата с пълен комплект медали. Ансамбълът спечели злато във финала на пет обръча и бронз в многобоя, както и олимпийска квота за Токио 2020. Среброто донесоха индивидуалистките Катрин Тасева, Невяна Владинова и Боряна Калейн в отборната надпревара. Раева използва профила си в една от социалните мрежи, където написа:  \"Благодаря на г-н Бойко Борисов за огромната подкрепа! За това, че прие нашия президент Мори Ватанабе! За това, че беше един от първите, който ми изпрати СМС да ме поздрави за златния медал! За това, че уважи покана ми и дойде да поздрави на заключителната вечеря всички участници в световното първенство! Това е огромно признание за нашия труд и постижение! Подкрепата на правителството и личната негова подкрепа силно впечатлиха ръководителите на световната ни централа по гимнастика FIG, както всички присъстващи от целия свят! Благодаря от сърце за подкрепата през последните 10 години и засвидетелстваното уважение към българската художествена гимнастика!“.", "date": "2018.09.17", "title": "Илияна Раева към Бойко Борисов: Благодаря ви, че бяхте от първите, които ми пратиха СМС за златния медал!"}
{"url": "https://www.faktor.bg/bg/articles/sharapova-kaza-stop-na-tenisa-otteglya-se-ot-tri-turnira", "text": "Мария Шарапова сложи край на сезона с в тениса, след като изненадващо обяви оттегляне от три турнира. Руската звезда няма да играе в Пекин, Тянън и Москва, където се очакваше да е една от големите фигури. Мария се оттегля, за да \"презареди\" и възстанови напълно последствията от травмите, които претърпя в последните месеци. Бившата номер едно в света се завърна след изтърпяно наказание за употреба на допинг, но не успява да напипа формата си и стигна само един финал за 2018 г. Слуховете дори стигат дотам, че Мария обмисля оттегляне от тениса, след като догодина през април ще навърши 32 години и има проблем с това да е в оптимална физическа форма. Но това едва ли ще се случи още през 2019-а, твърдят руските медии. Въпреки че от щаба на звездата не крият, че тя е разочарована от позицията си в ранглистата (24-о място в момента) и постигнатото в месеците след завръщането на корта. В момента Шарапова е в Ню Йорк, където има бизнес ангажименти, а не спортни такива. (източник: dir.bg)", "date": "2018.09.17", "title": "Шарапова каза \"стоп\" на тениса, оттегля се от три турнира"}
{"url": "https://www.faktor.bg/bg/articles/sled-seriozna-konkurentsiya-vezdesashtiyat-shte-bade-balgarskiyat-pretendent-za-oskar", "text": "Филмът на режисьора Илиян Джевелеков \"Вездесъщият\" ще е българският претендент за \"Оскар\". Решението е на комисия от Националния филмов център с председател Владимир Андреев, състояща се от 11 членове. Тази година претендентите са били 13, съобщават от киноцентъра.  \"Вездесъщият\" е заснет по сценарий на Матей Константинов и Илиян Джевелеков и разказва историята на писател и шеф на рекламна агенция, който постепенно се вманиачава да следи всички около себе си със скрити камери. През октомври миналата година \"Вездесъщият\" спечели голямата награда за пълнометражен филм на 35-ия Фестивал на българския игрален филм \"Златна роза\". Освен това лентата получи наградите на публиката и кинокритиката. Сценаристът и режисьор на лентата Илиян Джевелеков е завършил кинорежисура в НАТФИЗ. \"Вездесъщият\" е вторият му игрален филм след успешния дебютен \"Love.net\" през 2011 г. През 2001 г. заедно с Георги Димитров и Матей Константинов Джевелеков основава продуцентската компания \"Мирамар филм\", която е сред продуцентите на \"Вездесъщият\". Джевелеков е режисьор на десетки реклами и няколко документални филма, сред които \"Куба е музика\" (2009).", "date": "2018.09.17", "title": "След сериозна конкуренция \"Вездесъщият\" ще бъде българският претендент за \"Оскар\""}
{"url": "https://www.faktor.bg/bg/articles/ostrovni-darzhavi-nalyali-4-mlrd-evro-v-balgariya", "text": "Фирми от островни държави са инвестирали в България над 4 млрд. евро. за периода откакто БНБ води статистика за привлечените чуждестранни капитали до края на март 2018 г. Това са над 10% от общия обем на чуждестранните вложения в страната. Причината огромна част от капиталите да преминават през островни държави, е че те имат статут на офшорни зони, а в някои от тях трудно може да се проследят реалните собственици на фирмите и техните сметки, пише \"Труд\".  Голяма част от влизащите в станата инвестиции са именно от офшорни зони или държави, които официално нямат такъв статут, но са с твърде либерален данъчен режим или имат по-строги правила за банковата тайна. 39,948 млрд. евро е общата сума на чуждите инвестиции в страната откакто БНБ поддържа тази статистика. От тях над 4,8 млрд. евро, или 12% от общия обем идват от официални офшорни зони и територии. Сред тях най-голям инвеститор е Кипър с 2 млрд. евро. На следващите места се нареждат британските Вирджински острови, откъдето са привлечени 827,5 млн. евро, Сейшелските острови (353,7 млн. евро), Белиз (246,8 млн. евро), Сейнт Винсент и Гренадини (65 млн. евро), Маршалови острови (57,6 млн. евро) и Кайманови острови (38,3 млн. евро).  Инвестиции в България са направени и от редица други екзотични дестинации като Остров Ман (21,5 млн. евро), Барбадос (20,8 млн. евро), Сейнт Китс и Невис (20,3 млн. евро), Острови Търкс и Кайкос (15,7 млн. евро) и Бахамски острови (5,5 млн. евро). Огромна част от инвестициите идват от страни с либерален данъчен режим, или които допреди няколко години са се считали за данъчен рай. Според анализ на “Оксфам” няколко държави от ЕС също отговарят на критериите на Европейската комисия за офшорни зони. Сред тях са Холандия, Люксембург и Ирландия. Доскоро в Швейцария имаше изключително строги правила за защита на банковата тайна. Като се вземат предвид и европейските страни с либерален данъчен режим, се оказва че над 15,3 млрд. евро, или точно 38,5% от общия обем на чуждите инвестиции идват от държави и територии, които са избрани заради техните офшорни условия за правене на бизнес и заради предлаганата защита на банковата тайна. Най-много инвестиции идват от Холандия – 7,23 млрд. евро, или 18% чуждестранните вложения. Привлечените капитали от Швейцария са 1,277 млрд. евро. Но на второ място е Австрия с 3,879 млрд. евро инвестиции, или близо 10% от чуждестранните вложения.", "date": "2018.09.17", "title": "Островни държави наляли 4 млрд. евро в България"}
{"url": "https://www.faktor.bg/bg/articles/valutnata-kriza-v-turtsiya-udari-bankite-prinudeni-sa-razprodavat-zlatniya-si-rezerv", "text": "Baлyтнaтa ĸpизa в Typция зaceгнa cилнo бaнĸитe. Зa дa ycпoĸoят инвecтитopитe и ĸpeдитopитe cи, ceгa тe ca пpинyдeни дa paзпpoдaвaт злaтнитe cи peзepви. Πиĸът нa финaнcoвaтa ĸpизa в Typция дoйдe пpeз aвгycт, съобщава Money.bg. Ha пaзapитe имaшe пaниĸa, лиpaтa cпaдaшe c двyцифpeни тeмпoвe. Πoд зaплaxa ce oĸaзa бaнĸoвият ceĸтop нa cтpaнaтa, тъй ĸaтo бaнĸитe имaт знaчитeлeн paзмep външeн дълг и дeвaлвaциятa нa нaциoнaлнaтa вaлyтa cepиoзнo ycлoжнявa oбcлyжвaнeтo нa тeзи ĸpeдити. Дo ĸpaя нa 2019 г. тypcĸитe бaнĸи тpябвa дa пoгacят oблигaции нa cтoйнocт $7,6 милиapдa. Ha тoзи фoн aĸциитe и oблигaциитe нa caмитe бaнĸи зaгyбиxa oĸoлo пoлoвинaтa oт cтoйнocттa cи. Зa дa oмeĸoтят yдapa и дa yбeди инвecтитopитe зa жизнecпocoбнocттa cи, бaнĸитe изpaзxoдвaxa cpeдcтвa oт злaтнo-вaлyтнитe cи peзepви. Cъдeйĸи пo нaличнитe дaнни, oчeвиднo тe пъpвo ca пpoдaвaли злaтo. Oт 15 юни нacaм злaтнитe им peзepви ca пaднaли c пoчти 20% дo 15,5 милиoнa yнции. Ocнoвнaтa чacт oт тoвa cъĸpaщaвaнe e нacтъпилo ĸoгaтo Цeнтpaлнaтa бaнĸa нa Typция нaмaли изиcĸвaниятa cи зa зaдължитeлнитe бaнĸoви peзepви. Зaщo бaнĸитe ca пpитъпили ĸъм лиĸвидaция нa cвoитe злaтни зaпacи, нaмaлявaйĸи зaдължитeлнитe cи peзepви.", "date": "2018.09.17", "title": "Валутната криза в Турция удари банките, принудени са да разпродават златния си резерв"}
{"url": "https://www.faktor.bg/bg/articles/karakachanov-predupredi-zasilva-se-migrantskiyat-potok-ot-turtsiya", "text": "Засилване на мигрантския натиск по българско-турската граница се наблюдава през последния месец. Това обяви вицепремиерът и министър на отбраната Красимир Каракачанов, който инспектира учение за охрана на Гранична полиция и Специалните сили край Малко Търново. Той уточни , че за 40 дни не са допуснати на българска територия 222 нелегални мигранти.   \"Нови 100 джипа ще бъдат предоставени за охрана на границата”, заяви министър Каракачанов. Те ще бъдат закупени със средствата получени от ЕС. На този етап не се налага военното присъствие по границата да се увеличи, уточни вицепремиерът. \"Но ние сме готови при необходимост, при масово появяване на големи маси емигранти. В този участък има 45-50 души от армията. Ние сме разработили планове за активизиране на до 2700 души военнослужещи с близо 500 единици техника, за да подпомогнем Гранична полиция\", обясни военният министър.  Относно мигрантите, които опитват да влязат в страната ни той разясни, че става въпрос за различни групи хора.  \"Освен емигранти, които бягат от районите на военни действия в Близкия изток, имаме големи групи от хора, които идват от много по-далечни дестинации – Афганистан, Африка, който смятат, че в Европа могат да намерят по-лесен начин на живот\", добави Каракачанов. В района на Малко Търново министър Каракачанов наблюдава демонстрация на 68-а бригада Специални сили в съвместна операция с Гранична полиция по предотвратяване на нелегално навлизане на мигранти у нас.  Извън темата за мигрантите той коментира и ситуацията с още неподписания указ от президента Румен Радев за освобождаване на главния секретар на МВР Младен Маринов, което засега възпира последният да стане министър. \"Трябва да се възстанови диалогът с президентството\", обяви Каракачанов и допълни, че  „прекалено много политика пречи на рутинната работа на администрацията”. Той определи номинацията на Маринов като най-добър вариант за министър. \"Аз лично смятам, че диалогът между институциите въобще не трябва да прекъсва. В края на краищата без значение кой кмет от коя партия е, кой министър от коя партия е, от чия партия е излъчен президентът – това са институции, които трябва да служат в държавата. Мисля, че в тази ситуация Младен Маринов е най-добрият възможен вариант – един човек с опит, кой друг министър можете да се сетите за последните 28 години, който е започнал от редови полицай и се е издигнал до комисар в полицията и е станал министър след това\", попита риторично Красимир Каракачанов.", "date": "2018.09.17", "title": "Каракачанов предупреди: Засилва се мигрантският поток от Турция"}
{"url": "https://www.faktor.bg/bg/articles/george-ivanov-chlenstvoto-v-es-i-nato-ostava-strategicheska-tsel-na-makedoniya", "text": "Членството в Европейския съюз и НАТО остава стратегическа цел и най-висок приоритет за Република Македония, който ще допринесе за напредъка и просперитета на целия регион, заяви днес македонският президент Георге Иванов на среща с американския министър на отбраната Джеймс Матис, предаде агенция МИА. Иванов каза, че Република Македония остава стабилен стратегически партньор на САЩ и ще продължи да работи за сигурността, свободата и демокрацията в региона и да участва в борбата с тероризма и другите заплахи на световно равнище, предаде БТА. Президентът благодари за подкрепата на САЩ за реформите в отбраната на Република Македония, както финансова, така и практическа и техническа чрез съвместни учения, тренировки и мисии. Иванов подчерта, че македонската армия със своя професионализъм и висока бойна готовност е доказан партньор на НАТО и дава своя принос в международните мироопазващи мисии на алианса. Иванов и Матис размениха мнения за актуалната политическа ситуация в Република Македония, евроатлантическите перспективи на страната и двустранното сътрудничество в областта на отбраната и сигурността.", "date": "2018.09.17", "title": "Георге Иванов пред Джеймс Матис: Членството в ЕС и НАТО остава стратегическа цел на Македония"}
{"url": "https://www.faktor.bg/bg/articles/novini/svyat/uzhas-i-panika-v-nyu-york-kamion-se-vryaza-v-kashti-v-nyu-dzharsi", "text": "Камион се е врязал в няколко къщи в жилищен квартал в Ню Джърси. Инцидентът е станал в близост до пристанище „Маринърс“ на Статън Айлънд в Ню Йорк преди минути, съобщава Си Би Ес Ню Йорк.   За момента не е ясно дали има пострадали и какво е предизвикало инцидента. На мястото има множество полицейски и пожарни коли и линейки. Хеликоптери на телевизионни канали излъчват на живо от там.   Притеснението сред хората е голямо, особено след последните случаи на подобни нападения в САЩ и Европа, както и поради постоянния страх от терористични нападения.", "date": "2018.09.17", "title": "Ужас и паника в Ню Йорк: Камион се вряза в къщи в Ню Джърси"}
{"url": "https://www.faktor.bg/bg/articles/germanskiyat-prezident-nikoy-ne-mozhe-da-e-dovolen-ot-otnosheniyata-na-evropa-s-rusiya", "text": "Европа и Русия са все още далече от нормалните отношения, но не трябва да се изолира Русия, а трябва да се стремим към диалог с нея. Такова мнение изрази днес в интервю за в. \"Хелсингин саномат\" президентът на Германия Франк-Валтер Щайнмайер преди визитата си във Финландия, предаде БТА, позовавайки се на ТАСС.  \"Никой не може да бъде доволен от сегашната ситуация в отношенията на Германия и Европа с Русия\", посочи той. По думите му действията на Русия в Източна Украйна и Крим силно повлияха на тези отношения. \"Искаме по-добри отношения, но още сме далече от нормалното им състояние. Въпреки това Русия остава съсед на Европа и във Финландия това се вижда много добре\", подчерта Щайнмайер.  Президентът на Германия отбеляза, че не си струва да се изолира Русия. \"Ако има желание не само да гледаме към миналото, но и да гледаме в бъдещето, е необходимо, на първо място в трудни времена, да търсим канали за комуникация\", посочи той. Щайнмайер смята, че проблемите на общуването с Русия трябва да се обсъждат непосредствено с нея. \"Във всеки случай, така направих миналата есен, когато се срещнах в Русия с президента Владимир Путин. Тези дискусии няма да поправят нищо на мига. Обаче съм уверен, че мълчанието увеличава рисковете, а не предлага нови алтернативи\", каза той и заключи: \"Моят подход е еднакъв с този на правителството на Германия и на президента на Финландия Саули Нинистьо. Радостен съм, че мога да обсъдя с него този въпрос\".  В хода на тридневното си посещение във Финландия, което започва днес, Щайнмайер ще се срещне с финландския президент Саули Нинистьо, председателя на парламента Паула Рисико и с премиера Юха Сипиле. Освен това се очаква той да посети университета на Оулу и наскоро построения ледоразбивач \"Поларис\".", "date": "2018.09.17", "title": "Германският президент: Никой не може да е доволен от отношенията на Европа с Русия"}
{"url": "https://www.faktor.bg/bg/articles/balgarin-e-sred-4-mata-kandidati-na-zelenite-v-ep-za-predsedatel-na-evrokomisiyata", "text": "Групата на Зелените в Европейския парламент представи днес едновременно четирима кандидати за председател на Европейската комисия. По-рано днес заявката си подаде Марош Шефчович (ПЕС), а миналата седмица пръв поведе състезанието Манфред Вебер (ЕНП). Зелените ще избират между Петра де Сютер (Белгия), Бас Ейкаут (Холандия); Франсиска (Ска) Келер (Германия) и Атанас Шмидт (България). Шмидт е зам.-председател на Зелената партия в нашата страна и е програмист. Предвижда се Зелените да оставят списъка отворен до 28 септември. На 23-25 ноември в Берлин те ще потвърдят основния си водещ кандидат за ЕК. До края на годината се очаква и останалите водещи европейски партии да се спрат на единна водеща кандидатура. След това окончателните кандидати ще търсят подкрепа до изборите за евродепутати през май догодина. Партията, която спечели мнозинство в ЕП, би следвало да представи водещия си кандидат за следващ председател на ЕК. Последната дума кой ще ръководи комисията ще имат Европейският съвет и ЕП. Предвижда се новата ЕК да бъде съставена следващата есен.", "date": "2018.09.17", "title": "Българин е сред 4-мата кандидати на Зелените в ЕП за председател на Еврокомисията"}
{"url": "https://www.faktor.bg/bg/articles/orban-se-opana-na-merkel-otkazva-forteks-da-pazi-granitsite-mu", "text": "Недопустимо е ЕС да отнема правото на Унгария да защитава границите си. Това каза унгарският премиер Виктор Орбан пред парламента на страната, съобщи \"Ройтерс\". Орбан не приема предложението на германския канцлер Ангела Меркел да се подсили граничната агенция Фронтекс. Може да се приветства, че вместо мигрантски квоти ЕС най-накрая обърна внимание на охраната на границите, коментира Орбан. Но не е правилно да ни се отнема правото да защитаваме границите, Брюксел иска да поеме отговорност за това вместо нас, смята унгарският премиер. Орбан каза още, че ще представи позицията си на среща на лидерите на ЕС в Залцбург по-късно тази седмица. Миналата сряда Европейският парламент безпрецедентно гласува за започване на процедура по налагане на санкции на Унгария за нарушаване върховенството на закона, включително с отнемане правото на глас, главно заради антимигрантската позиция на унгарското правителство.", "date": "2018.09.17", "title": "Орбан се опъна на Меркел, отказва Фронтекс да пази границите му"}
{"url": "https://www.faktor.bg/bg/articles/rusiya-skalapi-nova-versiya-za-svaleniya-malayziyski-samolet", "text": "Руските военни днес казаха, че ракетата, която преди четири години свали малайзийски самолет над Източна Украйна, е дошла от арсеналите на украинската, а не на руската армия, предадоха Асошиейтед прес и ТАСС. Самолетът на малайзийските авиолинии, в който пътуваха пътници от 10 страни, бе свален на 17 юли 2014 г. над Източна Украйна напът от Амстердам за Куала Лумпур. Загинаха всички 298 пътници и членове на екипажа, припомня БТА. Машината бе свалена с произведена в СССР ракета над контролираната от проруските сепаратисти Източна Украйна на около 40 километра от границата с Русия. Репортери на Асошиейтед прес съобщиха, че зенитно-ракетен комплекс Бук е бил забелязан няколко часа преди катастрофата недалеч от мястото, където се разби сваленият самолет. За разследването на тази трагедия бе създадена Съвместна следствена група, в която влизат представители на Австралия, Белгия, Малайзия, Холандия и Украйна. На 24 май експертите публикуваха междинен доклад, в който казаха, че зенитно-ракетната установка, от която е била изстреляна ракетата, свалила самолета, може да е била докарана от Русия и че е принадлежала на 53-а зенитно-ракетна бригада, базирана в района на Курск. Русия отхвърли тогава тези изводи, а руското министерство на отбраната заяви, че нито един зенитно-ракетен комплекс на руските сили никога не е пресичал руско-украинската граница. На 25 май Австралия и Холандия официално обвиниха Русия, че е свързана с трагедията със самолета и заявиха, че смятат да търсят международна отговорност от Москва. Днес генерал-лейтенант Николай Паршин, началник на Главното ракетно-артилерийско управление на министерството на отбраната на Русия, каза пред журналисти, че ведомството му е установило номера на ракетата, с която е бил свален самолетът. По думите му експертите на Съвместната следствена група са показали фрагменти от ракетата с номерата на двигателя и на дюзата на ракетата. \"Като знаем серийните номера на тези две неща, се появи възможността и да установим номера на ракетата\", каза Паршин. Руски експерти са проучили и разсекретили архиви в изследователски център в района на Москва, където са се произвеждали ракетите \"Бук\". Така са определили номера на ракетата. Тя е била сглобена на 24 декември 1986 г. На 29 декември същата година е била пратена с железопътен транспорт до войсковата част 20/152, известна и като 223-ата зенитно-ракетна бригада. Тя е влизала в състава на Прикарпатския военен окръг и е била дислоцирана в Тернополската област на тогавашната Украинска съветска социалистическа република, разказа Паршин. Той уточни, че тази военна част никога не е влизала на територията на Руската Федерация. Същевременно говорителят на руското министерство на отбраната Игор Конашенков каза, че руски военни разполагат с аудиозапис, който доказва, че Украйна е свързана с трагедията със самолета, предаде ТАСС. По думите на генерала на записа се чува разговор на украински военнослужещи, проведен в Одеска област през 2016 г. по време на военни учения. Записът бил публикуван от украински медии. Според Конашенков проучването е показало, че на записа се чува гласът на полковника от въоръжените сили на Украйна Руслан Николаевич Гринчак. Сега той заема длъжността първи заместник-командващ въздушното командване \"Запад\" на въоръжените сили на Украйна. През юли 2014 г. Гринчак е бил командир на 164-та радиотехническа бригада на противовъздушната отбрана на украинските въоръжени сили. През юли 2014 г. подразделение на въпросната бригада е било дислоцирано в няколко украински области, в това число и Донецка и Луганска и е осъществявало контрол на въздушната обстановка, в това число и на Югоизточна Украйна, разказа Конашенков. По думите му в записа се чува как гласът, за който се твърди, че е на украинския представител, казва: \"Ще свалим още един малайзийски самолет\". Конашенков бе запитан днес от журналисти дали е било възможно проруските сепаратисти да са пленили зенитно-ракетната система \"Бук\" по време на сраженията в Източна Украйна преди четири години. Говорителят на министерството на отбраната призна, че Русия няма никакъв документ, доказващ противното, но припомни изявления на украински представители, които са отрекли, че сепаратистите са пленявали някоя от техните системи \"Бук\", предаде АП.  Конашенков каза още, че руското министерство на отбраната е предоставило на холандската страна информацията, касаеща катастрофата на малайзийския самолет, допълва ТАСС.", "date": "2018.09.17", "title": "Русия скалъпи нова версия за сваления малайзийски самолет над Украйна"}
{"url": "https://www.faktor.bg/bg/articles/gen-atanasov-sled-izlizaneto-na-veselin-vuchkov-mvr-e-v-komatozno-sastoyanie-ne-raboti", "text": "Отказът на президента да подпише указа за Маринов показва една агония. Последните дни имаше спекулации, че има пълзящ преврат. Ние от Демократични България (ДБ) установяваме, че има пълзяща правителствена криза и мога да ви дам конкретни аргументи в тази посока. Това заяви в студиото на Би Ти Ви един от председателите на ДБ ген. Атанас Атанасов. По думите му става дума за перманентни скандали, свързани с искани оставки на министри, които не са приети. Атанасов смята обаче, че проблемът на това управление е главата на правителството – премиерът Бойко Борисов, който не може да се справи със собствения си екип.  Партийният лидер коментира конкретно и указа за освобождаването на гл.секретар на МВР Младен Маринов. По думите му вече стана ясно нещо, за което Атанасов е говорил не веднъж – че Маринов няма качествата за главен секретар, а още по-малко има визия за вътрешен министър.  От момента на отстраняването на Веселин Вучков, МВР е в коматозно състояние, МВР не работи. Ако МВР и службите работят ефективно, те щяха да разкрият корупцията по високите етажи на властта. Когато говорим за битка с корупцията, трябва да знаем кои са тези високи позиции, които я прикриват. Не искам да спекулирам защо се започва тази битка с корупцията. Според мен тя е свързана с избора на нов главен прокурор. Това е една фалшива активност, имитира се битка с корупцията. Не мога да кажа дали низите разбират, че не може така, но е очевидно, че  политическият връх не може да се справи с този проблем, подчерта генералът. Атанасов е категорично, че се спекулира с твърдението, че ГЕРБ няма алтернатива, а хората разпознават ГЕРБ като политическата сила, на която имат доверие. Той подчерта, че последни социологически проучвания сочат спад в рейтинга на премиера Борисов. И понеже всички решения са съсредоточени в ръцете на Борисов именно чрез отношението към него се мери и отношението към сегашното управление.  Иди си Борисов, за да може да се потърси някакъв разумен механизъм да се променят нещата в държавата. Нека да отидем на едни предсрочни избори и ще видим кой колко тежи. Радев може би има собствен план как да се променят нещата в държавата. Но ние не можем да го чакаме и да съобразяваме с него, трябва да се чуе и гласът на народа, каза на финала ген. Атанасов.", "date": "2018.09.17", "title": "Ген. Атанасов: След излизането на Веселин Вучков МВР е в коматозно състояние, не работи"}
{"url": "https://www.faktor.bg/bg/articles/radev-otseche-nyama-da-se-sreshtam-s-koalitsionniya-savet-ne-sa-zakonen-organ", "text": "„Поканен съм на среща, на която няма как да отида. Особено когато лидерите се разминават с институционалния тон. Коалиционният съвет не е законов орган.“ Това заяви днес президентът Румен Радев в отговор на въпрос дали ще се отзове на поканата за среща, отправена от коалиционния съвет на управляващата коалиция. „Кабинетът си има министър-председател и ресорен министър и точно те трябва да организират това, което до момента не е направено, а именно съгласуването на това предложение за освобождаване от длъжност на главния секретар на МВР“, допълни държавният глава. По-рано днес той беше поканен на среща лично от депутата от \"Атака\" Волен Сидеров. \"Ние предлагаме на господин Радев да направим среща, в която да се изяснят абсолютно всички обстоятелства за освобождаването на Младен Маринов и да няма съмнения, че нещо се върши през него. Готови сме да представим всички мотиви, които имаме за освобождаването на Маринов като главен секретар на МВР\", заяви Сидеров.", "date": "2018.09.17", "title": "Румен Радев отсече: Няма да се срещам с Коалиционния съвет, не е законов орган"}
{"url": "https://www.faktor.bg/bg/articles/prokuraturata-naredi-na-dans-proverka-za-koruptsiya-s-evrofondovete", "text": "Софийска градска прокуратура възложи на Държавна агенция \"Национална сигурност\" (ДАНС) извършването на проверка по повод публикацията в сайта \"Биволь\" - \"ДжиПи Гейт\": Гранд корупция с еврофондове и обществени поръчки през консултантски фирми\". Това съобщиха от пресцентъра на държавното обвинение. На 14.09.2018 г. сигнал за нередности и измами при усвояване на средства от европейски фондове, по повод същата публикация, е постъпил при главния прокурор от вицепремиера Томислав Дончев. Сигналът е адресиран и до министъра на вътрешните работи, както и до председателя на Комисия за противодействие на корупцията и за отнемане на незаконно придобитото имущество (КПКОНПИ), с копие до директора на Изпълнителна агенция \"Одит на средствата от ЕС\". Сигналите от Дончев и \"Биволь\" са обединени. Предмет на проверка ще са всички процедури по обществени поръчки и усвояване на средства от фондове на ЕС, описани в публикацията, както и участието в тях на посочените физически лица и търговци. Проверката на процедурите, свързани с отделните проекти и тяхното финансиране, ще обхване и действията на държавни органи и длъжностни лица. На ДАНС са възложени конкретни действия, свързани с изискване на документи, снемане на обяснения и проверка на изнесените факти. В хода на проверката ще бъде осъществено и взаимодействие с КПКОНПИ, се казва още в официалното съобщение.", "date": "2018.09.17", "title": "Прокуратурата нареди на ДАНС проверка има ли корупция с еврофондовете"}
{"url": "https://www.faktor.bg/bg/articles/nikolina-angelkova-ne-e-imalo-razgovori-za-moya-post", "text": "Министърът на туризма Николина Ангелкова коментира в ефира на бТВ оставките на своите колеги в кабинета, очакваното гласуване на новите имена и дали има напрежение в коалицията. \"Познавам и Младен Маринов, и Росен Желязков, и Петя Аврамова. Бих искала да използвам възможността да благодаря и на министрите Нанков, Московски и Радев. Не виждам напрежение, всеки от нас си изпълнява задълженията. За мен е важно как приключва туристическият сезон.  Успяхме да рекламираме летния и зимния сезон, за да отчетем ръстовете - за 2018 година очакваме около 8 процента ръст на годишна база.\"  Тя отрече да е имало разговори за нейния пост. \"Нямало е разговори за мое оттегляне от поста. Прокуратурата отказа да образува производство, както аз, така и моите служители се стремим да спазваме закона\", разкри тя.  Не мисля, че имаме разногласия с вицепремиера Валери Симеонов. За мен е важно да имаме режим на диалог, имаме различни гледни точки, но е важно да се обсъжда и да се вземе най-доброто решение за обществото.  Нямам преки наблюдения колко тихи са били летните нощи в Слънчев бряг, каза още министър Ангелкова. Националните курорти трябва да имат специфичен статут, нещо, което ние направихме от Министерството на туризма. Беше поставено именно това в законопроекта, тези курорти да бъдат извън Закона за шума. Местната власт трябва да го реши и ние да дадем възможност за развитието на туризма, сподели Ангелкова.  След сигнали, че плащаме много глоби за сигнали за шум, съм изпратила писма до хотели и туроператори. Имаме не повече от 2 такива случая. Там, където сме стартирали с новите процедури, са се получили евтини цени на чадърите по плажовете. Когато групираме плажовете по групи, ще има различни параметри във всяка от тях. От 2347 плажа успяхме да намалим с 23% неохраняемите плажове, посочи още Ангелкова.", "date": "2018.09.17", "title": "Николина Ангелкова: Не е имало разговори за моя пост"}
{"url": "https://www.faktor.bg/bg/articles/italianskiya-litsey-v-gorna-banya-si-ostana-uchilishte-na-elita-kato-po-zhivkovo-vreme", "text": "\"Куп випове се изсипаха на откриването на учебната година в Италианския лицей в Горна баня. По традиция това училище се посещава от децата на елита. На първия учебен ден фоторепортерът на Канал 3 забеляза бившият министър-председател и шеф на парламента Огнян Герджиков, министърът на икономиката от кабинета Борисов 2 - Божидар Лукарски, предаде телевизията. Италианския лицей в Горна баня си остана училище на \"елита\", както си беше по Живково време, бихме допълнили. Или на онези странни персони, които се изживяват като такива. Там току-така не можеш да влезеш.  Докога ще продължава това, Министерството на културата,към което е\"Италианския\", надали някога ще поиска да обясни. Но може скоро да им се наложи. \"Свободни места за ученици, завършили  I - VI клас в друго училище,  за учебната 2018/2019 година  н я м а\", съобщава сайтът на училището. Как простосмъртни деца ще се мешат с \"елита\".  От артистичните среди ученици в лицея изпратиха Евгени Димитров - Маестрото от \"Ку-ку бенд\", Деси Цонева, Янчо Таков и други, констатира Канал  3.", "date": "2018.09.17", "title": "Италианския лицей в Горна баня си остана училище на \"елита\", както си беше по Живково време"}
{"url": "https://www.faktor.bg/bg/articles/uvelichenie-na-parnoto-i-toplata-voda-ot-noviya-otoplitelen-sezon", "text": "Природният газ трябва да поскъпне с близо 14 на сто от октомври. Това сочат разчетите на Комисията за енергийно и водно регулиране /КЕВР/, които потвърждават искането на \"Булгаргаз\". Това означава, че ще има увеличение и на цените на парното и топлата вода в началото на отоплителния сезон.  Регулаторът се надява обаче да намери начин и резерви в системата, за да може поскъпването на топлоенергията да е по-малко. Предстои обсъждане на цените на газа, парното и топлата вода.", "date": "2018.09.17", "title": "Увеличение на парното и топлата вода от новия отоплителен сезон"}
{"url": "https://www.faktor.bg/bg/articles/ustanoviha-nalichie-na-narkotitsi-v-kravta-na-ubietsa-na-baletista", "text": "При съдебно-химическата експертиза в кръвните проби на обвиняемия неправоспособен водач Петър Здравков, причинил смъртта на велосипедист във Варна и избягал от местопроизшествието, са открити кокаин и канабис, съобщиха от пресслужбата на прокуратурата в крайморския град. В пробата е открито наличие на метаболит на тетрахидроканабинол и на бензоилекгонин, като от прокуратурата уточняват, че тези вещества се отчитат само след употреба на канабис /марихуана/ и кокаин. Обвиняемият 25-годишен младеж е в ареста с мярка за неотклонение \"задържане под стража\". Инцидентът, при който бе убит велосипедиста Мартин Чикалов, стана на 10 септември. След него Здравко избяга и се предаде в полицията на следващия ден.", "date": "2018.09.17", "title": "Установиха наличие на кокаин и марихуана в кръвта на убиеца на балетиста"}
{"url": "https://www.faktor.bg/bg/articles/13-imeniti-balgari-stanaha-pochetni-grazhdani-na-sofiya", "text": "Почетни граждани на столицата по повод днешния празник на София станаха 13 именити българи. Отличията бяха връчени на тържествено заседание на Столичния общински съвет, предаде БТА. Почетни граждани са акад. Пламен Карталов, директор на Софийската опера и балет, първият директор на НГДЕК Гергина Тончева, създателят на цирк \"Балкански Александър Балкански, критикът и теоретикът на киното проф. Божидар Манов, актьорите Филип Трифонов и Владимир Пенев, детската писателка Рада Москова, певците Богдана Карадочева, Мими Николова, Васил Найденов, музикантите Димитър Симеонов и Валентин Бобевски, както и археологът Николай Овчаров. Сред отличените с почетен знак на Столичната община са НСА и Камерният ансамбъл \"Св. Йоан Кукузел - Ангелогласният\", хорът на Софийските момчета, посланикът на Кипър Ставрос Августидис. Кметът на София Йорданка Фандъкова отбеляза, че през вековете независимо от името - Сердика, Средец, София, градът е граден камък по камък, улица след улица, растящ и неостаряващ. \"Днес София е градът с най-много млади хора, с най-много училища и университети, с най-много компании, които идват тук заради тях. Нашите усилия трябва да гледат хоризонта на младите, които създават София като град на дигиталните технологии, град на мобилността\", каза кметът. Тя посочи пред общинските съветници, че през идната година има ново предизвикателство - да не се превърне София и проектите, по които се работи, в заложник на партийни битки. Нека тази зала да бъде повече място за дебат и идеи, а не за дребни политически сметки, призова Фандъкова и допълни, че трябва да имаме куража да не залитаме по евтиния популизъм, който ще излезе прекалено скъпо и на града, и на хората. Нека с любов и мъдрост да работим за София, призова Фандъкова. Председателят на Столичния общински съвет Елен Герджиков отбеляза факта, че днес празникът на столицата съвпада с първия учебен ден. Това трябва да ни напомня пред кого сме отговорни и за кого работим. Нашите действия трябва да са насочени към нашето бъдеще - децата, посочи той.", "date": "2018.09.17", "title": "Вижте кои станаха почетни граждани на София днес"}
{"url": "https://www.faktor.bg/bg/articles/izdirvat-birmata-i-sinovete-mu-ediniyat-ot-tyah-napusnal-balgariya", "text": "Бизнесменът Евлоги Станоев и двамата му синове, известни като Бирмите, се издирват. Те са обвинени задочно за участие в групата за производство на нелегални цигари. Това стана ясно от днешната пресконференция на Специализираната прокуратура. Има информация, че един от тях е напуснал България.  В петък службите атакуваха две заведения на фамилията. За кратко беше арестувана бившата съпруга на Евлоги Станоев - Лидия Станоева, но тя е освободена и няма обвинение срещу нея. От спецпрокуратурата казаха, че при обиските са открили доказателства, че те са финансирали и подпомагали производството на нелегални цигари в разбитите 4 незаконни цеха. Тогава бяха арестувани 23-ма души. \"Трима от обвинените за участие в организирана престъпна група за производство на цигари се укриват, като един от тях е извън страната”, обяви ръководителят на Специализираната прокуратура Даниела Начева. На въпрос дали Георги Станоев, Антон Станоев и Евлоги Станоев са задържани, прокурорът отговори: \"Те са обвинени задочно. Не са установени към момента. За един от тях има информация, че е напуснал пределите на страната. Другите двама най-вероятно са в България, предприети са действия за издирването им. При положение, че тези фабрики, за които установихме, че са били контролирани от тях, бяха разбити преди 20 дни, е съвсем нормално тези лица да се укриват. Предприели сме мерки, издирваме ги“. Начева увери, че лицата ще бъдат установени.", "date": "2018.09.17", "title": "Издирват Бирмата и синовете му,  единият от тях духнал от България"}
{"url": "https://www.faktor.bg/bg/articles/valeri-simeonov-pita-nso-za-ohranata-na-ahmed-dogan", "text": "Вицепремиерът Валери Симеонов публикува запитване към Националната служба за охрана (НСО) от профила си в социалната мрежа \"Фейсбук\" относно колко и на какво основание са изразходвани пари за охраната на Ахмед Доган, чието име изплува в публичното пространство покрай купуването на мажоритарните акции на ТЕЦ \"Варна\". ,,Днес отправих въпрос към НСО на какво основание, колко пари са изразходвани и колко души са ангажирани за охраната на частното лице - бизнесмен Ахмед Доган'', написа Симеонов в страницата, споделяйки и снимка от официалното запитване. Друг въпрос, на който вицепремиерът иска отговор, е от колко години се осъществява охраната и има ли непосредствена опасност за живота на Доган.", "date": "2018.09.17", "title": "Валери Симеонов пита НСО за охраната на Ахмед Доган"}
{"url": "https://www.faktor.bg/bg/articles/nzok-izprashta-po-poshtata-700-zdravni-dosieta-na-proizvolno-izbrani-patsienti", "text": "700 души от цялата страна ще получат на хартия по пощата електронните си здравни досиета.Те са избрани произволно и са част от кампанията на Здравната каса за по-активно включване на пациентите в контрола на разходите. В писмата, които Здравната каса изпраща по пощата, са отразени медицинските услуги, използвани от пациентите през последната година. \"Целта е да видят, ако има разминаване между реално получената медицинска помощ и това, което е отразено в нашата електронна система да ни сигнализират\", заяви пред БНТ Багряна Маркова - директор на \"Връзки с обществеността\" в НЗОК. Пациентка разказва, че когато стоматологът тръгнал да й попълва книжката, установил, че всичките дейности са изразходени и тя нямам право да използва нищо по каса и трябва да си заплати. След проверка на здравото си досие тя видяла, че услугите, които й се полагат, са усвоени от стоматолог, при когото се е лекувала преди години. Той отчел фиктивни дейности и на сина й. След проверка Здравната каса санкционирали зъболекаря.  Код от здравната каса или НАП и електронен подпис са ключовете за достъп до електронното здравно досие. В столичната Здравна каса от началото на годината са издадени над 1700 кода. От Касата уверяват, че ако кампанията даде добри резултати, ще обмислят възможността периодично да изпращат по пощата здравните досиета на всички пациенти.", "date": "2018.09.17", "title": "НЗОК изпраща по пощата 700 здравни досиета на произволно избрани пациенти"}
{"url": "https://www.faktor.bg/bg/articles/17-septemvri", "text": "На този ден преди 79 години СССР напада независима Полша. Нападението е съгласувано и договорено с нацистка Германия, която на 1 септември 1939 г. първа напада полската държава. С нападението на „съюзниците-разбойници” Германия и СССР срещу Полша започва Втората световна война отнела живота на 60 милиона души. Близо половин век след нейния край СССР скриваше истината за тайното си споразумение с нацистка Германия за начало на войната и разпределение на заграбените чужди територии. Днес договорът между агресорите известен като договор Рибентроп-Молотов е общоизвестен. Всеки може да направи справка за него. Но датата 17 септември – да я наречем „Ден на съветските агресори”, придобива днес особено злокобен смисъл в светлината на руската агресия срещу независима Украйна и анексирането на Крим.  Тогава да си припомним: След Втората световна война Германия се раздели с нацизма, а СССР продължи с болшевизма. А комунизмът или болшевизмът са винаги път към пропастта. Затова и СССР \"победи\" във Втората световна война, но само половин век по-късно изчезна от политическата карта на света. Няма днес държава с име Съветски съюз. Но има България, има Полша , има обединена Германия. Накъде ли се е запътила днес Русия със своите агресивни мераци? И дали пътят по който е поела няма да я отведе до вече познатото: милионите жетви, разпадането й като държава? Ще видим, ако поживеем. Впрочем, като символичен знак се разчита днес съобщението, че Полша отказва да продължи дългосрочния контракт с руската страна за доставка на газ при досегашните условия, контракт, който изтича през 2022 година. Това информира вчера Пьотр Наимски, представител на полското правителство за стратегическата енергийна инфраструктура. Всяка нормална европейска държава се опитва да няма много вземане даване с днешна Русия. Това е поучително за нас. Това е разликата между вчерашният и днешният свят. И трябва правилно да се ориентираме в този свят. В света на нови технологии, нови енергии, обвързването ни с държава –бензиностанция, не е умно решение. И дано българските политици схванат това. Колкото по-бързо го схванат и колкото по-далеч е България от руската политика, толкова по-добре и по-сигурно ще се живее у нас. И икономиката ще се развива по-добре. Поляците – жертви на Втората световна война, това отдавна са го разбрали. Затова и бяха между първите, които познаха накъде се е запътил Съветският съюз – към своя неизбежен край. Така и стана. Добре е по-често да се интересуваме, какво казва полският народ. А снимката показва съветски и германски офицери заедно на \"разходка\" в окупираната от тях Полша.", "date": "2018.09.17", "title": "17 септември – ден на съветските агресори!"}
{"url": "https://www.faktor.bg/bg/articles/tezhki-pregovori-mezhdu-dondukov2-i-mvnr-zaradi-diplomaticheski-rokadi", "text": "Разместванията в дипломатическия корпус създаде голямо напрежение между Министерство на външните работи и Президентството. Съгласувателната процедура, стартирала официално в началото на миналия месец, е съпътствана с открито напрежение между „Дондуков“ 1 и „Дондуков“ 2. Процесът по назначенията на 20 нови посланици бе временно стопиран заради българското председателство на ЕС, а мандатите на много дипломати бяха удължени. Косвено доказателство за скандалите около назначенията е и позицията на Българското дипломатическо дружество, което призова президента Румен Радев да не позволява директното преназначаване на посланици от една държава в друга без престой в България. Настоява се и да не бъде превишена 20-процентната политическа квота за посланици. Според източници на Епицентър.бг президентът Румен Радев ще се възползва от дадените от Конституцията правомощия, за да намали до минимум политическите назначения на ГЕРБ. Радев категорично настоява за всички назначения да бъдат спазени всички законови и нормативни норми и няма да позволи политически креатури да напълнят дипломатическите ни представителства, каквото е практиката досега. През миналия месец на поредица от необявени срещи, държавният глава не е одобрил предложения от външния министър Екатерина Захариева списък за новите 20 български посланици. В първоначалния вариант министърът на правосъдието Цецка Цачева е била посочена за представител на България в Черна гора. Колегата ѝ Ивайло Московски пък поискал да бъде посланик в Берлин. Министърът в оставка настоявал да иде на дипломатическа работа в Германия заради семейни проблеми. По неофициална информация и двете предложения са били отхвърлени от държавния глава. Така се стига до намирането на друго решение - правосъдният министър вероятно ще бъде пратена в Конституционни съд, където също предстоят промени, а транспортният – в Черноморската банка за търговия и развитие. Във Външно министерство е обсъждан и вариантът конституционният съдия Румен Ненков да стане посланик в Черна гора. На Ради Найденов бил обещан още един мандат в германската столица, а за Черна гора към момента президентът считал, че Младен Червеняков трябвало да получи още един мандат. Същестувавал и вариант Ради Найденов да бъде изпратен в Швейцария, тъй като Миглена Плугчиева искала да се прибере в България. Разместванията в дипломатическия корпус и правителството са свързани и с избора на четирима нови членове на Конституционния съд. До края на годината съставът му трябва да бъде попълнен с четирима нови членове, двама от които излъчени от президента и парламента, а двама – от съдебната власт. Възможно е бившият служебен премиер Марин Райков да смени посланическото място в Рим с това в Лондон. Сегашният посланик Константин Димитров се връща в България и вероятно ще стане зам.-външен министър. Райков настоявал да не се връща в България, а директно да отлети за столицата на Великобритания, срещу което се възпротивяват от Дипломатическото дружество.   В първите месеци на следващата година изтича мандатът на Надежда Нейнски в Турция. За мястото ѝ се твърди, че премиерът Бойко Борисов е харесал сегашния български представител в Париж Ангел Чолаков. Назначението обаче не е сигурно, тъй като президентът бил против кандидатурата му. Румен Радев се е възпротивил и срещу предложението на Екатерина Захариева за дипломатически ротации на място. Външният министър предложила посланикът в НАТО Иван Найденов да се смени с посланика в ЕС Димитър Цанчев, като и двамата са базирани в Брюксел. Правителството и президенството ще преговарят и за новия ни посланик в Израел. Миналата седмица, шефката на кабинета на премиера Румяна Бъчварова призна, че е номинирана за Тел Авив. Метин Казак пък е предложен да остане в Катар до края на 2019 г. В Саудитска Арабия би трябвало да отиде бившият депутат Димитър Абаджиев, който е посланик в Словения. Мандатът му в Любляна изтича след 2 години и вероятно той ще го довърши. Амбиции за Рияд има и бившият депутат от НДСВ Светослав Спасов. Екатерина Захариева е номинирала двама от заместниците си във Външно министерство за работа в чужбина - Юрий Щерк да замине за Париж, а Тодор Стоянов за Рим. Предложила е постоянният секретар на МВнР Елена Шекерлетова за посолството ни в Берлин. На този етап обаче президентът Радев не е одобрил тези кадрови рокади.", "date": "2018.09.17", "title": "Тежки преговори между \"Дондуков\" 2  и \"Дондуков\" 1 заради дипломатическите рокади"}
{"url": "https://www.faktor.bg/bg/articles/merkel-uvolnyava-shefa-na-germanskoto-kontrarazuznavane", "text": "Германският канцлер Ангела Меркел ще уволни шефа на германското контраразузнаване Ханс-Георг Маасен. Това съобщава днес вестник „Ди Велт“, позовавайки се на източници от управляващата коалиция. Причината за това решение е, че Маасен се е намесил в политиката, въпреки че постът му го задължава да е надпартиен. Съдбата на Ханс-Георг Маасен ще се реши официално на кризисната среща на голямата коалиция във вторник, но Меркел вече е взела своето решение, пише вестникът. Социалдемократите, както и част от християндемократите, настояват за оттеглянето на Маасен след негово интервю във вестник „Билд“, в което шефът на контраразузнаването изрази съмнение в автентичността на видео, показващо гонения на чужденци по улиците на Кемниц. Така той открито застана срещу канцлера Меркел, заявила само часове по-рано, че подобни гонения и расизъм в Германия са недопустими.  Меркел смята, че намесата на Маасен в политиката прави оставането му на поста неприемливо. Опозицията и социалдемократите също посочиха многократно, че с изявленията си Маасен е нанесъл сериозни щети и е подкопал доверието в държавните институции на Германия. Според „Ди Велт“ Маасен е предупредил, че ако той падне от поста си, с него ще падне и министърът на вътрешните работи Хорст Зеехофер.", "date": "2018.09.17", "title": "Меркел уволнява шефа на германското контраразузнаване"}
{"url": "https://www.faktor.bg/bg/articles/moskovski-stava-vitseprezident-na-chernomorskata-banka-za-razvitie", "text": "Министърът на транспорта, информационните технологии и съобщенията в оставка Ивайло Московски ще бъде предложен за вицепрезидент на Черноморската банка за търговия и развитие от квотата на България, научи Dir.bg. За назначението е необходимо решение на Министерски съвет, като длъжността вече е обсъждана неформално на сбирка на кабинета. В момента постът се заема от Нина Ставрева (бивш началник кабинет на министъра на финансите по времето на кабинета \"Станишев\"). Тя бе назначена с 4-годишен мандат през 2014 г., който изтича през декември тази година. Черноморската банка за търговия и развитие (ЧБТР) е международна финансова институция на страните-участнички в Черноморското икономическо сътрудничество (ЧИС). Основана е от Албания, Армения, Азербайджан, България, Грузия, Гърция, Молдова, Румъния, Русия, Турция и Украйна. България е със статут на страна-учредителка на ЧБТР и активен акционер. Българското дялово участие в уставния капитал на Банката е в размер на 13.5% или 270 000 акции. Всяка страна учредителка има представител в Управителния съвет. Така точната длъжност на Московски ще бъде управител за България в Съвета на управителите на Черноморската банка за търговия и развитие. Статутът на управител е съизмерим с този на вицепрезидент.", "date": "2018.09.17", "title": "Московски става вицепрезидент на Черноморската банка за търговия и развитие"}
{"url": "https://www.faktor.bg/bg/articles/tsvetanov-kam-bsp-1", "text": "Нека БСП да се обърне към своя президент Румен Радев и да го помоли да подпише указа за освобождаване на Младен Маринов, за да можем да гласуваме оставките, които те толкова искаха и за които ни обвиняваха, че ги бавим. Това каза председателят на ПГ на ГЕРБ Цветан Цветанов след днешния коалиционен съвет на управляващите, предаде „Фокус“. „Надявам се, че все пак президентът ще подпише указ за освобождаването на Младен Маринов от поста главен секретар на МВР. Защото ние сме в хипотезата самият Младен Маринов да каже, че желае да бъде освободен от тази длъжност и да бъде назначен за министър на вътрешните работи. Но към настоящия момент указът не е подписан. От изявленията на президента Радев от Рига останахме с впечатление, че когато се върне, ще подпише указа, но в случая явно се цели нещо по-различно от обичайното, което трябва да бъде при демокрация“, каза още Цветанов. По думите му съгласувателната процедура е задължителна при назначаването на бъдещата овакантена длъжност на главен секретар. „Но когато има волеизявление от самия главен секретар за освобождаване от длъжността, сме в съвсем друга хипотеза и Министерски съвет е стартирал процедурата за неговото освобождаване“, коментира Цветанов. „Обръщаме се чрез медиите – защото явно президентът Румен Радев желае диалог чрез медиите, и заявяваме, че сме готови за среща, при която президента да каже защо не иска да подпише указа. Не искаме да имаме конфронтация с президентската институция и президента на държавата“, обясни Цветанов и изрази надежда, че разумът ще надделее.", "date": "2018.09.17", "title": "Цветанов: Готови сме за среща с Радев, за да обясни защо отказва да подпише указа за Маринов"}
{"url": "https://www.faktor.bg/bg/articles/mvf-predupredi-london-za-tezhki-ikonomicheski-posleditsi-pri-lipsata-na-brekzit-sdelka-s-es", "text": "Неконтролирано и внезапно излизане от Европейския съюз вероятно ще навреди сериозно на икономиката на Великобритания, заяви в понеделник Международният валутен фонд, съобщават агенциите Ройтерс и \"Уолстрийт джърнъл\". В редовния си преглед за британската икономика, МВФ посочи, че очаква икономиката на Острова да се разшири с около 1,5% през тази и през следващата година, но само ако Лондон и Брюксел успеят да се споразумеят по условията за оттеглянето на Великобритания от Европейския съюз. Трябва да се има предвид, че официалната дата за Брекзит е 29-и март 2019-а година. Фондът обаче подчерта, че преходният период за преодоляване на дупката, която може да се получи между излизането и началото на нови икономически отношения на Великобритания с ЕС, е от съществено значение за избягване на сътресения. \"Огромният обхват и ограниченото време за работата, която остава да бъде свършена преди Великобритания да напусне ЕС, вероятно ще доведат до непълна подготовка за деня на Брекзит въпреки най-решителните усилия\", се посоча в новия доклад на МВФ. Базираната във Вашингтон международна организация също така предупреди, че Брекзит без споразумение за оттегляне и без преходен период би довел до \"значителни разходи\" за Великобритания и в по-малка степен за Европейския съюз. На този етап официални представители от Лондон и Брюксел показват известна увереност, че могат да постигнат споразумение през следващите шест до осем седмици, въпреки че в същото време инвеститорите вярват, че има увеличаване на рисковете за Брекзит без сделка. Шефът на МВФ Кристин Лагард отбеляза, че обезценката на британската лира след вота в подкрепа на Брекзит е навредила на растежа на реалните доходи на Острова. Британският износ пък не се е подобрил достатъчно, за да спре като цяло по-бавния икономически растеж. Според Лагард един твърд и неконтролиран Брекзит ще доведе до по-нататъшна обезценка на паунда и до увеличаване на британския дефицит. Тя отново предупреди, че ако няма Брекзит сделка, това ще доведе до намаляване на размера на британската икономика и че при такъв силно негативен сценарий Великобритания ще се наложи да предоговари най-малко 63 търговски споразумения с ЕС.", "date": "2018.09.17", "title": "МВФ предупреди Лондон за тежки икономически последици при липсата на Брекзит сделка с ЕС"}
{"url": "https://www.faktor.bg/bg/articles/ekshan-do-bezhanski-tsentar-v-bryuksel-mazh-naraga-politsay-s-nozh-nalozhi-se-da-go-zastrelyat", "text": "Нападение с нож над полицай в Брюксел. Мъж е бил прострелян от служители на реда, след като е наръгал униформен в белгийската столица, съобщават от местната полиция, цитирана от „Сън“.    Нападателят е ранен. Прострелян е в гърдите и крака. Инцидентът станал в парк „Максимилиен“ в северната част на Брюксел. Мъжът спял на улицата в близост до център за бежанци. Двама полицаи се приближили до него и му казали да се премести. Той извадил нож и отказал да го хвърли, обясниха от полицията.   Униформените си помогнали с палка и с газов спрей. Мъжът не спрял със заплахите и ранил единия от полицаите по главата. Той получил порезни рани.  Вторият полицай стрелят в гърдите и крака на агресора. От прокуратурата заявиха, че мотивът за нападението е изяснен, но не го съобщиха.", "date": "2018.09.17", "title": "Екшън до бежански център в Брюксел: Мъж наръга полицай с нож, наложи се да го прострелят"}
{"url": "https://www.faktor.bg/bg/articles/ombudsmanat-podhvashta-i-smetkite-za-voda", "text": "Напоследък зачестяват жалбите срещу ВиК-операторите, каза в Силистра омбудсманът Мая Манолова. Омбудсманът разкри с експертите си  приемни в седемте общини на Силистренска област.  \"Става дума за наредбите и методиките, с които боравят ВиК-дружествата и с порочната практика да се събира такса за общо потребление\", обясни Манолова. Тя заяви, че от следващата седмица започва да работи по този проблем и се подготвя публична дискусия с участието на всички заинтересовани страни, защото това не е само силистренски проблем. Въпроси, свързани с общи проблеми на града, липса на работа, ниско заплащане, проблеми с банки и с частни съдебни изпълнители са други теми, представени на приемните от гражданите.", "date": "2018.09.17", "title": "Омбудсманът подхваща и сметките за вода"}
{"url": "https://www.faktor.bg/bg/articles/karlovskata-bolnitsa-iska-ostavkata-na-shefkata-na-rzok-plovdiv", "text": "От многопрофилна болница за активно лечение \"Д-р Киро Попов\" в Карлово искат оставката на директора на РЗОК Пловдив Магдалена Петрова. Причината е опасността от фалит на здравното заведение заради незаплащане на дейност за три месеца, а именно юни, юли и авгус, обясняват медиците в писмото сидо председателя на Българския лекарски съюз.", "date": "2018.09.17", "title": "Карловската болница поиска оставката на шефката на РЗОК Пловдив"}
{"url": "https://www.faktor.bg/bg/articles/shefat-na-gdbop-s-izvinenie-kam-bi-ti-vi-i-bivola", "text": "Днес директорът на ГДБОП Ивайло Спиридонов даде брифинг, посветен на задържането на журналистите Димитър Стоянов от \"Биволъ\" и румънския му колега Атила Биро от RISE Project в нощта на 13-и срещу 14 септември. Медията подаде сигнал до ГДБОП за унищожаване на документи, уличаващи схеми за злоупотреби с европейски фондове и двойно счетоводство от строителната фирма \"Джи Пи Груп\", а двамата журналисти се оказаха задържани на местопроизшествието и в последствие отведени в РПУ в Радомир за разговор. Спиридонов поддържа тезата, че  силите на реда не са били уведомени, че двамата журналисти ще бъдат на мястото, а от \"Биволъ\" - точно обратното - че са предупредили. През уикенда Спиридонов гостува в сутрешния блок на бТВ и отказа да се извини за задържането на подателите на сигнала.  Днес вече поиска извинение и от телевизията, и от \"Биволъ\". Причината са направени от главния редактор на \"Биволъ\" Атанас Чобанов два записа на телефонни разговори - единият е със служител на ГДБОП, а другият - със самия Спиридонов. Записаните лица не са били уведомени. Телевизията пък е излъчила тези записи (в предаването \"120 минути\" с участието на Чобанов). С тях от разследващия сайт искат да покажат, че полицаите са знаели за пристигането на журналисти на мястото. \"За мен е изключително неприятно, че борци за справедливост и законност боравят с незаконни действия. Атанас Чобанов пусна разговори между него и мен, както и между него и служител на ГДБОП, без аз да съм съгласен\", посочи днес на брифинга Спиридонов. И цитира чл. 32 ал. 2 на Конституцията, който гласи: \"Никой не може да бъде следен, фотографиран, филмиран, записван или подлаган на други подобни действия без негово знание или въпреки неговото изрично несъгласие освен в предвидените от закона случаи\". На реплика от журналист в залата \"Но нали трябва да стане ясно кой казва истината\", Спиридонов коментира: \"Внесете в Народното събрание една промяна в чл. 2 - \"който иска да стане ясно, да прави записи. На моя служител и на мен тази медия ще се извини ли, че дават записи и формират обществено мнение без аз да съм давал съгласие. За мен това е важно - разследващи журналисти незаконно записват граждани на Република България и ги изнасят към други медии\", продължи Спиридонов. След което въпреки че отказа публично да се извини, разясни, че се обадил на Чобанов \"от чисто човешки подбуди\", за да му обясни защо журналистите са били \"забавени\" с един-два часа. Шефът на ГДБОП твърди още, че Стоянов и Биро са били задържани само в началото с белезници - от полицаите в Радомир. След това били пуснати, но \"помолени\" да отидат в полицията за разговор. \"Някой иска да гледаме филм по измислен сценарий\", каза в заключение шефът на ГДБОП. (източник: КлубZ)", "date": "2018.09.17", "title": "Шефът на ГДБОП за сагата със задържаните журналисти: Някой иска да гледаме филм по измислен сценарий"}
{"url": "https://www.faktor.bg/bg/articles/ot-prezidentstvoto-izplyuha-kamacheto-bez-saglasuvatelna-protsedura-radyav-nyama-da-podpishe-ukaza-za-marinov", "text": "Процедурата по издаването на указ е разписана е в правилника на Министерския съвет и според нея се изисква съгласуване, каквото от \"Дондуков\" 2 твърдят, че не е имало. Това обясни секретарят по правни въпроси на президента на Р България и бивш конституционен съдия проф. Емилия Друмева по повод отказът на държавния глава да подпише указа за освобождаването на Младен Маринов от поста главен секретар на МВР, който е номиниран от премиера за министър на вътрешното ведомство Според президентската администрация им е било предоставено само решението на кабинета, с което предлагат на президента да подпише указа за освобождаването на Маринов. А съгласувателната процедура изисква пакет от документи преди решението на Министерския съвет, а не след това.  По закон вносителите съгласуват с президента проектите на актове, съдържащи предложения за издаване на укази, уточни проф. Друмева в отговор на въпрос на „Фокус“ относно законовата процедура по издаването на президентски указ.  Според проф. Друмева съгласувателната процедура в тези случаи не предвижда срок.  Тя посочва още, че УПМСНА е в сила от 2009 г. „Последвали са немалко изменения, последното от които е през август 2018 г. Но точно уредбата на въпросния чл. 32, ал.2, изискваща като правило съгласуване с президента, когато МС прави предложение за издаване на указ, тази уредба не е изменяна. Тя действа с оригиналния си текст от 2009 г. насам като утвърден работещ механизъм, по чието прилагане не е имало неяснота и потребност от промяна“, допълва проф. Друмева.  „Заслужава отбелязване, че Устройственият Правилник на Министерския съвет и неговата администрация е уникален нормативен акт. Несъмнено той е задължителен преди всичко за самия Министерски съвет, но е задължителен и за всички лица под юрисдикцията на българската държава. Смисълът и предназначението на съгласувателната процедура е да се постига разбирателство и синхрон и чрез диалог да се предотвратява, респ. преодолява възможно напрежение между институциите в държавата“, се посочва още в отговора на проф. Емилия Друмева.", "date": "2018.09.17", "title": "От президентството изплюха камъчето: Без съгласувателна процедура Радяв няма да подпише указа за Маринов"}
{"url": "https://www.faktor.bg/bg/articles/srabskiyat-blits-geopoliticheskite-problemi-na-balkanite-otnovo-sa-v-ratsete-na-velikite-sili", "text": "Възможността за решението на най-големия геополитически проблем на Балканите е в ръцете не само на пряко замесените, но и на великите сили - в частност САЩ и Германия, коментира Наташа Латкович за сръбския в. \"Блиц\". Вашингтон подкрепя всякакъв договор между Белград и Прищина, дори и корекция на границите, но Берлин продължава да настоява на своите \"червени линии\" и категорично е против промяна на границите. Двете най-големи западни сили признаха сред първите независимостта на южната сръбска област и съвсем до неотдавна имаха почти идентична политика спрямо Косово. През всички предишни години Берлин предлагаше на Сърбия да реши въпроса за Косово по модела на двете Германии, докато американските официални лица гледаха на независимостта на Косово като на свой протекторат и за тях това бе една приключена история. Президентите на Сърбия и Косово Александър Вучич и Хашим Тачи обаче излязоха със свои предложения за \"разграничаване\" и \"корекция на границите\", които на практика се свеждат до разделение на Косово и размяна на територии. И докато изненадващо Вашингтон се съгласи с договор между двете страни, включително и с промяна на границите, Берлин веднага отхвърли предложенията на масата. Това че гледат по-съвсем друг начин на решаването на косовския проблем в Белград бе потвърдено и от Рон Джонсън, американски сенатор и близък сътрудник на Тръмп. \"Бих казал, че Германия начерта червената линия по отношение на това доколко далеч ще стигне в решаването на въпроса за отношенията между Сърбия и Косово, докато САЩ не са\", заяви Джонсън. Дали е възможно да се изпълни какъвто и да било договор без съгласието на Германия? Доколко становището на Германия е \"твърдо\" и има ли някакъв шанс то да се промени? Според Стефан Сурлич, асистент във Факултета по политически науки, германското становище може да бъде решаващо, тъй като ако то е решително и окончателно, може да застраши бъдещия път на Сърбия към Европейския съюз. Това може да се случи, ако Белград избере сценарий, който не се харесва на Берлин. Германия гледа на Западните Балкани като на кубчето на Рубик и смята, че ако се стигне до корекция на границата, това ще предизвика промени и в други страни от региона. В крайна сметка, от германското становище зависи кога ще станем член на ЕС, обяснява за сръбската медия \"Блиц\" Сурлич. От друга страна, добавя той, САЩ смятат, че е ключово Косово да получи пълно международно признаване и особено членство в ООН. Отсъствието на \"червени линии\" би могло да се прочете така - че всичко, което е приемливо за Белград и Прищина, със зачитане на мира и сигурността на хората, е приемливо за разглеждане във Вашингтон, казва Сурлич. Той смята, че е възможна промяна на становището на Берлин, ако за идеята за разграничаването има широк консенсус между сърби и албанци, а и страните в региона официално подкрепят такова решение. Тъй като тези две условия в този момент са неосъществими, малки са шансовете Берлин да промени становището си, посочва Сурлич. Йелена Минич, председателка на Форума за международни отношения, не вярва, че някой би поставил вето на решение, което е приемливо и за Белград, и за Прищина. Предложението за разграничаване е приемливо за ЕС, САЩ и Русия. Обаче Германия е много важна и трябва да се пита. \"Ако Белград и Прищина постигнат договор, е необходимо да се вложи много енергия, за да се убеди Берлин да подкрепи това решение\", казва за \"Блиц\" Минич. Тя обаче припомня, че ние всъщност не знаем какво стои в предложението за корекция на границите и дали има единство между Вучич и Тачи по този въпрос. Тя също така предупреждава, че Белград и Прищина трябва да бъдат внимателни около посланията, които идват от Америка. \"Както в Прищина вярваха, че имат пълната подкрепа на САЩ в преговорите с Белград и политиката, която Косово води, а се оказа, че това не е така, и Белград би трябвало да се замисли дали подкрепата, която идва от Вашингтон, е безрезервна. САЩ прекрояват граници в други краища на света (подкрепят обединяване на Палестина с Йордания), което е опасно. Двете страни би трябвало да се договорят без преценка на мнението на великите сили\", смята Минич.", "date": "2018.09.17", "title": "Сръбският \"Блиц\": Най-големият геополитически проблем на Балканите e в ръцете на Великите сили"}
{"url": "https://www.faktor.bg/bg/articles/besen-rotvayler-nahapa-burgazliyka", "text": "Агресивен ротвайлер без намордник нахапа бургазлийка в в ж.к.”Възраждане”,сигнализира читател на Флагман.бг.  Пострадалата се казва Аделина Арсова, а за инцидента алармира дъщеря й – Мария. Тази сутрин, малко след 10 часа кучето е било изпуснато от стопанката си, чиято самоличност все още не е известна, и се нахвърлило върху Аделина Арсова. Животното я захапало за лявата ръка, тя едва се е отскубнала.Стопанката се държала арогантно и побързала да избяга.  „Докато майка ми успее да реагира, най-малко да подаде сигнал в полицията и да я снима, тази жена е избягала. Ако си мислите, че в такъв случай има кой да ви помогне – жестоко се лъжете. Стопаните стават супер арогантни”, гневи се Мария.  Майка й е много изплашена, в момента е на преглед при специалист, а от снимките, които ни изпрати, се вижда, че раната е изключително сериозна.  Според действащата общинска наредба в Бургас е задължително разхождането на големи кучета с намордник. От зоотдела на администрацията глобяват нарушителите, но въпреки това забраната често се пренебрегва.", "date": "2018.09.17", "title": "Бесен ротвайлер без намордник нахапа бургазлийка, стопанката му арогантно избяга"}
{"url": "https://www.faktor.bg/bg/articles/chetirima-sa-zadarzhani-za-narkotitsi-prenasyani-ot-dominikana-ediniyat-pogalnal-1-kilogram-kokain", "text": "Четирима души са задържани за организирана престъпна група за разпространение на наркотици, пренасяни от Доминикана. Това каза на брифинг ръководителят на Специализираната прокуратура Даниела Начева, предаде „Фокус“. „Групата е набирала малоимотни лица, които е финансирала, за да пътуват през европейски държави за Доминикана. Там същите са били настанявани в хотелски апартаменти, в които са били държани около седмица. Поглъщали са капсули, съдържащи кокаин – средно между 80 и 100 капсули по между 8 и 13 грама в зависимост от пола на съответното муле. Същите лица са били транспортирани обратно през европейски летища до Букурещ, където са били посрещани от член на групата и транспортирани в района на Стара Загора и околните села, където са били настанявани в помещения, като са им били отнемани мобилните телефони и им е бил ограничаван контактът с външния свят, докато дефикират наркотика“, обясни Начева. Тя уточни, че на всяко едно от тези лица е осигуряван паспорт. „В рамките на държавите-членки на ЕС, през които са пътували, те са използвали личните си карти, а на границата с Доминикана са използвали международни паспорти. На тези лица са плащани суми от порядъка между 3 и 5 хил. лв. за извършените услуги. На 15 септември едно от лицата, погълнало такъв наркотик, което очаквахме да пристигне, е било установено в Португалия, защото му е прилошало. Лицето е задържано. То е било погълнало 99 капсули – близо килограм кокаин. Този кокаин се е разпространявал на едро на територията на страната – в Габрово, Бургас, Варна, Пловдив, София и други градове“, обясни Начева. По думите й четири лица са обвинени в организирана престъпна група, сред които и една жена. „Те са задържани за 72 часа, като ще им бъде поискано и задържане под стража“, каза още тя.", "date": "2018.09.17", "title": "Четирима са задържани за наркотици, пренасяни от Доминикана, единият погълнал 1 килограм кокаин"}
{"url": "https://www.faktor.bg/bg/articles/novini/svyat/ukrayna-skasa-dogovora-za-druzhba-satrudnichestvo-i-partnyorstvo-s-rusiya", "text": "Украинският президент Петро Порошенко подписа указ за прекратяване на Договора за дружба, сътрудничество и партньорство между Украйна и Руската федерация. Това се съобщава в сайта на президента, предаде ТАСС. Министерството на външните работи на Украйна трябва да уведоми руската страна за желанието на Киев да скъса договора. Не се посочва какъв е крайният срок. На 28 август Порошенко възложи на външното министерство в най-скоро време да подготви пакет от документи за започване на прекъсване на договора, който нарече анахронизъм. Президентът обеща до края на септември да уведоми Русия за съответното решение. Договорът за дружба между Русия и Украйна бе подписан през май 1997 година и влезе в сила през април 1999 година за срок от десет години с автоматично подновяване за следващи десетгодишни периоди, ако няма възражение на една от страните. През октомври 2018 година изтича срокът, в който страните трябва да заявят дали имат намерение да продължат или да прекъснат действието на договора.", "date": "2018.09.17", "title": "Украйна скъса Договора за дружба, сътрудничество и партньорство с Русия"}
{"url": "https://www.faktor.bg/bg/articles/ues-michal-gartsiya-ima-vazmozhnost-da-razigrae-topkata-na-po-silno-voenno-satrudnichestvo-sas-sasht", "text": "Интересите на САЩ от засилване на военните връзки с Гърция остават силни, но има малки възможности за разширяване на американската военноморска база в залива Суда на остров Крит, така че властите в Атина обмислят други възможности, съобщава електронното издание на вестник Kathimerini. Ясно е, че засилването на гръцко-американските връзки и подкрепата за сътрудничеството между Гърция, Кипър и Израел в региона са от ключов стратегически интерес за САЩ, припомня редакцията. Дипломат, запознат със ситуацията, разкри пред изданието, че състоянието на връзките между Атина и Вашингтон във военно отношение е най-доброто за последните 50 години. Позитивното настроение е отразено от посланика на САЩ в Атина Джефри Пайът, който многократно подчерта, че отбраната е основен стълб на сътрудничество между двете страни. Помощник-държавният секретар на САЩ по европейските и евроазиатските въпроси Уес Мичъл също така предаде нарастващата подкрепа на Вашингтон за по-важна роля в региона както за Гърция, така и за Кипър. Според източници Мичъл е на мнение, че Гърция има възможност да „разиграе топката\", след като Турция се превърна в нестабилен фактор в региона. По отношение на базата в залива Суда, в който са разположени самолетоносачи и ремонтни съоръжения за разрушители, перспективите за разширяване са ограничени, затова властите смятат, че нова база в южната част на остров Крит може да се превърне в център за разполагането на специални сили, след като по-рано тази година САЩ прехвърлиха на MQ-9 дрони в база в Лариса.", "date": "2018.09.17", "title": "Уес Мичъл: Гърция има възможност да „разиграе топката\" на по-силно военно сътрудничество със САЩ"}
{"url": "https://www.faktor.bg/bg/articles/vzriv-raztarsi-metroto-na-madrid-dokato-horata-patuvat-za-rabota", "text": "Експлозия избухна в метрото на Мадрид тази сутрин докато хората пътували за работа. Причината за инцидента е таблетът на един от пътниците, който избухнал, съобщава „Сън“.    Експлозията е станала по линия 9. Най-малко шест души са ранени. Сред тях е и собственичката на таблета, останалите седели близо до нея. Устройството било в чантата на жената. Взривът предизвикал паника сред пътуващите, които веднага си помислили, че има терористична атака. Полиция и спешни медицински екипи са изпратени на мястото. От вагона излизали огромни облаци черен дим.  „Хората започнаха да бягат, казаха, че имало чанта с дим. Отворихме вратата ръчно, стояхме няколко минути, но хората се уплашиха и всички започнаха да бягат. Страхувахме се, че е терористична атака“, написа в Туитър един от пътуващите.   Пътниците активирали аварийните спирачки и започнали да бягат по релсите. Влакът спрял само на 100-тина метра от платформата на станцията. Движението на влаковете по линията е било спряно за известно време.  От спешна помощ съобщиха, че са помагали на 17 души да се справят с шока.", "date": "2018.09.17", "title": "Взрив разтърси метрото на Мадрид, шестима са ранени"}
{"url": "https://www.faktor.bg/bg/articles/novini/svyat/dzheyms-matis-rusiya-plashta-za-da-provali-referenduma-v-makedoniya", "text": "Министърът на отбраната на САЩ Джеймс Матис заяви в хода на своето посещение в македония, че Москва финансира \"групи, които на 30 септември да гласуват против евроинтеграцията и интеграцията и в НАТО и против смяната на името на страната\", съобщава Associated Press.  По думите му, Кремъл провежда \"кампании на влияние\" и превежда пари на опозицията в македония.  \"Ние сме длъжни да дадем на македонския народ правото сам да вземе решиние\", подчертал Матис. Припомняме, че спорът с Гърция за името на страната продължава вече 25 години, през което време Атина блокираше интеграцията на страната в ЕС и НАТО. На 12 юни тази година беше подписан историческия Преспански договор, чрез който името на Македония се променя на \"Северна Македония\". В Македония обаче започнаха протести срещу това решение, а президентът Георге Иванов отказа да подпише решението на правителството. Въпреки това парламентът преодоля ветото, но беше взето решение въпросът в крайна сметка да бъде решен с референдум.", "date": "2018.09.17", "title": "Джеймс Матис: Русия плаща, за да провали референдума в Македония"}
{"url": "https://www.faktor.bg/bg/articles/volen-siderov-koalitsionniyat-savet-kani-prezidenta-radev-na-sreshta", "text": "Коалиционният съвет покани президента Румен Радев на среща през медиите. Поканата отправи от името на всички Волен Сидеров след края на заседанието в Министерския съвет. \"Ние предлагаме да направим среща с Радев, в която да се изяснят всички обстоятелства свързани с освобождаването на главния секретар на МВР Младен Маринов, ескалацията на напрежение няма да е добре. Правим това предложение неофициално, чрез вас\", обърна се към медиите Сидеров. И допълни, че е възможно да изпратят и писмено поканата. \"Когато, както каже, ние сме готови за среща, включително с присъствие на авторитетни юристи, които да разтълкуват всеки детайл от процедурата\", добави Сидеров. Лидерът на ПГ на ГЕРБ Цветан Цветанов също коментира казуса. \"В никакъв случай не желаем да има неразбиране. Надяваме се, че разумът ще надделее\", каза той. Вторият в ГЕРБ изрази надежда, че в четвъртък ще стане възможно като първа точка в дневния ред да влязат рокадите в кабинета и гласуването на нови и стари министри. \"Молбата ни е към групата на БСП да се обърнат към своя президент - да го помолят да подпише указа за освобождаването на Младен Маринов\", каза Цветанов. Министрите ще се отчитат всеки месец пред народа, обеща коалицията Сред другите решения на коалиционния съвет бяха утвърждаването на увеличението на заплатите на държавната администрация с 10% и решението всички училища да получат шкафчета за учениците, което пък ще бъде поето изцяло от държавния бюджет. Управляващите се разбрали също така всеки месец министрите да се отчитат за свършеното и несвършеното, защото обществото загубвало нишката с постигнатото. Това е един вид отчет пред народа, обясни Сидеров. Мминистрите един по един ще докладват какво вършат и какво не са успели да изпълнят, какво изисква от тях коалицията според програмата си за управление.", "date": "2018.09.17", "title": "Волен Сидеров: Коалиционният съвет кани президента Радев на среща"}
{"url": "https://www.faktor.bg/bg/articles/politolog-svideteli-sme-na-paradoks-doverieto-kam-vlastta-po-skoro-se-ponizhava-a-nyama-gotovnost-za-novi-izbori", "text": "Политологът проф. Тодор Галунов, преподавател във Великотърновския университет, коментира политическата ситуация в страната в предаването \"12+3\" на БНР.    \"Напрежението ще утихне, вървим към временно успокояване на ситацията\",  прогнозира проф. Галунов.  \"Борисов знае, че преждевременно сдаване на властта за трети път не би било в негова полза, ще направи всичко възможно този път да довърши мандата си. Струва ми се, че политическият елит на ГЕРБ се страхува, електоратът няма да прости трета абдикация. Тежката зима обаче може малко да промени тези политически планове. Имаме евроизбори и местни избори и партиите би трябвало да се насочат към тях. Но е възможно кризата да доведе до избори две в едно с парламентарни\". Според проф. Галунов сме свидетели на парадокс – доверието към властта по-скоро се понижава, а от друга страна няма готовност за нови парламентарни избори. Политиците нямат висок рейтинг, но обществото е пасивно.  \"Нито един от тежките проблеми на държавата не е реално решен. България си стои на 28-о място в ЕС, но обществото е пасивно. Българският избирател е загубил вяра, че нещо може да се промени. Пасивността по същество е частичен отказ от някои от инструментите на демокрацията. Обществото трябва частично да се активира. Нужна ни е непримиримост. Мен ме тревожи, че българският избирател е пасивен. Има позагубена вяра в ефективността на политическия обществен дебат. Може да се появят нови лица, които да провеждат старата политика. Имаме политически елит, който почти се затвори в себе си, възпроизвежда се като управляващи и опозиция, липсват реални нови идеи. Нямаме идеи за мястото ни в Европа. В България много трудно се създава и нова политическа алтернатива. Всички прогнози сочат преповтаряне на парламентарното статукво\", каза проф. Галунов.", "date": "2018.09.17", "title": "Политолог: Свидетели сме на парадокс – доверието към властта по-скоро се понижава, а няма готовност за нови избори"}
{"url": "https://www.faktor.bg/bg/articles/novini/svyat/otpor-na-ruskiya-vostok-nevizhdana-po-mosht-boyna-armada-na-nato-priblizhi-siriyskite-bregove", "text": "Бойните кораба на Втора постоянна военноморска група на се приближиха до сирийските брегове. Това се вижда от мониторинговите данни на специализираните западни морски ресурси. Сега в района на Източното Средиземноморие патрулират фрегатите на ВМС на Канада HMCS Ville de Quebeс, ВМС на Гърция Elli и ВМС на Холандия HNLMS De Ruyter. Този боен кораб е флагман на военноморската група на НАТО. Посочва се, че информациятаза смяната на дислокцията е потвърдил и капитанът на холандския фрагат в своя микроблог. По-рано край бреговете на Сирия беше забелязана ударната атомна подводница от Кралския ВМФ на  Великобритания Talent, въоръжена с 10 крилати ракети \"Томахоук\".  Освен тях в същия район вече се намират три ракетни разрушителя от ВМС на САЩ — USS Carney, USS Ross и USS Winston S. Churchill, а също така флагманът на 6-и флота на САЩ USS Mount Whitney. В Източното Средиземноморие патрулират минимум три американски ударни атомни подводници клас \"Лос Анджелис\". Като цяло групировката на САЩ е въоръжена с 204 крилати ракети \"Томахок\".  Същевременно вече бе съобщено, че руската групировка бойни кораби в Средиземно море достигна пика на своята мощ от началото на операцията срещу терористичните въоръжени формирования в Сирия. В състава ѝ сега влизат 10 кораба, сред които ракетния крайцер \"Маршал Устинов\" и корабът за борба с подводници \"Североморск\". Повечето от руските бойни кораби са въоръжени с крилати ракети \"Калибър\". Към бреговете на Сирия са се отправили и 2 руски подводници.", "date": "2018.09.17", "title": "Отпор на руския \"Восток\": Невиждана по мощ бойна армада на НАТО приближи сирийските брегове"}
{"url": "https://www.faktor.bg/bg/articles/novini/svyat/stoltenberg-rusiya-se-opitva-da-poprechi-na-chlenstvoto-na-makedoniya-v-nato", "text": "Генералният секретар на НАТО Йенс Столтенберг обвини Русия, че прези на членството на Македония в Алианса, съобщи МИА. \"Русия се опитва да възпрепятства присъединяването на Македония към НАТО, както бе случаят с Черна гора, където видяхме неуспешен опит за преврат\", заяви генералният секретар на Алианса пред Фондация \"Херитидж\" във Вашингтон. Според Столенберг има много примери за опит на Русия да се намеси в политическите процеси на страните от НАТО и страните партньори.", "date": "2018.09.17", "title": "Столтенберг: Русия се опитва да попречи на членството на Македония в НАТО"}
{"url": "https://www.faktor.bg/bg/articles/nap-pribira-honorara-na-azis-ot-vip-bradar-chalgadzhiyata-dalzhi-400-hil-lv-danatsi", "text": "Поп фолк звездата Азис е със запорирани от съдебен изпълнител банкови сметки и дебитни карти. Решението за запора, поискан от НАП, включва всички бъдещи вземания на певеца, вкл. и неговия хонорар като ко-водещ на “ВИП Брадър”, пише в. “24 часа”. Според някои източници той дължи над 400 000 лв. данъци. Според други сумата вече е значително по-малка - около 100 000 лв. Дългът се е свил, след като при трети опит през миналата година данъчните продадоха за около 260 хил. лв. негов апартамент в столичния квартал “Манастирски ливади”. До решението за искане на запор на сметки и дебитни кари на певеца пък се стигнало, след като в НАП са получили множество сигнали, че за да избегне бирниците, шоуменът пробва схема за получаване на хонорар под формата на дарение. Схемата обаче им била известна и от други участници в шоуто на “Нова телевизия”, които опитвали същата хватка. Инспекторите е са категорични, че и при дарение, ако сумата е над 10 000 лв., получателят на дарението дължи 10% данък. Втората хватка, която опитали счетоводителите на Азис, била да получи хонорара си през фирма, в която той не фигурира. От НАП обаче изискали официална информация от продуцентите на „Биг Брадър“ коя е фирмата, с която е сключен договорът на Азис. Тъй като хонорарите, изплащани от шоуто, се облагат още при източника с 10%, данъчните предупредили фирмата, че тя ще бъде проверена, ако не представи надлежно при тях справка за изплатена на певеца сума. Те са се заканили също да търсят и евентуални подставени лица, които може да пробват да получат вместо Азис полагащата му се сума и да му я предадат на ръка. Ако се установи подобно нещо, НАП ще търси съдействие на прокуратурата, категорични са от приходната агенция. Спорният дълг на Азис, за който се търси погасяване, включително и чрез хонорара му от шоуто, е установен с ревизия. Тя е за 2015 г., когато певецът не се е регистрирал по ДДС, веднага след като доходите му прехвърлили 50 000 лв., както е по закон. След като няма доброволно погасяване на дълг от 200 000 лв., данъчните завеждат дело, а Азис обжалва. През това време сумата набъбва заради наказателните лихви. Съдът разрешава на НАП да събере дълга си като запорира имот на певеца. Той обаче прехвърля имуществото на майката на дъщеря му в опит да спаси парите от продажбата. НАП обжалва прехвърлянето, съдът обявява сделката за недействителна и след търг данъчните погасяват част от задължението на певеца към държавата.", "date": "2018.09.17", "title": "НАП прибира хонорара на Азис от “ВИП Брадър” - чалгаджията дължи стотици хиляди лева данъци"}
{"url": "https://www.faktor.bg/bg/articles/novini/svyat/shveytsariya-vseki-chetvarti-ruski-diplomat-e-shpionin", "text": "Министерството на външните работи на  Швейцария разпространи официално съобшение, в което настоява Русия да прекрати шпионската си дейност на територията на страната, съобщава агенция Reuters.  По информация на Tages Anzeiger, руският посланик в Берн е викан 3 пъти в Министерството само в рамките на тази година, като всеки път му е зявявано, че Русия трябва да прекрати незаконните действия на своите граждани на територията на Швейцария. Първият случай е бил по повод ареста на двама руски граждани, които се опитвали да откраднат информация от химическа лаборатория. Две седмици по-късно посланикът отново е извикан заради продължаваща шпионска дейност на руски граждани. Буквално преди дни той отново е предупреден, че Русия е длъжна да прекрати незабавно да прекратят шпионажа. Според швейцарската преса, на територията на страната работят десетки офицери на руската Служба за външно разузнаване под дипломатическо прикритие, а според швейцарските власти всеки четвърти руски дипломат е шпионин. Припомняме, че в края на миналата седмица при съвместна операция на Швейцария, Великобритания и Холандия бяха арестувани двала руски агенти, които се опитвали да проникнат в базата данни на химическа лаборатория, в която да правени изследвания на веществото, с което бяха отровени бившия офицер от ГРУ Сергей Скрипал и дъщеря му, както и за химическите атаки в Сирия.", "date": "2018.09.17", "title": "Швейцария: Всеки четвърти руски дипломат е шпионин"}
{"url": "https://www.faktor.bg/bg/articles/rosen-zhelyazkov-e-nominiran-za-nov-transporten-ministar", "text": "Шефът на КРС Росен Желязков е номинацията на ГЕРБ за нов транспортен министър. Новината съобщи току-що Волен Сидеров заедно с Цветан Цветанов след заседанието на ГЕРБ и ОП в МС, продължило около час и половина. Номинираният за поста на оттеглилия се Александър Манолев е кадър на ГЕРБ, бивш главен секретар на Министерския съвет по време на първия мандат на кабинета Борисов, а после оглави Агенцията за електронно управление, преди да застане начело на КРС", "date": "2018.09.17", "title": "Росен Желязков е номиниран за нов транспортен министър"}
{"url": "https://www.faktor.bg/bg/articles/novini/svyat/chehiya-nyama-da-priemem-nito-edin-nelegalen-bezhanets-dori-siracheta", "text": "Чешкият премиер Андрей Бабиш заяви, че не подкрепя засилващите се критики срещу Полша и Унгария от страна на ръководството на ЕС, предаде ТАСС. „Унгарците и поляците могат да реагират по-добре на появата на възможни заплахи за демокрацията (в техните страни), отколкото депутатите от Европарламента или чиновниците в Брюксел”, подчертава премиерът в интервю за в. „Право”. Той е категоричен: „Във всеки случай, Чехия няма да изостави своите съюзници\". И добавя: „Не ми харесва, че Еврокомисията може да започне разследване срещу Полша или Унгария”. Прага може да блокира процедурата, която иначе би довела до лишаване на Будапеща от право на глас в Съвета на ЕС. Чешкият премиер отбелязва, че основната заслуга ЕС да се откаже от квотата за разселване на мигранти е негова и на унгарския му колега Виктор Орбан. Бабиш е категоричен, че Чехия няма да приеме нито един бежанец, дори и сирийски сирачета, преминали нелегално в ЕС: „Защо да трябва да ги приемаме? Имаме си сирачета тук в нашата страна, които трябва да подготвим за живота”. Той отбелязва, че Чехия проявява солидарността си чрез финансова и медицинска помощ, доставяна директно в Сирия и други кризисни зони, предаде Би Ти Ви.", "date": "2018.09.17", "title": "Чехия: Няма да приемем нито един нелегален бежанец, дори сирачета"}
{"url": "https://www.faktor.bg/bg/articles/rumen-radev-edinstveniyat-mi-angazhiment-kam-gl-sekretar-mladen-marinov-e-za-negovoto-osvobozhdavane", "text": "Моят ангажимент е единствено към освобождаване на главния секретар на МВР от поста и искам да се спазва закона. От там нататък решава правителството. Това каза президентът Румен Радев по повод назначаването на новите министри и указа, с който трябва да бъде освободен главен комисар Младен Маринов от МВР. Държавният глава днес присъства на откриването на новата учебна година на Националната гимназия за древни езици и култура „Константин-Кирил Философ”. \"Единственият ми ангажимент към гл. секретар Младен Маринов е за неговото освобождаване. Вчера секретарят по правни въпроси проф. Друмева разясни много точно какви са нормативните изисквания за подписване на един указ. Мисля, че темата е изчерпана. Ние на най-високо ниво трябва да даваме пример за законност и спазване на всички нормативни документи, ако искаме да има законност в държавата\", допълни той. \"След всички проблеми и провали в МВР, премиерът преценява дали това е най-лесният избор за министър. Негово е решението, негова е отговорността\", каза още президентът Радев.  Пред възпитаниците и преподавателите от училището, президентът заяви: „Където и да отидете, каквото и да вършите го правете с мисълта за България\". Държавният глава изказа уважение към българските учители, защото, по думите му, без тяхното вдъхновение, прогресът на обществото е невъзможен. \"На вас, скъпи ученици, пожелавам все така всеотдайно във вашите сърца да гори пламъка на познанието. Нека никога не забравяте, че най-важният урок е, че всички мечти се постигат с любов, много труд, вяра и всеотдайност\", заяви Радев. \"Българският народ от векове предава преклонението пред знанието като най-скъп завет на своите деца. Днес малки и големи ще прекрачат прага на училището за да поемат по пътя към знанието. Аз виждам, че днес тук за нас това е най-истинският празник\", допълни той. \"Искам да пожелая на учениците да бъдат здрави и смело да крачат по необятния път към знанието. Помнете, че каквото и да изберете, най-важното е да не спирате да отстоявате с думи и дела територията на духовността, човечността и достойнството. Където и да отидете, каквото и да вършите го правете с мисълта за България\", заяви още той. \"Днес имаме особена нужда от мъдрост, а тя е закодирана в много поколения преди нас. Вие имате тази благородна мисия - да търсите тази мъдрост на предишните поколения и да я давате на нас, в нашето забързано съвремие\", каза още президентът на Р България. \"Искам да изкажа своето дълбоко уважение към вас - българските учители, защото без вашето вдъхновение прогреса на обществото е невъзможен. На вас скъпи ученици пожелавам все така всеотдайно във вашите сърца да гори пламъка на познанието. Нека никога не забравяте, че най важния урок е, че всички мечти се постигат с любов, много труд, вяра и всеотдайност\", допълни още президентът Радев.", "date": "2018.09.17", "title": "Румен Радев: Единственият ми ангажимент към гл. секретар Младен Маринов е за неговото освобождаване."}
{"url": "https://www.faktor.bg/bg/articles/putin-ne-smyatam-da-se-pensioniram-nyamam-takiva-namereniya", "text": "Прессекретарят на руския президент Дмитрий Песков разказа за разговора на Владимир Путин с шефа на китайската корпорация Alibaba Джак Ма. От това съобщение става ясно, че 65-годишният руски лидер не мисли да напуска поста си като президент, съобщават световните медии.  Според Песков, руският лидер се е срещнал с бизнесмена в рамките на Източния икономически форум и е разговарял с него.  По-рано много издания съобщиха, че 54-годишният Джак Ма ще се пенсионира. Песков е отбелязал, че Путин не е пропуснал възможността да попитам Джак Ма: \"Ще се пенсионирате ли, наистина ли ще го направите след като притежавате такава енергия?\". След това, казва говорителят на Путин, руският президент е споделил на китайския бизнесмен: \"Аз не смятам да го правя, нямам такива намерения\". \"Фактор\" припомня, че по ирония точно в този момент в Русия текат нестихващи антиправителствени протести заради нова пенсионна реформа.", "date": "2018.09.17", "title": "Путин: Не смятам да се пенсионирам, нямам такива намерения!"}
{"url": "https://www.faktor.bg/bg/articles/novini/balgariya/esenta-napomnya-za-sebe-si-v-sledvashtite-15-dni", "text": "През всички работни дни на тази седмица ще е предимно слънчево и без валежи. Няма да има съществена промяна нито на сутрешните, нито на дневните температури. Минималните ще са предимно между 10 и 15 градуса, максималните – между 23 и 28 градуса.  На празничния 22 септември със запад-северозападен вятър ще започне захлаждане. Следобед облачността ще се увеличи и в западните райони ще завали. С настъпването на астрономическата есен на 23 септември, през страната ще премине студен атмосферен фронт. С умерен и временно силен вятър от северозапад, в Източна България от североизток, ще продължи да нахлува студен въздух и в цялата страна ще стане доста по-хладно. Облачността ще е значителна и на много места ще има валежи. В понеделник (24 септември) има условия за значителни количества дъжд. Подобрение на времето ще има в периода 25 – 27 септември. Тогава няма да вали, ще има повече слънчеви часове и температурите малко ще се повишат. През последните дни на месеца пак има вероятност за превалявания.", "date": "2018.09.17", "title": "Есента напомня за себе си в следващите 15 дни"}
{"url": "https://www.faktor.bg/bg/articles/uchiteli-otkazvat-tsvetya-za-da-pomognat-na-bolno-momche", "text": "Учителите на три от големите училища в Търговище призоваха днес, на първия учебен ден, да не им подаряват букети. В съобщение, разпространено в социалните мрежи, те апелират заделените пари за цветя да бъдат дарени за лечението на Християн Христов. Инициативата подеха учители от Второ средно училище „Проф. Никола Маринов”, където Християн е ученик в 12-ти клас. От седемгодишно момчето има нарушена дефекация, част от дебелото му черво е атрофирало, а вече има и увредени нерви на седалището.  През годините семейството на Християн е преминало през десетки лекари – невролози, психолози, гастроентеролози и други, но диагноза така и не била поставена. Накрая получават и отказ за финансова подкрепа и от Фонда за лечение на деца в чужбина. Наскоро лекар от турската клиника „Мемориал” се е съгласил да прегледа Християн, но за целта е нужно първо да бъдат направени редица изследвания след което ще се назначи лечение или хирургична интервенция. Първоначалната сума, която е необходима за изследванията, е 1850 евро, но пари ще трябват и за други изследвания, транспорт, престой. Датата за преглед на Християн е 1 октомври, а семейството не разполага с необходимата сума.  Майката на момчето поде дарителска кампания – кутии за дарения са поставени в редица магазини и обществени места в Търговище, открита е и банкова сметка на името на Християн Ганчев Христов. В дарителската акция могат да се включат и всички желаещи като внесат пари в откритата банкова сметка: Уникредит Булбанк IBAN:  BG19 UNCR 70001523378617 BUC  UNCRBGSF", "date": "2018.09.17", "title": "Учители отказват цветя, за да помогнат на болно момче"}
{"url": "https://www.faktor.bg/bg/articles/koalitsionniyat-savet-mezhdu-gerb-i-op-obsazhda-promenite-v-kabineta", "text": "Коалиционният съвет между ГЕРБ и Обединените патриоти ще обсъжда промените в кабинета. Очаква се коалиционните партньори да се съберат в Министерски съвет, за обсъдят кандидатурата за министър на транспорта, след като предложеният за поста Александър Манолев поиска да се оттегли заради медийни публикации. Гласуването на оставките на министрите на вътрешните работи, на транспорта и на регионалното развитие, както и на новите номинации за министри бе отложено миналата седмица заради липсата на указ от президента Румен Радев, с който освобождава предложения за нов министър на вътрешните работи Младен Маринов от сегашния му пост на главен секретар на МВР.  Оставките на Николай Нанков, Ивайло Московски и Валентин Радев дойдоха след тежката катастрофа край Своге, при която загинаха 17 души.", "date": "2018.09.17", "title": "Коалиционният съвет между ГЕРБ и ОП обсъжда промените в кабинета"}
{"url": "https://www.faktor.bg/bg/articles/novini/svyat/liderite-na-severna-i-yuzhna-koreya-shte-se-sreshtnat-na-18-i-19-septemvri", "text": "Лидерите на Република Корея и КНДР Мун Дже-ин и Ким Чен-ун ще проведат два кръга от разговори утре и вдругиден, съобщи днес на брифинг за журналисти представител на администрацията на президента на Южна Корея. Той уточни, че южнокорейският президент ще пристигне в Пхенян с директен полет от Сеул в 10,00 ч. сутринта (04,00 ч. бълг. време) на 18 септември. Двустранната среща ще се състои през втората половина на деня.", "date": "2018.09.17", "title": "Лидерите на Северна и Южна Корея ще се срещнат на 18 и 19 септември"}
{"url": "https://www.faktor.bg/bg/articles/novini/balgariya/k-valchev-ima-risk-ot-uchilishte-da-otpadnat-60-000-detsa", "text": "\"Около 60 000 деца ще прекрачат за първи път вратите на училищата в цялата страна. От миналата година вече имаме данни за всяко едно дете, което липсва в образователната система. Всички институции работят по тази тема. Около 60 000 са и децата, които са проблемни и има риск да отпаднат от системата\", съобщи просветният министър Красимир Вълчев на днешния първи учебен ден. \"Повече от 8 000 от тях са заминали за чужбина с родителите си. Помагаме на близо 300 български училища в чужбина. Целта е децата там да изучуват и да не забравят родния език\", каза още Вълчев. \"Има недостиг на учители. Темата е важна и в министерството работим ежедневно по нея. В момента началната заплата на малд учител е 860 лв., а от първи януари трябва да стане 920 лв. Най-много голяма липса има при учителите по математика и физика. Трудно е да мотивираме млад учител да работи в по-малко населено място. Правим всичко по силите си и няма да се откажем да работим\", заяви образователният министър.", "date": "2018.09.17", "title": "К. Вълчев: Има риск от училище да отпаднат 60 000 деца"}
{"url": "https://www.faktor.bg/bg/articles/boyko-borisov-pozdravi-uchitelite-uchenitsite-i-roditelite-za-parviya-ucheben-den", "text": "Премиерът Бойко Борисов поздрави учителите,  учениците и родителите за първия учебен ден. В профила си във Фейсбук той написа: \"През новата учебната година пожелавам много здраве, успехи, търпение и мъдрост на всички учители, на техните ученици и на родителите. Честит първи учебен ден!\"", "date": "2018.09.17", "title": "Бойко Борисов: Желая търпение и мъдрост на всички учители, ученици и родители"}
{"url": "https://www.faktor.bg/bg/articles/novini/svyat/v-suvorov-pocherkat-na-ubiystvata-na-litvenko-i-na-skripal-pocherkat-na-edna-i-sashta-vlast", "text": "\"В Съветския съюз имаше различни терористични организации - КГБ имаше своите терористи, ГРУ - също . И те убиваха хора навсякъде-помним убийството на Георги Марков, на Троцки. Но случилото се в Солсбъри прилича повече на престъпление извършено от ГРУ. Но подобно нещо е достатъчно трудно е да се докаже конкретно\", заяви пред Телевизия \"Европа\" бившият офицер от ГРУ Виктор Суворов в интервю за Георги Коритаров. \"Ако в британското правителство нямаха информация нямаше да говорят за това. Британското разузнаване разполага с достатъчно мощен аналитичен апарат. Понякога човек се учудва как е възможно да знаят такива неща, но това е резултат от анализ. Не знам дали имат свои агенти, но имат достатъчно информация\", коментира той твърденията на Лондон, че двама руски агенти на ГРУ са извършили отравянето с нервно-паралитичното вещество \"Новичок\" на бившия полковник от ГРУ Сергей Скрипал и дъщеря му Юлия. \"Убийствата на ГРУ са или незабелязани или достатъчно атрактивни. Или изглежда нещастен случай или е сензационно престъпление, новината, за което обикаля цялата планета. Убийството на Троцки е най-яркото убийство на 20 век. Можеха да го убият по различни начини, но те направиха така, че да сплашат всичките си опоненти и да покажат своята сила. Почеркът на убийствата на Литвенко и на Скрипал-това е един и същ почерк на една и съща власт. Може изпълнителите да са различни - от службата за външно разузнаване или на ГРУ, но става дума за една и съща власт\", категоричен е Суворов. \"Мислех че всичко вече е забравено, но там (в руските спецслужби) нищо не забравят\", заяви той по повод смъртната си присъда, издадена още по времето на Съветския съюз.  \"Веднага след Втората световна война американците използваха ядрено оръжие против Япония, но това беше и предупреждение срещу СССР, намек, че \"ако направите нещо срещу нас, ние можем да го използваме срещу вас\". И в тази ситуация Сталин решава да създаде тези специални части, специални войски, които да се борят срещу ядреното оръжие, срещу средствата, чрез които това оръжие би могло да бъде доставено до СССР. Но неутрализацията на ядреното оръжие е била главната изм задача. Разказвам как спецназ е използван в 56-та година в Унгария, 68-ма в Чехия, 79-та в Афганистан\", разказа Суворов за новата си книга \"Спецназ\", която вече е издадена и на български. \"Смятам, че е възможно връщане на Крим в Украйна. Ще започна с това -цял Сибир, целият Далечен Изток презминава под контрола на Китай. В момента там се провеждат военни учение, хиляди танкове са мобилизирани във военното учения. Срещу кого ще воювате в Далечния Изток-там са само китайците и руснаците? Мисля, че в Русия предстоят много съществени промени и Крим в крайна сметка ще се върне в Украйна\", прогнозира той.", "date": "2018.09.17", "title": "Виктор Суворов: Почеркът на убийствата на Литвенко и на Скрипал - е почеркът на една и съща власт"}
{"url": "https://www.faktor.bg/bg/articles/novini/balgariya/y-fandakova-garantirame-che-nyama-s-parite-na-grazhdanite-da-se-plashta-za-kalpavo-svarshena-rabota", "text": "„При тези огромни проекти няма как да гарантираме, че някой майстор няма да си остави ръцете”, каза столичният кмет Йорданка Фандъкова в предаването „Тази сутрин” по повод сигналите за некачествено извършени ремонти из града. „Това са десетки фирми, стотици хора, които работят на терен. Въвеждаме постоянно нови условия”, коментира още Фандъкова. По думите ѝ общината е успяла да спази ангажимента си едната част от ремонтираните отсечки в столицата да бъдат пуснати за първия учебен ден. Това са бул. „Васил Левски”, бул. „Арсеналски” и отсечката на бул. „България”. Относно сигналите от гражданската организация „Спаси София”, че дърветата на ул. „Граф Игнатиев” са били бетонирани при ремонтните дейности там, Фандъкова коментира, че вече са наложени санкции на изпълнителя, като предстоят и нови. „Една глоба е до 50 хил. лв. – аз поисках максималната санкция”, категорична е Фандъкова. Столичният кмет уточни, че най-късно на 1-2 ноември ще бъде пуснато трамвайното трасе по ул. „Граф Игнатиев”. По думите ѝ най-лесно е да не се прави нищо в столицата и тогава няма да има критики.  „Гарантираме, че няма с парите на гражданите да се плаща за калпаво свършена работа”, допълни Фандъкова, като припомни, че бул. „Дондуков” е излязъл „златен” на изпълнителя заради гаранционни ремонти. „Таблиците на европейската сметна палата ясно показват, че от 2009 г. досега в София има подобрение на въздуха по всички показатели” – така Фандъкова коментира критичен доклад на Сметната палата на ЕС, в който се посочва, че от 2009 г. насам не са взети никакви реални мерки за борба с мръсния въздух. „Много спекулации чух по повод този доклад”, допълни още Фандъкова. Тя коментира, че общината прави всичко възможно да подобри контрола в столицата, за да не се горят отпадъци. „Имаме и пълна готовност да кандидатстваме за подмяна на отоплителните инсталации с по-екологични”, коментира още тя. „Не мисля, че има причини и основания за предсрочни избори”, категорична е Йорданка Фандъкова. По думите ѝ има политически битки относно овакантените министерски кресла, към които няма как да не се подходи сериозно. „На опозицията това ѝ е работата – да създава кризи и да се бори за място. За мен като кмет е важно да има стабилност”, допълни още Фандъкова.", "date": "2018.09.17", "title": "Й. Фандъкова: Гарантираме, че няма с парите на гражданите да се плаща за калпаво свършена работа"}
{"url": "https://www.faktor.bg/bg/articles/novini/svyat/e-radev-s-nakazatelnata-protsedura-pravim-orban-ikona-za-kraynite-natsionalisti-i-kraynata-desnitsa", "text": "Европейският парламент реши да даде зелена светлина на наказателна процедура срещу Унгария, която може да завърши с отнемане на правото на глас на страната. Правителството на Виктор Орбан обмисля да оспори по съдебен път това решение.  \"При нас вота не беше на групата, имахме право на свободен вот, поне така реши ЕНП. Но в деня, в който председателя на ЕК - Юнкер заяви, че Европа е на националните суверенитети и че заедно сме силни, ние разединихме Европа и то по една много важна тема, каквато е миграцията\", заяви евродепутатът от ЕНП-ГЕРБ Емил Радев. По думите на Радев от години няма единна европейска позиция за справяне с нелегалната миграция и с бежанците.  \"Трябва единно европейско решение за този огромен за ЕС проблем\", категоричен е Радев. \"Трябва да намерим обща европейска политика, а не по този начин - като лишаваме една държава от правото на глас по такъв важен проблем какъвто е миграцията, няма да успеем да обединим Европа. По този начин правим Орбан икона за крайните националисти и крайната десница\", смята той. \"Аз съм категорично против бежанския процес и миграционните движения в ЕС, те не са само в ЕС, да бъдат представяни като универсално плашило. Далеч по-многопластови са проблемите в Унгария. Това не е срещу унгарския народ, а срещу едно правителство, което се ръководи от Виктор Орбан\", заяви от своя страна евродепутатът Илхан Кючук от ДПС-АЛДЕ.", "date": "2018.09.17", "title": "Е. Радев: С наказателната процедура правим Орбан икона за крайните националисти и крайната десница"}
{"url": "https://www.faktor.bg/bg/articles/novini/balgariya/ekspert-prezidentat-se-opitva-da-se-pozitsionira-kato-treti-politicheski-tsentar-izvan-institutsiyata", "text": "„В рамките на тази седмица мисля, че ще бъдат гласувани оставките на тримата министри. Ако има смяна на още министри, това ще бъде ситуационно, а не целенасочено действие. Това удължаване на ситуацията трупа негативи за управляващите“, заяви пред БНР Евелина Славкова от Изследователски център „Тренд“.  По думите ѝ в момента няма нагласа за предсрочни избори.  Славкова заяви, че БСП не се възприема от хората като алтернативата, която може да застане начело на държавата и независимо от всички сътресения и скандали между ГЕРБ и БСП има разлика от 3-4%.  „Това, което можем да отбележим, е опитът на президента да се позиционира много по-ярко като политически играч. Видно е, че президентът се опитва да се позиционира като трети политически център извън институцията. Този диалог между президента и премиера ще продължи да бъде остър, а такъв тип изненади като тази с неподписания указ за освобождаване на Младен Маринов като главен секретар на МВР може да се наблюдават и в бъдеще“, прогнозира тя.  По думите ѝ с изказването си, че няма алтернатива за предсрочни избори, президентът нанася удар на БСП.  Славкова отбеляза, че информацията за номинацията на Маринов за нов вътрешен министър е излязла първо в медиите, а не от президентството. „Това от една страна може да бъде прочетено като опит за политически ход от страна на ГЕРБ. От друга страна може да бъде прочетено като липса на комуникация между институциите“, завърши тя.", "date": "2018.09.17", "title": "Експерт: Президентът се опитва да се позиционира като трети политически център извън институцията"}
{"url": "https://www.faktor.bg/bg/articles/novini/svyat/64-veche-sa-zhertvite-na-manghut-15-na-uragana-florans", "text": "Най-малко 64 са жертвите на стихията на Филипините, двама души са загинали в Китай. Около 40 души са в неизвестност. Наводнения и ветрове, достигащи до 200 километра в час допълнително усложняват обстановката. Стихията удари и Хонгконг вчера, където бяха ранени повече от 200 души. Ураганът \"Флорънс\" причини огромни наводнения и отне живота на 15 души в американския щат Северна Каролина. Около милион домакинства в щата са без ток.  Рекордните поройни валежи, създават бедствено положение в двете Каролини. Очаква се допълнително да се повишат нивата на реките и е много възможно те да прелеят през следващите дни и да предизвикат опасни свлачища. Кметът на Ню Берн, Северна Каролина, Дан Аутлоу каза, че е наложил вечерен час. Все още има 30 основни пътни артерии, които са непроходими, 4200 домове и повече от 300 бизнес сгради са разрушени, а 6000 жители на селището са без ток. 1 200 души са настанени в приюти, поради бурята. Много от реките в района \"увеличават нивото си с напредването на времето и има опасност от срутването на дървета поради тежките условия. Бурята \"принуди хората да останат блокирани без възможност за присвижване”. Спешни екипи се опитват да възстановят захранването в откъснатите места. \"Флорънс\" се движи бавно, но се очаква още дъжд, който да изсипе по пътя си в западната част на Северна Каролина и в югозападната част на Вирджиния.", "date": "2018.09.17", "title": "64 вече са жертвите на \"Мангхут\", 15 - на урагана \"Флорънс\""}
{"url": "https://www.faktor.bg/bg/articles/svideteli-karlos-kontrera-vilnya-v-metroto", "text": "Възрастна жена  стана жертва на общинския съветник от ВМРО Карлос Контрера в метротостанция \"Сердика\", разказаха свидетели пред Нова тв. Той брутално ритал багажа й, започнал да блъска и дърпа жена, която я защитила.  Твърдя, че видимо е бил в нетрезво състояние. 87-годишната Дора Николова в момента няма жилище и оставила багажа си стълбите, когато общинският съветник се се появил  и започнал да рита багажа й.  \"Бяхме на метростанция \"Сердика\" към 20:30 ч. в петък вечерта. Една баба ни помоли да й помогнем с багажа й, тъй като й тежеше. Докато разговаряхме с нея, Карлос Контрера слизаше надолу по стълбите и беше във видимо нетрезво състояние. Той се държеше доста нагло. Каза, че този багаж пречи\", разказа Ивелина Пламенова, която е станала свидетел на случилото се.  „Попитах го кой е, защо си позволява това? Започна да ме влачи тук под мишница, каза ми: „Сега ще видиш кой съм”. И аз му казвам: „Вие какво, полицай ли сте?” Той ми казва: „Аз съм полицай! Сега ще ви покажа!”, разказва Ирина Кръстева. . След това тя е помолила жената от билетния център да извика 112 и веднага на място са се отзовали полицаи. Пред тях той също се е държал високомерно. Жалба срещу Контрера е подадена в 3 РПУ. От пресцентъра на ВМРО отказват коментар, а самият Контрера обяви във фейсбук, че жените, станали свидетели на случилото се са джендър активисти. Те категорично отрекоха това и дори обявиха, че чак след това са разбрали кой е всъщност той.", "date": "2018.09.17", "title": "Свидетели: Карлос Контрера вилня в метрото"}
{"url": "https://www.faktor.bg/bg/articles/netanyahu-izrael-postoyanno-deystva-za-da-poprechi-na-vragovete-si-da-se-sdobiyat-s-usavarshenstvani-orazhiya", "text": "Израелският премиер Бенямин Нетаняху заяви, че страната му постоянно действа, за да попречи на враговете си да се сдобият с усъвършенствани оръжия, ден след ракетен удар по летището на Дамаск, който сирийските власти приписаха на Израел, предаде Франс прес.     \"Израел постоянно действа, за да попречи на враговете си да се сдобият с усъвършенствани оръжия. Нашите червени линии са по-ясно очертани от всякога и решимостта ни да налагаме спазването им е по-силна от всякога\", заяви Нетаняху на заседание на правителството.     Израелските власти отказаха официално да потвърдят или отрекат информацията на сирийската държавна агенция САНА, че вчера са били изстреляни израелски ракети по международното летище на Дамаск. Агенцията се позова на военен източник и не съобщи да е имало жертви или материални щети.     Днес израелският министър на вътрешната сигурност Гилад Ердан повтори пред държавното радио, че Израел действа, \"за да попречи на иранско военно разполагане в Сирия\", без обаче да потвърди дали Израел стои зад обстрела на летището на Дамаск.     Той добави, че Израел действа и срещу \"доставките на усъвършенствани оръжия\" за ливанското движение Хизбула, което е съюзник на Иран и като него участва в сирийската война на страната на президента Асад.     Нетаняху направи изказването си два дни преди израелския Ден на прошката Йом Кипур и спомена по този повод войната от 1973 г., когато армиите на Египет и Сирия внезапно атакуваха Израел на два фронта.     \"Когато опасността беше на прага ни, политическото ни ръководство направи ужасна грешка, като не разреши превантивна атака. Никога повече няма да допуснем такава грешка\", предупреди израелският премиер.", "date": "2018.09.17", "title": "Нетаняху: Израел постоянно действа, за да попречи на враговете си да се сдобият с усъвършенствани оръжия"}
{"url": "https://www.faktor.bg/bg/articles/novini/balgariya/slanchev-ponedelnik-temperaturi-da-29-gradusa", "text": "Днес ще преобладава слънчево време. След обяд ще има временни увеличения на облачността, но ще остане почти без валежи. Ще духа до умерен североизточен вятър и с него температурите слабо ще се понижат. Минималните температури ще са от 10-12 градуса в котловините на Западна България до 17-19 градуса в източните райони от страната. Максималните температури ще са предимно между 24 и 29 градуса, съобщават от НИМХ-БАН.", "date": "2018.09.17", "title": "Слънчев понеделник, температури да 29 градуса"}
{"url": "https://www.faktor.bg/bg/articles/novini/balgariya/koy-shte-e-noviyat-transporten-ministar", "text": "Кой ще бъде новият кандидат за поста на транспортния министър – очаква се това да стане ясно на насрочения за днес съвет на управляващата коалиция. Той ще бъде от квотата на ГЕРБ, от която са и тримата министри в оставка. Ивайло Московски, Валентин Радев и Николай Нанков подадоха оставка след тежката катастрофа край Своге в края на август, при която загинаха 17 души. За постовете им премиерът Бойко Борисов номинира съответно Александър Манолев, Петя Аврамова и Младен Маринов. Манолев се оттегли заради по думите му целенасочена кампания, която цели да го злепостави. Обявено бе още, че за мястото му се обсъждат нови две кандидатури, които са на хора от транспортния бранш.", "date": "2018.09.17", "title": "Кой ще е новият транспортен министър?"}
{"url": "https://www.faktor.bg/bg/articles/novini/svyat/opasnostta-ot-impiychmant-nadvisva-nad-donald-tramp-sled-priznaniyata-na-manafort", "text": "Спекулациите относно импийчмънта на президента на САЩ Доналд Тръмп ескалират във Вашингтон, след като бившият председател на предизборния щаб на държавния глава Пол Манафорт взе решение да си сътрудничи с разследващите, пише британският вестник The Guardian, цитиран от \"Фокус\". Манафорт се призна за виновен по две обвинения в петък сутринта и постигна споразумение, съгласявайки се да сътрудничи на специалния прокурор Робърт Мюлер и неговото разследване за руска намеса в изборите от 2016 година. Споразумението определя, че Манафорт трябва да предаде редица документи и да разкрие пред разследващите за „участието си и информацията относно всички криминални дейности“. Политическите предавания в неделя бяха напълно доминирани от разговорите за нарастващата опасност за Тръмп след драматичния момент на Манафорт в съда. Адам Шиф, водещият демократ в комисията за разузнаване към Камарата на представителите, заяви в предаването „Среща с пресата“ по „NBC“: „Манафорт е на кръстопътя на редица пагубни интереси. Имате сина на президента, който се опитва да получи клевети от руснаците в „Trump Tower“, имате и самия президент, който пита руснаците за клевети относно Хилари Клинтън в публично изявление. Имате и Манафорт, който се опитва да вземе пари от своя руски олигарх… имате руснаците, които искат да имат връзка с кампанията на Тръмп, те искат да му помогнат да бъде избран. Всички тези интереси се засичат с Пол Манафорт, така че най-общо казано искаме да знаем какво може да ни каже той – дали нещо от това е било доведено до край. Той се опитва да вземе парите, а те мръсотията. Руснаците се опитват да помогнат на Тръмп. Имало ли е среща на главните мозъци? Това отива до центъра на съглашателството или конспирационния въпрос“. Шиф добави: „Манафорт е ключова фигура, която ще ни помогне да разплетем възела и да разберем дали това е било най-невероятната нишка от малко вероятни случайности или дали това е било активна конспирация“.", "date": "2018.09.17", "title": "Опасността от импийчмънт надвисва над Тръмп, след признанията на Манафорт"}
{"url": "https://www.faktor.bg/bg/articles/novini/balgariya/60-000-parvoklasnitsi-shte-vlyazat-dnes-v-klasnite-stai", "text": "Начало на новата учебна година – днес тя започва за 680 хил. ученици от цялата страна. От тях близо 60 хил. са първокласниците, които ще прекрачат прага на класната стая. Педагогическият персонал възлиза на около 89 хил. души – учители възпитатели, психолози, директори на възпитателни институции. От образователното ведомство уточниха, че 13 училища са закрити или слети. Много деца обаче са в риск от отпадане от образователната система. Те не са открити от мобилните екипи на адресите им, или не посещават редовно училище.", "date": "2018.09.17", "title": "60 000 първокласници ще влязат днес в класните стаи"}
{"url": "https://www.faktor.bg/bg/articles/novini/svyat/v-sarbiya-arestuvaha-220-dushi-za-ikonomicheski-i-kriminalni-prestapleniya", "text": "Служители на министерството на вътрешните работи на Сърбия са задържали 220 души през последните няколко дни по подозрения в икономически и криминални престъпления, съобщи министърът на вътрешните работи Небойша Стефанович. Задържаните са заподозрени в нанасяне на щети на бюджета на Сърбия за милиони евро, е заявил министърът, цитиран в прессъобщение. Той е съобщил също, че при няколко спецоперации са били иззети 36 единици огнестрелно оръжие, включително пет автомата и голямо количество патрони.", "date": "2018.09.17", "title": "В Сърбия арестуваха 220 души за икономически и криминални престъпления"}
{"url": "https://www.faktor.bg/bg/articles/politsiyata-solsbari-novichok-ne-e-prichina-za-meditsinskiya-intsident-v-grada", "text": "Новичок беше изключен като причина за \"медицинския инцидент\" в ресторант в Солсбъри снощи, предаде Ройтерс.     Районът около ресторанта беше отцепен, след като на двама души - мъж на около 40 години и жена около 30-те, им прилошало, докато вечеряли.      По-късно полицията на графство Уилтшър съобщи, че двамата са изследвани в окръжната болница в Солсбъри поради опасения, че са били \"изложени на действието на неизвестно вещество\".      \"Сега можем да потвърдим, че няма нищо, което да сочи, че веществото е новичок\", заяви говорителка на полицията, цитирана от Ройтерс. По думите й на този етап още не е ясно дали е извършено престъпление и разследването продължава. Двамата остават в болницата под наблюдение. Единият от тях е руски гражданин, съобщи телевизия \"Скай нюз\", като се позова на собствени източници.", "date": "2018.09.17", "title": "Полицията в Солсбъри: Новичок не е причина за \"инцидент\" в града"}
