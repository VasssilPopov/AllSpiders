{"url": "http://www.faktor.bg/bg/articles/novini/svyat/shvetsiya-e-protiv-voenni-deystviya-v-siriya", "text": "Швеция, която е непостоянен член на Съвета за сигурност на ООН, заяви, че е против военни акции срещу Сирия, имайки предвид, че такова действие би било нарушение на международното право. \"Това, което сирийският народ иска и от което има нужда, е мир и справедливост, а не по-нататъшни военни ескалации или безнаказаност\", каза пред репортери шведският посланик в ООН Олоф Скоог, предаде АФП.  \"Нека това също да бъде отговор на планираните военни интервенции. Каквото и да се случи сега, трябва да бъде в съответствие с международното право\", каза шведският посланик. Предупреждението постави началото на нов сблъсък в Съвета за сигурност относно законосъобразността на военните действия, които вероятно ще бъдат осъществени без мандат на ООН. Швеция е член на Европейския съюз заедно с Великобритания и Франция, но не е част от НАТО.", "date": "2018.04.11", "title": "Швеция е против военни действия в Сирия"}
{"url": "http://www.faktor.bg/bg/articles/novini/balgariya/bzns-samo-s-ravnopostavenost-noviyat-proekt-demokratichna-balgariya-ima-shans-za-uspeh", "text": "Часове преди  \"Да, България\", ДСБ и \"Зелените\" да обявят в четвъртък, 12 април новата формация \"Демократична България\", БЗНС на Николай Ненчев излезна с политическа позиция. Ето пълния й текст: „БЗНС вярва, че само чрез  единство и единодействие на демократичните сили в България може да бъде постигнато благоденствие и устойчиво евроатлантическо развитие. Ние, както в миналото така и днес, приветстваме всяко усилие за обединение на демократичната общност в България и полагаме всички необходими усилия за осъществяването му! БЗНС намира близост в политическите програми и позиции на ДСБ, \"Да,България\", ПП \"Зелените\" и ДЕОС,  благодарим за доверието и желанието им да бъдем учредители и част от проекта „Демократична България“.  За нас моралът, националният идеал, демократичното начало и вярата в доброто  винаги са били основополагащи принципи. Вярваме, че те могат да се постигнат и да бъдат устойчиви само при пълно зачитане и равнопоставеност между политическите субекти съставляващи новия политически проект. ПП на БЗНС се обърна към всички свои Областни и Общински организации да разгледат и да се произнесат по проекто-споразумението за учредяване на обединението „Демократична България“ на заседанието на Управителния съвет на БЗНС на 12.05.2018 г.” се казва в позицията. ", "date": "2018.04.11", "title": "БЗНС: Само с равнопоставеност новият проект „Демократична България” има шанс за успех"}
{"url": "http://www.faktor.bg/bg/articles/novini/svyat/tereza-mey-vsichki-indikatsii-sochat-che-asad-e-otgovoren-za-varvarskiya-akt-v-duma", "text": "Всички индикации сочат, че сирийските власти са отговорни за химическата атака в сирийския град Дума. Такива шокиращи атаки не могат да останат ненаказани, заяви днес британският премиер Тереза Мей, цитирана от Ройтерс. Говорейки пред репортери в Бирмингам, тя нарече случилото се в събота в Дума \"шокиращ и варварски акт\". \"Ние започваме бързо да се ориентираме какво се е случило там. Всички индикации сочат, че сирийският режим е отговорен за това, и ще работим заедно с най-близките ни съюзници, за да решим какво да направим, за да може виновниците да понесат своята отговорност, а също и за да предотвратим хуманитарни катастрофи от използване на химически оръжия в бъдеще\", посочи Мей. На въпрос дали ще свика британския парламент по въпроса, премиерът избягна директен отговор.  Лидерът на основната опозиционна сила, лейбъристите, Джереми Корбин призова парламентът да има думата за евентуални военни действия в Сирия, предаде БТА, цитирайки Ройтерс. Корбин определи ситуацията в Сирия като много сериозна и се обяви за политически процес за слагане на край на конфликта.", "date": "2018.04.11", "title": "Тереза Мей: Всички индикации сочат, че Асад е отговорен за \"варварския акт\" в Дума"}
{"url": "http://www.faktor.bg/bg/articles/novini/balgariya/vdigat-zaplatite-na-nadziratelite-kray-na-protestite", "text": "Увеличение на заплатите и край на протестите. Това е резултатът от продължилите 5 часа преговори между ръководството на Министерство на правосъдието и синдикатите в системата, които се договориха как да бъдат разходвани отпуснатите допълнително от правителството 15 млн. лв. По 88 лв. към основното възнаграждение ще получат близо 4000 служители на затворите със задна дата от 1 март, обяви Цецка Цачева, цитирана от Канал3. Повишението на заплатите ще бъде за 1149 служители на ГДО и за 2884 служители на ГДИН, съобщи Цачева. Председателят на синдиката на служителите на затворите Христо Илков обяви, че предстои да запознае УС на синдиката с договореното в правосъдното министерство и да бъде обявено окончателното решение за прекратяване на протестните действия. Последният протест на надзирателите се състоя вчера пред Софийския затвор. Протестиращите настояваха за подобряване на условията на труд и за увеличение на заплатите. Затворниците имат повече права от задължение, пък подкрепиха подчинените си директорите на затвори на национално съвещание при министър Цачева вчера, на което бяха набелязани спешни мерки в посока на исканията на протестиращите и подобряване на положението в системата. Цачева пък се ангажира да настоява пред правителството за повече пари в системата, включително и за обезпечаване на служителите в затворите с технически средства.", "date": "2018.04.11", "title": "Вдигат заплатите на надзирателите, край на протестите"}
{"url": "http://www.faktor.bg/bg/articles/zhelyaz-andreev-progovori-pred-bi-ti-vi-nyakoy-se-opitva-da-si-izmie-ratsete-s-men", "text": "Някой иска да си измие ръцете с мен. Това заяви пред Би Ти Ви Желяз Андреев, който беше задържан на 7 април в родния си град Добрич по искане на прокуратурата в Маями. Арестът е във връзка с водено разследване във Флорида срещу 11 души, които са обвинени, че са нарушили ембаргото за търговия на САЩ със Сирия. „Моите задължения бяха елементарни – просто трябваше да провеждам ежедневни телефонни разговори с клиентите и да им изпращам имейли с нашата оферта. Не съм подписвал документи, не съм знаел за търговия с авиочасти с двойна употреба. Нашите задължения бяха да продаваме на търг части за цивилната авиация”, казва младият мъж. Желяз мъж все още няма отговор на въпроса кой точно иска да си измие ръцете с него. Той очаква подкрепата на обществото. Всеки млад българин може да изпадне в тази ситуация, коментира 29-годишният мъж. Днес съдът в Добрич реши той да бъде освободен. Магистратите замениха ареста с мярка за неотклонение подписка. Според съда опасността Желяз да се укрие или да извърши друго престъпление до депозиране на молбата за екстрадцията му е изключително ниска. Той има постоянна работа по трудов договор и не е напускал страната. Съдът отчита и че младият мъж сам се е явил в полицията, без да е бил призоваван. Според близките на Желяз, тепърва им предстои по-тежкото – да не се стигне до екстрадирането му в Съединените щати. Решението на съда може да бъде обжалвано в три дневен срок. От прокуратурата заявиха за bTV, че все още нямат решение дали ще го направят. Утре в София и Добрич ще има протести срещу евентуално екстрадиране на Желяз.", "date": "2018.04.11", "title": "Желяз Андреев проговори пред Би Ти Ви: Някой се опитва да си измие ръцете с мен"}
{"url": "http://www.faktor.bg/bg/articles/hrabrata-chistachka-pognala-izbyagalite-zatvornitsi-pitah-gi-zashto-strelyat-te-mi-kazaha-da-se-maham", "text": "„Питах ги защо стрелят и исках да излязат хора, за да ги видят, а може би и да ги хванат. Те ми казаха да се махам.\" Това разказа пред Нова телевизия храбрата чистачка, погнала избягалиге затворници в Софийския затвор. Христина Александрова продължава да е медийна звезда и днес, въпреки че от бегълците няма следа.  Христина си спомня, че в деня на бягството се готвела да застъпи втора смяна. Взела си кафе от служебната лафка до входа на затвора, когато единият от рецидивистите открил стрелба срещу постовия. Жената се насочва към входа, опитвайки се да види накъде ще тръгнат бегълците Владимир Пелов и Радослав Колев. Започнала да крещи и да ги гони.  \"Исках да излязат хора, за да ги видят, а може би и да ги хванат“, разказа Александрова.  Когато бегълците й казали да се маха, се стреснала. „Тогава се уплаших и все едно нищо не съм виждала. Притъмня ми. Разтреперих се и веднага се върнах, а колеги излязоха навън“, спомня си хигиенистката. Тя работи в затвора от четири години.", "date": "2018.04.11", "title": "Храбрата чистачка, погнала избягалите затворници: Питах ги защо стрелят, те ми казаха да се махам"}
{"url": "http://www.faktor.bg/bg/articles/rumen-radev-izprati-saboleznovaniya-na-alzhirskiya-si-kolega-za-samoletnata-katastrofa-s-257-zhertvi", "text": "Президентът Румен Радев изрази съболезнования до президента на Алжир Абделазиз Бутефлика за жертвите при трагичната самолетна катастрофа, при която загинаха най-малко 257 души.   Радев изразява съпричастност към болката и скръбта на семействата и близките на загиналите.   Както БЛИЦ съобщи, пътнически самолет се е разбил в Алжир. Самолетът се е разбил малко след излитането си от военновъздушната база в град Буфарик, която се намира на 30 километра югозападно от столицата Алжир, близо до Средиземно море в северната част на страната. Машината се е отправяла към град Бешар в югозападната част на страната, близо до границата с Мароко.   Министерството на отбраната на Алжир излезе с изявление, в което се посочва, че причината за катастрофата засега не е ясна и че е започнало разследване.   Президентът на Алжир Абделазиз Бутефлика обяви тридневен траур в памет на 257-те загинали в катастрофата. Той нареди да бъде отслужена специална молитва за жертвите, предимно членове на армията и техните семейства, съобщават местните медии.", "date": "2018.04.11", "title": "Румен Радев изпрати съболезнования на алжирския си колега за самолетната катастрофа с 257 жертви"}
{"url": "http://www.faktor.bg/bg/articles/izteche-srokat-v-koyto-tramp-obeshta-da-vzeme-reshenie-dali-shte-napada-siriya", "text": "Изтече срокът, в който президентът на САЩ Доналд Тръмп обеща да вземе решение за използване на военна сила срещу властите в Сирия.  В понеделник той заяви, че ще му трябват 24-48 часа, за да се ориентира дали да нанесе удар във връзка със съобщенията за използване на химическо оръжие в Дума. Тогава на въпрос на журналист за това дали все пак няма някакви съмнение кой е прибегнал до химическо оръжие в Сирия , президентът отговори: „Не, в Дамаск казват, че те не са съпричастни към това. Според мен няма в какво да се съмняваме, но генералите ще изяснят всичко.” „Дали това е Русия, дали Сирия, дали Иран, дали всички заедно са направили това, ще изясним. Не можем да разрешим да се извършват такива злодеяния”, добави Тръмп. Според американските медии, Пентагонът вече е представил на Тръмп за разглеждане няколко варианта за провеждане на военна операция срещу Дамаск. В сряда сутринта президентът написа на профила си в Туитър: „Русия обеща да свали всички ракети, пуснати срещу Сирия. Приготви се, Русия, защото те ще долетят – добри, нови и умни.” Според местни анализатори, по този начин Тръмп е реагирал на предупрежденията от Москва за сериозни последствия при евентуален удар на САЩ по Сирия, ако в хода на такава операция пострадат и руски граждани. Началникът на Пентагона Деймс Матис съобщи в сряда, че анализът на данните за предполагаемо използване на химически оръжия в Дума още продължава. „Както и преди поставяме оценка на получените от разузнаването данни и все още работим над тях”, по този начин Матис отговори на въпрос на журналист дали има достатъчно доказателства за това президентът на Сирия Башар Асад в използването на отровни вещества в Дума. Матис отново повтори, че Пентагонът има варианти за нанасяне на удари по редица обекти в Сирия, ако бъде взето решение за това от президента Доналд Тръмп. В понеделник наалникът на администрацията на САЩ заяви, че в следващите 24-48 часа ще се вземе решение дали ще се използва военна сила срещу властите в Сирия. Този срок вече изтече. С твърдението, че на 7 април в сирийския град Дума е било използвано химическо оръжие, излязоха редица неправителствени организации, сред които „Белите каски”. В руското външно министерство нарекоха това съобщение „информационен боклук”. А от Министерство на отбраната на Русия заявиха, че „Белите каски” не се явяват достоверен източник на новини и разпространяват изфабрикувана информация. Представители на руския Център за примирие на враждуващите страни проведе на 9 април изследване в Дума, но не намери там следи от използване на химическо оръжие.", "date": "2018.04.11", "title": "Изтече срокът, в който Тръмп обеща да вземе решение дали ще напада Сирия."}
{"url": "http://www.faktor.bg/bg/articles/zukarbarg-v-kamarata-na-predstavitelite-kato-na-razstrel", "text": "Данните на основателя на Facebook Марк Зукърбърг били обработвани от скандалната компания Cambridge Analytica. Това призна самият създател на социалната мрежа в изслушването пред Комисиите по търговия и енергетика на Камарата на представителите на Конгреса. Той не уточни дали е инсталирал приложението \"This Is Your Digital Life\", или това е направил негов приятел. Чрез това приложение професор Алекс Коган събираше данни от потребители на Facebook, с чиято помощ Cambridge Analytica създаде алгоритъм за трагетиране, който се използва с цел психологическо въздействие на политически теми. Зукърбърг отговаряше с часове на въпросите на конгресмените. Той започна изложението си с поредно извинение за случая с Cambridge Analytica и обеща да въведе промени във Facebook, които да ограничат използването на данни на потребителите. Конгресмените пък му отвърнаха, че мрежата е пораснала, но без да настъпи зрялост.", "date": "2018.04.11", "title": "Зукърбърг в Камарата на представителите - като на разстрел"}
{"url": "http://www.faktor.bg/bg/articles/novini/svyat/strelyaha-po-avtobus-s-ruski-zhurnalisti-na-vrashtane-ot-iztochna-guta", "text": "Неизвестни лица са обстреляли автобус с руски журналисти в Сирия. Трима души са ранени, съобщи руското министерство на отбраната, цитирано от ТАСС. Автобусът с руските журналисти се връщал тази вечер след подготовка на репортаж за положението в Източна Гута, когато неизвестни лица открили по него огън от стрелково оръжие. В Сирия стреляли по бременни, 90% от жертвите - цивилни Британски лекар, работил пет седмици в болница в северната част на Сирия, заяви пред вестник \"Таймс\", че в страната умишлено са вземани... Прочети повече С леки рани на краката са кореспондентът на тв канала НТВ Алексей Ивлев, операторът на канала \"Россия 1\" Михаил Виткин и операторът на тв канала \"Звезда\" Владислав Додонов. Лекари от руския Център за помирение на враждуващите страни в Сирия незабавно са оказали на място цялата необходима помощ на всички журналисти и няма опасност за живота им. В момента пострадалите журналисти се евакуират в болница за продължаване на необходимото лечение.", "date": "2018.04.11", "title": "Стреляха по автобус с руски журналисти на връщане от Източна Гута"}
{"url": "http://www.faktor.bg/bg/articles/obshtestvo/ulitsata/eto-go-zatvornika-izbyagal-ot-plovdivskiya-zatvor", "text": "Наркопласьорът Георги Танчев - Манджата е избягал от обекта, на който работи, като е излъгал, че отива на среща със сестра си.  42- годишният затворник излежава едногодишна присъда за разпространение на наркотици и съдът е постановил тя да бъде изтърпява в затворническо общежитие при общ режим, съобщава \"Трафик\". Съгласно Закона за изпълнение на наказанията и задържането под стража, лишените от свобода, изтърпяващи наказание при първоначален „общ“ режим, могат да полагат труд на външни обекти. Георги Т. е бил приведен в ЗООТ „Хеброс“ на 9 март 2018 г. До момента той е бил осъждан многократно за престъпления против собствеността и притежаване на наркотични вещества. Манджата и още 8 затворници работели в мандра в Прослав. На обекта нямало охрана, тъй като такава се изисква ако работят повече от 9 души.  Към 15 часа мъжът помолил отговорника на мандрата да отиде до близкия паркинг, където го чакала сестра му. Умилостивил го с тъжна семейна история и излязъл. Повече не се върнал. В края на работното време, около 5 часа, от фирмата се обадили в заотвора и съобщили, че Танчев липсва. При проверката се оказало, че Манджата всъщност няма сестра.  Вижте още новини от България и света  Създадена е организация за издирването му. Под ръководството на Районна прокуратура-Пловдив се извършват активни процесуално-следствени действия и оперативни мероприятия за издирване на Танчев. Предвиденото от закона наказание, за престъпление по чл. 297 ал. 1 от Наказателния кодекс, е до три години „лишаване от свобода“.", "date": "2018.04.11", "title": "Ето го затворника, избягал от Пловдивския затвор"}
{"url": "http://www.faktor.bg/bg/articles/advokat-markovski-ima-vazmozhnost-nasheto-momche-da-ne-bade-ekstradirano-v-sasht", "text": "„Има възможност Желяз Андреев да не бъде екстрадиран в Америка. Дали ще бъде екстрадиран или не, зависи от Окръжния съд в Добрич и от Варненския апелативен съд. Те преценяват дали има основание да бъде екстрадиран. Тук не се преценява дали Желяз е виновен или не, защото това се преценява от съда в Америка”, коментира по Нова тв адвокат Марин Марковски. „Прокуратурата казва, че Желяз е извършил фалшифициране на документи и контрабанда, което не е вярно. За да направи държавното обвинение искане за задържането на Желяз Андреев в рамките на 60 дни, е написала нещо, което го няма в молбата за екстрадация. Прокуратурата е вкарала в обвинението престъпление, за което няма данни, защото и молбата за екстрадация още не е пристигнала”, добави адвокат Марин Марковски. По думите му шефовете на компанията са араби. „Те са били екстрадирани в Америка и са получили по спогодба около 13 до 15 месеца лишаване от свобода. Законодателството на Америка е доста гъвкаво и позволява да се прецени всеки случай индивидуално. Но това не значи, че нашето момче трябва да отиде там”, успокои адвокатът. Семейството на Желяз обаче е притеснено от задържането, обвиненията срещу него и опасността той да бъде екстрадиран в Америка. „Звучаха ми невероятно обвиненията срещу сина ми. Предлогът, под който го привикаха беше, че бил свидетел на ПТП. В полицията отидохме заедно. Аз присъствах на задържането му”, разказва Мариела Денчева, майка на Желяз Андреев. И разказва, че Желяз заминал за София, за да учи в университета. Чрез онлайн сайт за работа си намира работа в голяма американска компания. Започва работа там през 2013 г. и напуска през 2016 г., година преди компанията да закрие дейността си на територията на България. Впоследствие, Желяз си намира работа в европейска авиокомпания, където строго забранено било да се извършва търговия с ембаргови стоки.", "date": "2018.04.11", "title": "Адвокат Марковски: Има възможност нашето момче да не бъде екстрадирано в САЩ"}
{"url": "http://www.faktor.bg/bg/articles/ministerstvoto-na-turizma-otkri-otvoren-telefon-za-signali-za-nerednosti-v-hoteli", "text": "Министърът на туризма Николина Ангелкова коментира в сутрешния блок на Нова телевизия случаите с хотелите в  с. Чифлик и във Велинград. Припомняме, че клиенти се оплакаха от 3-звездния спа хотел край Чифлика, след като получили стая в мазето, нощувка при минусови температури и мръсотия срещу 180 лева на вечер. Другият, добил популярност проблем, беше с по-претенциозен хотел във Велинград. Клиентите се оплакват от ниска хигиена в стаите, повредено оборудване и липса на адекватно обслужване. Те смятат, че обстановката не отговаря на изискванията за 4-звезден обект за настаняване и настояват да бъдат компенсирани разходите им. Туристи се оплакаха от лошите условия – изцапани чаршафи, измъкнат контакт, изгорена лампа, счупен душ и други.  Ангелкова обясни, че причината според нея е липсата на достатъчен контрол от КЗП. Тя обясни, че именно Комисията трябва да прави проверки на хотелите и да подава сигнали в министерството. Според сега действащото законодателство министерството трябва да категоризира един хотел при постъпване на молба за това и след 5 години да го прекатегоризира като направи проверка. В рамките на тези пет години обаче именно КЗП, обясни тя, трябва да проверява хотелите.  „Комуникацията с КЗП е неудовлетворителна“, категорична е министър Ангелкова. Основните проблеми, призна тя, са с 3-звездните хотели. \"За този кошмарен хотел в Чифлика още не сме получили сигнал от Комисията за защита на потребителите. За отнемане на звезди от категорията чакаме становище от КЗП. Но от 4 април целият хотел е затворен\", поясни министърът. От 10 април към министерството е отворен специален телефон за сигнали за нередности в хотели, тъй като директната връзка с потребители е най-добрият начин за откриване и решаване на проблеми. Николина Ангелкова съобщи още, че се очаква един наистина добър летен сезон и прогнозира значителен скок на туристите у нас това лято.", "date": "2018.04.11", "title": "Николина Ангелкова скастри КЗК: За кошмарния хотел край Чифлика още не сме получили сигнал"}
{"url": "http://www.faktor.bg/bg/articles/koshlukov-chudya-se-dali-da-ne-napravim-stani-bogat-na-stani-za-smyah", "text": "\"Чудя се дали да не прекръстим „Стани богат\" на „Стани за смях“. Това написа не кой да е, а самият програмен директор на БНТ Емил Кошлуков в профила си във фейсбук и своеобразно заби нож в гърба на шоуто.  Напоследък предаването е обект на много критики, като на мушката е взет и новият водещ Михаил Билалов. Все повече се коментира и неграмотността на участниците.  Постът на  Кошлуков предизвика много коментари от бивши и настоящи кадри на  БНТ.  \"Не съм го гледал, но по реакциите виждам, че не ви се е получило“, написа Явор Дачков. Соня Колтуклиева пък заяви: \"Кой изобщо благослови излъчването на това прашасало шоу по БНТ? Външна продукция ли е?“.", "date": "2018.04.11", "title": "Кошлуков: Чудя се дали да не направим \"Стани богат\" на \"Стани за смях\""}
{"url": "http://www.faktor.bg/bg/articles/bivshiyat-shved-na-levski-fenove-doydoha-v-doma-mi-zaplashiha-che-shte-mi-stroshat-kostite", "text": "Бившият шведски футболист на \"Левски\" Симон Сандберг направи шокиращи разкрития за престоя си в България.  Пред най-популярният шведски всекидневник Aftonbladet Сандберг разказа, че група фенове на \"сините\" нахлули в дома му и го заплашили. \"Казаха ми да напусна отбора и страната. Разбрали къде живея и щели да строшат всички кости в тялото ми. Наговориха ми още такива неща\", споделя шведът. \"Контузих коляното си, а от клуба поискаха да тренирам само месец след това. Казах им, че е невъзможно и че дори не мога да го докосна. Дадоха ми специална програма, по която да работя, но нещата не се получаваха. Наложи се да се върна в Швеция. Там стана ясно, че положението не е добро. Отне ми пет месеца, но се възстанових, тренирах много всеки ден и станах по-добър\", твърди Симон.  Шведът разказва, че е бил изваден от състава и пратен да тренира сам няколко месеца преди контрактът му да бъде прекратен. По думите му,", "date": "2018.04.11", "title": "Бившият швед на \"Левски\": Фенове дойдоха в дома ми, заплашиха, че ще ме потрошат"}
{"url": "http://www.faktor.bg/bg/articles/levski-pobedi-tsska-s-2-0-v-mach-za-kupata-na-balgariya", "text": "Левски победи ЦСКА с 2:0 в първа полуфинална среща от турнира за Купата на България. \"Червените\" бяха символични домакини на мача, а бившият играч на тима от \"Българска армия\" Серджиу Буш заби и двата гола. Двубоят се игра пред близо 20 000 души, а реваншът е на 25 април от 18:30 часа отново на \"Васил Левски\". Левски бе в серия от три поредни загуби, една от които именно от \"червените\". Делио Роси обаче спечели тактическата битка на треньорите срещу Стамен Белчев. В основата на победата на Левски бе и доброто партньорство между Габриел Обертан и Серджиу Буш. И при двата гола именно французинът асистира на румънския централен нападател.", "date": "2018.04.11", "title": "Левски победи ЦСКА с 2:0 в мач за Купата на България"}
{"url": "http://www.faktor.bg/bg/articles/pokazvat-preslavskoto-zlatno-sakrovishte", "text": "Навършват се 40 години от откриването на Преславското златно съкровище, затова съкровището ще бъде показано публично в края на април. В него има над 170 предмета на средновековното ювелирно изкуство. Преславското златно съкровище е излизало над 30 пъти извън България. В края на април отново ще бъде показано в преславския музей след пълната му реставрация и консервация в Германия. Намирането на съкровището има съдбата на други съкровища, които са открити случайно при земеделски дейности в нива, през пролетта на 1978 година. На три километра от столичния град са изкопани първите предмети. Тогава екип от археолози, начело с проф. Тотю Тотев проучва около 400 квадратни метра пръст. В пещ на землянка е открито сандъчето с накитите, заедно с църковна утвар и монети, казва директорът на музея във Велики Преслав Пламен Славов. „И се оказа, че на това място има нещо като квартал, да го кажем, предградие на старата столица, от землянки, и в една от тези землянки е било скрито сандъчето, вероятно при тежки събития около падането на Преслав. Какво е наложило тяхното скриване именно в това жилище, ще остане загадка“.", "date": "2018.04.11", "title": "Показват Преславското златно съкровище"}
{"url": "http://www.faktor.bg/bg/articles/ikonomika/odobriha-boyko-kotsev-za-chlen-na-us-na-mezhdunarodnata-banka-za-ikonomichesko-satrudnichestvo", "text": "Правителството одобри кандидатурата на Бойко Коцев за член на Управителния съвет (УС) на Международната банка за икономическо сътрудничество (МБИС) с мандат до пет години. В качеството си на член на УС на МБИС представителят на България ще участва в оперативната дейност и управлението на банката и ще отстоява финансово-икономическите интереси на страната ни. Това съобщиха от правителствената информационна служба. Бойко Коцев е с богата дипломатическа биография и притежава широка експертиза, авторитет и професионално признание в областта на международните отношения, твърдят от там. Международната банка за икономическо сътрудничество е в процес на трансформация за превръщането й в модерна международна банка за развитие. Банката обръща особено внимание на проекти в сектори, които генерират растеж и са приоритетни за развитието на икономиките на страните членки – България, Виетнам, Полша, Монголия, Румъния, Русия, Словакия и Чехия. В стратегията й за България приоритет е кредитирането в сферата на промишлеността, селското стопанство, търговията, транспорта и банковия сектор.", "date": "2018.04.11", "title": "Одобриха кандидатурата на Бойко Коцев за член на УС на Международната банка за икономическо сътрудничество"}
{"url": "http://www.faktor.bg/bg/articles/shefat-na-kevr-drastichno-uvelichenie-na-toka-nyama-da-dopusnem", "text": "\"Няма да допуснем никакво значително увеличение\". За това увери председателят на КЕВР Иван Иванов преди началото на конференцията \"Чиста енергия и индустриална конкурентоспособност за устойчиво развитие - кохезия, конкурентоспособност и сигурност на доставките\", която се провежда в \"Интер експо център\". Всички дружества искат увеличение на тока, но това няма да окаже влияние на цената, защото Комисията за енергийно и водно регулиране ще признае само тези разходи, които са абсолютно необходими и ще бъде защитен общественият интерес, обясни Иванов пред журналисти .  Председателят на КЕВР не пожела да уточни колко точно е поисканото увеличение от различните енергийни дружества, но посочи, че отделни дружества са поискали повече от двойно увеличение на тока.  По въпроса за продажбата на активите на ЧЕЗ в България, Иванов заяви, че не разполага с нова информация, но коментира, че следващия вторник ще присъства на отново на заседание на временната комисия, която разглежда този въпрос. Заседанието е инициирано от двата национално представителни синдиката - КНСБ и \"Подкрепа\".", "date": "2018.04.11", "title": "Шефът на КЕВР: Драстично увеличение на тока няма да допуснем"}
{"url": "http://www.faktor.bg/bg/articles/ikonomika/typc-ata-lipa-se-sriva", "text": "Typcĸaтa лиpa пpoдължaвa дa пaдa cпpямo eвpoтo и дoлapa, зaтвъpждaвaйĸи пoзициятa cи нa eднa oт нaй-злe пpeдcтaвящитe ce вaлyти пpeз тaзи гoдинa. Oбeзцeнявaнeтo нa пapичнaтa eдиницa ce пpeвpъщa във вce пo-гoлям пpoблeм, a Цeнтpaлнaтa бaнĸa нa cтpaнaтa нe cмee дa ce нaмecи и дa я зaщити, ĸaтo пoвиши ocнoвнaтa лиxвa, зapaди ocтpaтa ĸpитиĸa нa пpeзидeнтa Peджeп Taйип Epдoгaн зa виcoĸитe paзxoди пo зaeми пише money.bg. Oт тoвa ce възпoлзвaт xeдж фoндoвeтe и дpyги cпeĸyлaнти дa зaлaгaт cpeщy тypcĸaтa лиpa и дa пeчeлят дoбpe oт тoвa. \"Учacтницитe нa пaзapa ca няcнo, чe гyвepньopът Чeтинĸaя имa oгpaничeнo мяcтo зa пoвишaвaнe нa cтaвĸитe в нacтoящaтa дoмaшнa cpeдa\", oтбeлязвa Πьoтp Maтиc, cтpaтeг в Rаbоbаnk в Лoндoн. Цeнтpaлнaтa бaнĸa зaпaзи виcoĸитe лиxви, мaĸap чe oбeщa дoпълнитeлнo пoвишaвaнe, aĸo e нeoбxoдимo. Ho инвecтитopитe ca зaгpижeни, чe тypcĸoтo пpaвитeлcтвo щe ce пpoтивoпocтaви нa тaĸъв xoд тъй ĸaтo ce oпитвa дa cтимyлиpa pacтeжa, ocтaвяйĸи вaлyтaтa нa милocттa нa чyждecтpaннитe ĸaпитaлoви пoтoци. Дeфицитът пo тeĸyщaтa cмeтĸa нa Typция ce yвeличи дo 53.3 млpд. дoлapa пpeз 12-тe мeceцa дo фeвpyapи, ĸaтo пo-гoлямaтa чacт oт тoзи нeдocтиг ce финaнcиpa oт пopтфeйлни инвecтиции, пoĸaзвaт пocлeднитe дaнни.", "date": "2018.04.11", "title": "Typcĸaтa лиpa се срива"}
{"url": "http://www.faktor.bg/bg/articles/aviokompanii-promenyat-marshruti-na-poletite-si-zaradi-krizata-v-siriya", "text": "Водещи авиокомпании променят маршрути на свои полети, след като европейската агенция за контрол над въздушния трафик предупреди изпълняващите полети (Евроконтрол) над Източното Средиземноморие самолети да бъдат особено внимателни заради възможна въздушна атака над територията на Сирия, предаде Ройтерс. В съобщение, разпространено във вторник следобед, Евроконтрол предупреди, че в следващите 72 часа в района могат да бъдат изстреляни крилати ракети и ракети въздух-земя и да има смущения на навигационните уреди. Президентът на Доналд Тръмп и западните му съюзници обсъждат възможна военна акция в Сирия след информация за предполагаема употреба на химическо оръжие в сирийския град Дума. Говорител на Air France, цитиран от Ройтерс, съобщава, че авиокомпанията е променила някои маршрути на полети, вкл. до Бейрут и тел Авив. Нискобюджетната easyJet също ще промени полета до тел Авив. Авиационните регулатори следят конфликтните зони стриктно след катастрофата с полет MH17 на малайзийските авиолинии през 2014 г. Той бе свален от ракета земя-въздух. Загинаха 298 души.", "date": "2018.04.11", "title": "Авиокомпании променят маршрути на полетите си заради кризата в Сирия"}
{"url": "http://www.faktor.bg/bg/articles/ikonomika/biznes/amerikanskite-tsentrali-nyama-da-svalyat-tsenata-na-toka", "text": "Двете т. нар.американски въглищни електроцентрали \"Ей И Ес Гълъбово\" и \"КонтурГлобал Марица Изток 3\" държат отворени всички врати по дългосрочните си договори за изкупуване на тока им от НЕК, но при запазване на сегашните цени на електроенергията им. Това стана ясно от думите на изпълнителния директор на \"Ей И Ес България\" Иван Цанков пред журналисти след участието си във форум, посветен на чистата енергия.   Американските централи нямат намерение да променят цената, на която продават тока си, заяви Цанков. Тарифата им е преференциална за 15 години и в този период НЕК се е задължила с договори да купува тока, за да се изплатят инвестициите на двете американски компании за построяването на напълно нова и отговаряща на съвременните екоизисквания централа на мястото на старата държавна ТЕЦ \"Марица Изток 1\" и в модернизацията и екологизацията на ТЕЦ \"Марица Изток 3\", в която НЕК има дял от 27 на сто. Правителството на ГЕРБ обаче иска да развали контрактите и да изкара двете мощности на свободния пазар като ги компенсира за неполучената възвръщаемост на инвестициите им заради предсрочното прекратяване на договорите. Договорите на двете централи са силно атакувани и от работодателските организации, според които те са до голяма степен виновни за високите цени на тока у нас, които всъщност по данни на Евростат за сред най-ниските в Европа. Цанков обясни, че договорите на двете централи могат да се променят, за да могат те да преминат към напълно либерализиран пазар, но при напълно запазване на интересите на инвеститорите. \"Това означава, че този баланс между риск и възнаграждение трябва да се запази\", посочи той. По думите му, двете централи са готови да продават ток на свободния пазар, но само при наличието на механизъм, който да компенсира централите - т.е. при запазване на настоящите икономически параметри на договорите.", "date": "2018.04.11", "title": "Американските централи няма да свалят цената на тока"}
{"url": "http://www.faktor.bg/bg/articles/obshtestvo/zakon-i-red/m-manolova-obvinenieto-sreshtu-zhelyaz-andreev-e-za-umishleno-prestaplenie-toy-e-znael-kakvo-pravi", "text": "\"Трябва да се изчака решението на съда.  Допускам, че днес ще бъде решено Андреев да остане в ареста, след което в 60-дневен срок трябва да се установи вината му и да се реши дали да се екстрадира в САЩ\", коментира пред бТВ Мая Манолова казуса с Желяз Андреев, който е обвинен в нарушаване на ембаргото срещу Сирия от съд в СаЩ.  \"По договорите с другите държави не сме длъжни да предаваме български граждани, за да бъдат съдени в друга държава, за разлика от договора с Америка. Това обаче може да се промени\", смята тя.  \"Извършването на престъпление води до носене на отговорност, независимо дали си служител или управител. Обвинението е за умишлено престъпление. Той е знаел какво прави\", каза още Манолова.  Омбудсманът коментира и промените, касаещи фалитите на работодатели.  \"Промяната на закона вече дават резултати. 3500 души са подали заявления за обезщетения от Фонда за гарантиране на плащанията. Работниците трябва да имат специална защита на трудовите си права\", коментира тя. Тя предупреди и за изтичащите срокове за обезщетения: \"За работодатели, обявени в несъстоятелност след 1 февруари 2015 г., работникът трябва да подаде заявление за дължимите суми към НОИ до 31 май\".", "date": "2018.04.11", "title": "М. Манолова: Обвинението срещу Желяз Андреев е за умишлено престъпление, той е знаел какво прави"}
{"url": "http://www.faktor.bg/bg/articles/gartsiya-nepreklonna-atina-nyama-da-priznae-kosovo", "text": "Гръцкият външен министър Никос Кодзиас заяви днес в Белград, че Гърция няма да признае независимостта на Косово, като уточни, че косовското представителство, което се планира да бъде открито в Атина, ще бъде търговско, а не дипломатическо, предаде агенция Бета. \"Още през 2011 и 2014 г., по време на тогавашното правителство, бе договорено да се открие търговско представителство на Косово. Когато бъде открито, то няма да бъде дипломатическо представителство. Такова нещо не е нито договорено, нито предвидено\", каза Кодзиас на съвместна пресконференция със сръбския си колега Ивица Дачич, предаде БТА. Дачич потвърди, че на срещата с Кодзиас са разговаряли на тази тема, като изтъкна, че \"това не е признание или промяна на позицията\" за Косово. Той благодари на гръцкия министър за подкрепата за териториалната цялост на Сърбия. Попитан за преговорите по спора за името на Македония, Кодзиас каза, че е направена крачка напред, а ключът към решаването на спора е \"реализъм и прагматизъм\". \"Нужен е компромис. Двете страни трябва да разберат, че не могат да получат всичко\", добави гръцкият министър. Дачич коментира, че най-плодотворно е да се разговаря директно за установяването на тези проблеми, които \"засягат миналото, традицията и историята на региона\". \"Сърбия проявява разбиране към позицията на Гърция\", каза Дачич, отбелязвайки, че признаването на Македония под конституционното й име Република Македония е било \"необмислен ход\" на Белград. Той изтъкна още, че поведението на Македония към Сърбия е било \"неадекватно\", като припомни, че Скопие призна независимостта на Косово.", "date": "2018.04.11", "title": "Гърция в един глас със Сърбия: Атина няма да признае Косово"}
{"url": "http://www.faktor.bg/bg/articles/radev-visokite-tehnologii-i-proizvodstva-tryabva-da-sa-prioritet-za-balgariya", "text": "„Необходимо е България да развива високите технологии и производства с висока добавена стойност, каквато е и вашата дейност“. Това заяви президентът Румен Радев, който проведе днес работна среща на „Дондуков“ 2 с представители на български компании, развиващи дейност в сектора на отбранителната индустрия, съобщиха от прессекретариата на държавния глава. Според президента, държавата трябва по-активно да стимулира и подпомага работата на фирмите от българския военно-промишлен комплекс. По време на разговора бяха обсъдени теми, свързани с актуалното състояние, предизвикателствата и перспективите пред българската отбранителна индустрия. От своя страна представителите на българските компании определиха срещата като изключително навременна и ползотворна. Разменени бяха и мнения, свързани с процесите на модернизация в Българската армия, както и необходимостта те да се развиват успоредно със съответните програми за индустриално сътрудничество. Бяха засегнати и въпроси, свързани с необходимостта от изграждане и обучение на специалисти с подходящи умения и образование. Поставен беше и въпросът за синхронизиране на българското законодателство, за да може да предостави перспективи за участие в европейски проекти на родни компании от военната индустрия. Сред участниците в срещата бяха министърът на икономиката Емил Караниколов, представители на Министерство на отбраната, на Института по отбрана „Професор Цветан Лазаров”, учени от БАН.", "date": "2018.04.11", "title": "Радев: Високите технологии и производства трябва да са приоритет за България"}
{"url": "http://www.faktor.bg/bg/articles/novini/balgariya/temenuzhka-petkova-smyanata-na-sobstvenostta-na-chez-v-balgariya-nyama-da-promeni-tsenata-na-elektricheskata-energiya", "text": "Смяната на собствеността на ЧЕЗ в България няма да промени цената на електрическата енергия, защото цената й се определя от КЕВР, а не от ЕРП-ата. Това каза пред журналисти министърът на енергетиката Теменужка Петкова след като откри конференцията \"Чиста енергия и индустриална конкурентоспособност за устойчиво развитие - кохезия, конкурентоспособност и сигурност на доставките\" в \"Интер експо център\". Енергийният министър посочи, че електроразпределителните предприятия и всяко едно предприятие са в правото си да предявят искания за цена, но в крайна сметка цената се определя само от регулатора и хората трябва да бъдат спокойни.  Министър Петкова обясни, че сигурността на електроенергийната система не се определя от собствениците на тези дружества и затова няма опасност за енергийната сигурност на страната при смяна на тяхната собственост. Освен това, по думите й, регулаторът също следи тези дейности, защото енергийните дружества изпълняват дейност, която е лицензирана при КЕВР. \"Държавата си е на мястото и хората трябва да бъдат спокойни\", увери енергийният министър. На журналистически въпрос, че каквото и да се случи с договорите с т. нар. американски централи това няма да промени цената на тока, който те продават, енергийният министър обясни, че България е поела ангажименти, които са свързани с пълната либерализация на енергийния пазар. Петкова припомни, че през 2013 г. бившата ДКЕВР е сезирала ЕК за това, че според тогавашната комисия е налице нерегламентирана държавна помощ по отношение на двата дългосрочни договора с двете американски централи и започналата тогава процедура продължава и до днес. Поради тази причина са започнали разговори с двете централи. Тя изрази увереност, че при конструктивни преговори с представители на двете централи ще стигне до най-добро решение за двете страни.", "date": "2018.04.11", "title": "Т. Петкова: Смяната на собствеността на ЧЕЗ в България няма да промени цената на електрическата енергия"}
{"url": "http://www.faktor.bg/bg/articles/deputati-ot-gerb-predlagat-sreshtu-globa-da-se-uzakonyat-i-nezakonni-stroezhi", "text": "Незаконен строеж да се узаконява, след като се плати глоба в размер на 30% от стойността му. Това предлагат с промени в Закона за устройство на територията депутати от ГЕРБ. Каква е стойността ще се определя от кмета на общината или упълномощено от него лице по методика, издадена от регионалния министър. Измененията се отнасят само за строежи от четвърта и пета категория и не предвиждат от тях да се възползват големи постройки или небостъргачи. \"Моето предложение е да се наложи глоба от 30% от строителната стойност, с което хората ще имат възможност да узаконят постройките. Всички нормативни правила трябва да бъдат спазени, сградата да е конструктивно устойчива, да може да бъде присъединена към електрическата и ВиК мрежата”, заяви един от вносителите - депутатът Младен Шишков.   Процедурата по узаконяване включва архитектурно и геодезическо заснемане, становище от инженер-конструктор, съставяне на технически паспорт и т.н. Само сградите, които отговарят на всички изисквания, ще може да бъдат узаконени. Освен това е задължително този, който подава искане за това, да е собственик на земята. Така се изключвали жилища на роми, които най-често били в чужд имот, посочва \"24 часа\".", "date": "2018.04.11", "title": "Депутати от ГЕРБ предлагат срещу глоба да се узаконят и незаконни строежи"}
{"url": "http://www.faktor.bg/bg/articles/detsa-byaha-zaklyucheni-v-uchilishte-zaradi-rotvayler-v-dvora-mu", "text": "Появата на ротвайлер без стопанин и намордник в училищен двор в Русе създаде напрежение днес. За да предпазят децата, от училищното ръководство ги заключили в сградата, докато кучето бъде прибрано в общинския приют, съобщи Би Ти Би. Засега не е ясно как животното се е озовало в двора. Случката се е разиграла тази сутрин в двора на основно училище „Ангел Кънчев“, където първа смяна са били 300 деца. Охранителят на училището незабавно извикал полиция. Животното временно е настанено в приюта за безстопанствени животни. Кучето няма чип, за да се разбере има ли собственик. Ако до седмица никой не го потърси, приютът ще му търси осиновител.", "date": "2018.04.11", "title": "Деца бяха заключени в училище заради ротвайлер в двора му"}
{"url": "http://www.faktor.bg/bg/articles/medvedev-shte-se-spravim-i-s-novite-sanktsii-na-sasht-nauchili-sme-se-kak-da-stane", "text": "Русия ще се справи с поредния кръг от санкции на САЩ, заяви днес руският премиер Дмитрий Медведев, цитиран от Ройтерс и ТАСС. \"Няма съмнение, че ще се справим с този натиск. Научили сме се как да го правим\", каза той в реч пред Държавната дума. Медведев добави, че руските власти ще направят преглед на американските стоки и на стоките, произведени в Русия от американски компании, когато се обмисля какъв да е отговорът на санкциите на Вашингтон.\"Ответните мерки ще бъдат добре обмислени, така че да не вредят на нас самите, и ще бъдат адекватни\", каза руският министър-председател, който не изключи възможността Русия да преоцени всички аспекти на сътрудничеството със САЩ, предава БТА. Дмитрий Медведев заплаши, че Русия няма да забрави онези, които водят антируска кампания. Той уточни, че решенията ще се вземат от президента Владимир Путин, а правителството само ще осъществява набелязания курс. В речта, последна за сегашния състав на руското правителство след преизбирането на Путин за президент, Медведев засегна редица вътрешнополитически въпроси. Сред тях имаше социални (пенсионната възраст, помощите за майки с деца, раждаемостта, бедността), икономически (доходите, вноса и износа на стоки и суровини, дълговете на регионите), както и екологични, образователни, научни (проблемите в космонавтиката) и спортни (наказаните за допинг) теми. По думите на Медведев \"връщането у дома\" на Крим и Севастопол е открило нова глава в историята на Русия, който тя е писала \"с огромна гордост и достойнство\". Той се похвали, че за последните шест години Русия е изминала път, за който \"мнозина страни изразходват десетилетия\".", "date": "2018.04.11", "title": "Медведев: Ще се справим и с този натиск на САЩ, научили сме си урока"}
{"url": "http://www.faktor.bg/bg/articles/novini/svyat/turtsiya-rusiya-i-sasht-da-prekratyat-ulichniya-boy-za-siriya", "text": "Министър-председателят на Турция Бинали Йълдъръм призова Русия и САЩ да прекратят „уличния бой“ за Сирия, като подчерта, че е настъпил моментът да бъде изоставено настрани съперничеството между тях, което рискува да навреди на гражданите, предава AFP. „Това е уличен бой, те се борят като улични хулигани, но кой плаща цената? Това са цивилни граждани\", заяви Йълдъръм в телевизионна реч, изнесена от Истанбул. „Сега не е време за съперничество. Време е да излекуваме раните в региона, да се съберем и да оставим настрана борбата\", допълни турският премиер.", "date": "2018.04.11", "title": "Турция: Русия и САЩ да прекратят уличния бой за Сирия"}
{"url": "http://www.faktor.bg/bg/articles/voislav-sheshel-be-priznat-za-vinoven-i-osaden-na-10-g-lishavane-ot-svoboda", "text": "Воислав Шешел бе признат за виновен и осъден на 10 г. лишаване от свобода от Хага, предава белградската медийна компания B-92, като отбелязва, че въпреки това лидерът на опозиционната Сръбска радикална партия няма да отиде в затвора, тъй като прекара в Хага 11,5 г.  През 2016 г. Шешел бе оправдан по всички обвинения, повдигнати срещу него от Прокуратурата на вече разпуснатия Международен наказателен трибунал за бивша Югославия (МНСБЮ).  Апелативната камара на Международния механизъм за наказателните трибунали, която продължи работата на Хагския трибунал, можеше да потвърди първоинстанционното решение, да го отмени или да отсъди нов процес. По-рано Шешел обяви, че няма да присъства в Хага за четене на присъдата за обжалване. Първоначално сръбският политик бе оправдан по всички девет обвинения в обвинителния акт, включително за употреба на реч за омраза, подбуждане към военните престъпления в Хърватия и Босна и Херцеговина по време на военни конфликти от 90-те години на миналия век, както и за експулсиране на етнически хървати от северната провинция Войводина в Сърбия. Прокуратурата в Хага обжалва това решение, а Шешел представи писмен отговор на жалбата.", "date": "2018.04.11", "title": "Воислав Шешел бе признат за виновен и осъден на 10 г. лишаване от свобода"}
{"url": "http://www.faktor.bg/bg/articles/napraviha-klasatsiya-na-nay-brutalnite-ruski-zatvori-ot-koito-nikoy-ne-e-izbyagal", "text": "В Руската федерация има 1043 затвора. Седем от тях  обаче са за осъдени, които излежават доживотна присъда. Те се отличават със специалния си суров режим - спане при ярка светлина,превръзка на очите, за да не запомнят схемата на коридорите, предвижване с белезници и никакви разговори с другите затворници. В тези места са изолирани от обществото едни от най-опасните и брутални руски престъпници-убийци, психопати,човекоядци и терористи. Вижте ги така, както са класирани според руските медии: Затвор със специален режим, разположен край селището Торбеево, Молдова. Условията в него са малко по-комфортни от другите затвори, но режимът е също толкова строг. Там има малки килии за двама, предвижване с конвой, превръзки на очите и белезници. Този затвор служи като временен разпределител на осъдените до живот затворници. Затворническа колония със специален режим за осъдени на доживотен затвор. Разположена е в Мордовия край селището Сосновка. Престъпниците са предимно серийни убийци, главатари на банди и педофили. Двама затворници избягаха от Софийския затвор след въоръжено нападение (СНИМКИ) Затворническа колония в тайгата на Свердловска област. Затворът е построен върху скала и не може да се прокопае тунел за бягство. Няма канализация. Разходките се правят само в тесни стаи с решетки. Тук не е регистрирано нито едно бягство. Там излежава присъдата си ховринският маниак Владимир Белов, който е осъден за 8 убийства, серийните убийци Анатолий Седих (12 жертви) и Владимир Миргород (16 жертви). Наричат го „руския Алкатрас“, защото се намира на остров Огненний в езерото Новое. Затворниците са само с доживотни присъди. Затворът е изграден на мястото на мъжки манастир и има дебели каменни стени. Там са настанени чеченски бойци и терористи. Изправителна колония със специален режим зад Полярния кръг. Суровият климат прави опитите за бягство безсмислени. В него се намират много полеви командири от чеченската война, психопати и серийни убийци. Сред тях е бандитът от нападението на училището в Беслан Нурпаша Кулаев. Колония със специален режим в Соликамск близо до Урал. Оттам не е избягал никой. Там средната продължителност на живот е от 3 до 7 години. Затворниците живеят при строг режим - спят при ярка светлина и с глава към вратата, без да я покриват с одеало. През целия ден нямат право да сядат на леглата. Затворниците се движат из колонията със завързани очи, съпровождани от охранители и кучета. Това е най-голямата колония за особено опасни престъпници и психопати. Намира се в Оренбургска област. Капацитетът е за 1600 души, а персоналът се състои от 900 души. Слави се със своя строг режим. Там е затворен човекоядецът Владимир Николаев.", "date": "2018.04.11", "title": "Направиха класация на най-бруталните руски затвори, от които никой не е избягал"}
{"url": "http://www.faktor.bg/bg/articles/novini/balgariya/tramp-obvini-spetsialniya-prokuror-robart-myuler-za-loshite-otnosheniya-s-rusiya", "text": "Държавният глава на САЩ Доналд Тръмп обвини специалния прокурор Робърт Мюлер за лошите отношения с Руската федерация, определяйки воденото от него разследване като „фалшиво и корумпирано“, предава AFP, цитирана от \"Фокус\".  В поредица от постове в социалната мрежа „Туитър“, Тръмп отправи остра реторика към Русия, но също така нападна Мюлер за възпрепятстване на по-добри отношения между Москва и Вашингтон.  „До голяма степен лошите отношения са заради фалшивото и корумпирано разследване (на предполагаемата руска намеса в президентските избори в САЩ – бел. р.), ръководено от лоялни на демократите или от хора, работещи за (Барак) Обама\", коментира Тръмп.", "date": "2018.04.11", "title": "Тръмп обвини специалния прокурор Мюлер за лошите отношения с Русия"}
{"url": "http://www.faktor.bg/bg/articles/pri-kakvi-usloviya-siriyskite-bezhantsi-mogat-da-saberat-smelost-da-se-varnat-v-rodinata", "text": "Сирийците, напуснали своите жилища, естествено са бягали от войната - от смъртта и разрушенията, които носи тя. Да си представим, че войната е свършила. Ще поискат ли те да се върнат по домовете си? Какво им е необходимо, за да стане връщането в родината техен свободен избор? Над пет милиона сирийци са напуснали страната от март 2011 г., когато там избухна гражданската война. С цел да научи от какво имат нужда, за да се върнат в Сирия след приключването на бойните действия, Близкоизточният център \"Карнеги\" разговаря с общо 320 сирийски бежанци, живеещи днес в Ливан и Йордания. Те разказават какви условия трябва да бъдат изпълнени, за да съберат смелост да се върнат в страната си. Мнозина бежанци съвсем не са зарадвани от изгледите да останат завинаги в чужбина. Страхуват се да не изгубят своите традиции и култура. И се боят, че децата им ще бъдат подлагани на дискриминация и завинаги ще останат чужденци в новата страна. Но още повече ги е страх от рисковете за децата им, ако се върнат в Сирия. Според доклад, публикуван неотдавна в сп. \"Лансет\", 25 на сто от всички загинали в Сирия през 2016 г. са деца. Данните сочат, че от началото на конфликта 14 хиляди деца са намерили смъртта в тази страна. Повечето бежанци, с които разговаряхме, виждат в Сирия държава, където е опасно да се намираш и почти няма как да си планираш живота. Щом знаеш какво значи война, как да рискуваш бъдещето на децата си? Жена на име Айша, родом от провинция Хомс, ни отвърна с риторичен въпрос: \"Как смятате, може ли човек да тръгне със собствените си нозе към собствената си смърт?\" Доста наши събеседници споменаваха и друго - че ги е страх от днешния президент на Сирия Башар Асад. Заявяваха, че нямат представа каква сигурност може да получат те самите и децата им от правителството на Асад и въоръжените групировки, действащи в страната. Колкото по-млади бяха бежанците, с които разговаряхме, толкова по-слабо личеше у тях желание за връщане в Сирия. Хасан е млад бежанец от Сирия, живее в Бейрут, но без официален бежански статут. \"Днес всеки, напуснал Сирия, се третира (от режима - бел. Би Би Си) като предател\", казва той. Също като мнозина избягали от Сирия младежи на неговата възраст Хасан се страхува да не бъде обвинен в отклонение от военна служба и подложен на репресии. Страх го е освен това, че може да бъде взет във войската против волята си. Знае за неколцина свои връстници, които след завръщане в Сирия били пратени в армията и загинали в битките. В Сирия съществува наборна военна служба. Младежите получават повиквателни, щом навършат 18-годишна възраст, и служат година и половина. Напоследък в Сирия бяха приети нови закони, заради които младежите, несъгласни с политиката на режима на Башар Асад, де факто няма как да избегнат тази повинност. Сирийските власти намалиха категориите на лицата, освобождавани от служба в армията, и вдигнаха размера на глобите за самоволно отклонение. Мнозина младежи, с които говорихме, казваха, че уважават армията и държат да изпълнят гражданския си дълг. Най-често обаче добавяха, че смятайки за дълг да служат на родината, не искат все пак да им се налага да убиват свои братя и да служат на режима. Мнозина наистина са готови да се върнат в Сирия въпреки всички опасности и икономически проблеми. Но ако се върнат още сега, просто няма да има къде да живеят. През годините войната е превърнала в развалини цели села и градски квартали. Според оценки на Световната банка 30 на сто от сградите в Сирия са разрушени изцяло или сериозно повредени. Много от оцелелите сгради са заети от проправителствени сили, проирански опълченци, а и от други сирийци, принудени да напуснат жилищата си в зони на интензивни боеве. \"Казаха ми, че ако собственика го няма, военните тутакси слагат ръка на къщата, дори там да живее вече някой... Изпъждат хората и се настаняват\", казва Ламия, живяла преди войната в едно предградие на Дамаск. Много къщи в Сирия са строени без разрешение от властите. Повечето хора, с които успяхме да разговаряме, казват, че нямат никакви документи за собственост върху имота си. И щом се върнат, почти няма да има книжа, с които да докажат, че притежават дадена къща или апартамент. А трудното не свършва дотук, защото са унищожени или изгубени и много данни от държавните ведомства, чрез които би могло документите да се възстановят. Почти всеки осем на десет бежанци - наши събеседници, са напуснали Сирия след някакъв инцидент, заради който са ги обзели опасения за живота и сигурността им. Мнозина казваха, че заминали от страната, когато в квартала им започнали масови незаконни арести или след като загинал техен роднина или познат. Някои пък не излизали от къщите си до последно, докато в района не започнели ожесточени боеве. Тарек, млад бежанец от Хомс, ни разказа, че дори Сирия да стане по-сигурна дотам, че да мисли за връщане в страната, той все пак едва ли ще го стори. Обясни, че се страхува от сирийските военни и от това на какво са способни. \"Преди да замина, работех като гробар. Случваше се да погребвам мъченици (убити и загинали въстаници - бел. Би Би Си)... Видях какво са правели с тях, как са ги рязали с ножове - никаква вяра не хващам вече на тия. Дори да сложат охрана навсякъде, нямам им доверие\", каза той. Почти всички бежанци, с които разговаряхме, смятат, че възможността някой ден да се върнат в родината ще нарасне, ако Башар Асад изгуби властта. Малцина вярват, че в страната може да се възцари стабилност и сигурност, ако Асад остане на власт. В очите им свалянето на Асад засега е по-важно, отколкото да бъдат решени икономическите проблеми на страната. Холуд, живяла преди войната в едно от селата край Дамаск, казва: \"Ако Башар Асад бъде свален, ще има и сигурност, дори страната да остане без храна и вода. Сами ще си смелим брашно и ще печем хляб.\" Мнозина се тревожат също, че в страната все още има групи чуждестранни военни и други въоръжени бойци, чието присъствие според бежанците само поддържа царящите в Сирия беззакония и безнаказаност. Повечето сирийци, разговаряли с нас, освен това са против идеята за разделяне на страната, смятат за извънредно важно тя да остане единна. И им се ще да видят Сирия като държава, бореща се за нови ценности, включително свобода, равенство, справедливост и върховенство на закона. Иска им се техните копнежи и надежди да бъдат чути. \"Искаме решение, което да ни върне нашето чувство за достойнство - ни повече, ни по-малко\", каза млад бежанец. * * * Имената на бежанците, споменати в публикацията, са променени от съображения за сигурността им. Статията е написана за Би Би Си от експерта Маха Яхия, директор на близкоизточния клон на центъра \"Карнеги\".", "date": "2018.04.11", "title": "Четири условия, при които сирийските бежанци ще съберат смелост да се върнат в родината"}
{"url": "http://www.faktor.bg/bg/articles/rusenski-mitnichari-konfiskuvaha-nad-dva-tona-nelegalno-gorivo-1", "text": "Инспектори от митницата в Русе задържаха над 2000 литра дизелово гориво без документи, намиращо се в частните стопанства на двама жители на силистренското село Цар Самуил. Това съобщиха от митницата. Проверките са извършени на 3 и 5 април тази година. В обекти, стопанисвани от двама мъже в селото, митничарите открили PVC-контейнери с вместимост 1000 литра. Всеки от тях бил пълен с дизелово гориво. В първия случай измереното съдържание на контейнера е 1032 литра, а във втория - 995 литра. Собствениците на обектите не са представили пред митничарите документи за произход на горивото, както и за плащане, начисляване или обезпечаване на дължимия за стоката акциз. Нелегалните енергийни продукти са иззети и проби от тях са изпратени за лабораторен анализ. По случаите са образувани административно-наказателни производства. Предвидената от закона санкция е в размер на удвоения дължим акциз за откритото количество, но не по-малко от 1000 лева. В първия случай размерът на санкцията е равен на 1333,34 лева, а във втория - на 1285,54 лева.", "date": "2018.04.11", "title": "Конфискуваха над два тона нелегално гориво"}
{"url": "http://www.faktor.bg/bg/articles/biser-petkov-parite-za-horata-s-uvrezhdaniya-nyama-da-se-namalyavat", "text": "Хора с увреждания излязоха на национален протест пред Министерския съвет. Те настояват управляващите да приемат справедлива реформа в системата на ТЕЛК с тяхно участие. За реформа, но не такава, която отнема правата им, се обявиха протестиращите, които от сутринта изпълват площада пред МС и президентството. Хората с увреждания искат модерно здравеопазване, достъпна среда, адекватно образование и качествени социални услуги. „Аз очаквам промяна за инвалидите и въобще да се промени нещо. Аз съм военноинвалид. Да остане, защото искам да мога да работя, да си получавам добавките, които ми се полагат от държавата, а не едното да бъде взето за сметка на другото. Искам да бъда пълноценен гражданин, който да се бори за правата си така, както е във всяка една европейска държава“, коментираха протестиращи. Хората с увреждания обявиха, че ако управляващите не чуят техните искания, ще има нови протести и блокади на пътища. Готовност да продължи диалога с организациите на хората с увреждания декларира социалният министър Бисер Петков. Утре в 15.00 часа той ще разговаря за пореден път с протестиращите. Ще бъде обсъдена концепцията, в която се предлага да се въведе втора експертиза на работоспособността. Министърът отново повтори, че парите за хората с увреждания няма да се намаляват. „Аз съм внесъл концепция за реформа на експертиза на работоспособността в изпълнение на решение на Народното събрание. Фактът, че по тази концепция не са произтекли последващи действия, означава, че тя е замразена. Чакаме заедно с представителите на хората с увреждания да продължим разговора – дали тя може да бъде основа на някои съществени изменения, или би трябвало да работим изцяло по нова концепция“, каза той. Министър Петков ще обсъди и предложението интеграционните добавки за хората с увреждания да се обвържат с линията на бедност или с минималната заплата. Протестът се подкрепя от КТ \"Подкрепа\". На площада дойдоха и депутати от парламентарната група на БСП. Партията изрази подкрепа за исканията на хората с увреждания. В позиция на БСП, изпратена до медиите, са заявява, че поради неспособността на правителството да се справи със злоупотребите и корупцията в тази система, се наказват хората с реални увреждания. Социалният министър изрази несъгласие с твърдението на социалистите. „Не съответства на това, което народни представители от БСП са взели отношение по концепцията, всъщност потвърдиха, че има рационалност в тази концепция и че съответно трябва да продължи да се търси решение на проблема, с който, отново подчертавам, всички са съгласни, че съществува“, каза Петков.", "date": "2018.04.11", "title": "Бисер Петков: Парите за хората с увреждания няма да се намаляват"}
{"url": "http://www.faktor.bg/bg/articles/spirat-parnoto-v-sofiya", "text": "От днес започва поетапно общо спиране на отоплението в столицата, съобщи Столичната топлофикация. Съгласно изискванията в Общите условия за продажба на топлинна енергия, тази процедура може да стартира, ако са изпълнени двете задължителни условия - три последователни дни със средноденонощна температура над + 12 градуса и прогноза за трайно затопляне на времето. Към днешна дата посочените условия са изпълнени и “Топлофикация София” ЕАД има основание да обяви край на отоплителен сезон 2017-2018 г. При желание от страна на клиентите, отоплението в отделни сгради може да остане включено до 30 април 2018г. За тази цел е необходимо да има решение на общото събрание на етажната собственост. На основание на това решение упълномощено лице подава заявление в обслужващия топлорайон.", "date": "2018.04.11", "title": "Спират парното в София"}
{"url": "http://www.faktor.bg/bg/articles/okrazhniyat-sad-v-dobrich-puska-29-godishniya-balgarin-kogoto-iskat-da-ekstradirat-v-sash", "text": "Окръжният съд в Добрич реши да пусне 29-годишния Желяз Андреев с мярка \"подписка\". Той беше задържан от полицията по искане на прокуратурата в Маями. Арестът беше заради разследване във Флорида срещу 11 души, които са обвинени, че са нарушили ембаргото за търговия със Сирия.  Той беше задържан от полицията по искане на прокуратурата в Маями. Арестът беше заради разследване в американския щат Флорида срещу 11 души, които са обвинени, че са нарушили ембаргото за търговия със Сирия.  Желяз 7 години не е сменил своята адресна регистрация и все още се води по постоянен адрес в Добрич, въпреки че от 4 години живее в София.   Междувременно близките на Желяз Андреев са създали група за подкрепа на мъжа във Facebook. В четвъртък от 19 часа пред Съдебната палата в Добрич и тази в София ще се проведе протест в защита на Желяз.  След днешното решение на съда приятелката на Желяз съобщи, че протест ще има, защото той не е срещу мярката, а срещу искането за екстрадиране. „Радваме се. Очакваме да го прегърнем. Предстои ни истинската битка. Вярвам, че вярата ми няма да бъде сломена”, коментира още приятелката на Желяз Андреев.", "date": "2018.04.11", "title": "Окръжният съд в Добрич пуска 29-годишния българин, когото искат да екстрадират в САЩ"}
{"url": "http://www.faktor.bg/bg/articles/zatvornik-duhna-v-plovdiv-izdirvat-go-pod-darvo-i-kamak", "text": "Затворник с прякор Манджата е избягал в Плавдив и вече се издирва под дърво и камък.  Затворникът е с прякор Манджата и е наркоман.  Излежавал е присъда за наркотрафик. Все още не е ясно дали той е духнал по време на работа във затворническото общежитие \"Хебрус\" или е изчезнал, докато е бил в домашен отпуск.", "date": "2018.04.11", "title": "Затворник духна и в Пловдив, издирват го под дърво и камък"}
{"url": "http://www.faktor.bg/bg/articles/rezil-parvite-chastni-pensii-30-leva-za-55-ot-pensionerite", "text": "30 лв. втора пенсия ще получат 55% от хората, които ще се пенсионират през периода 2021-2024 г. Това показва концепцията за изплащането на сумите от частните универсални пенсионни фондове, която публикува социалното министерство, съобщава \"24 часа\". Едва 20% от първите пенсионери с втори доход ще могат да разчитат на пенсия в размер между 50 и 100 лв., показват още разчетите на експертите. Това представлява между 25% и 50% от настоящия размер на минималната пенсия за осигурителен стаж и възраст. Сметките са за осигурени лица, които към края на 2017 г. имат натрупвания в индивидуалните си партиди между 4600 лв. и 10 000 лв. Едва 10% от пенсиониращите се в първите години ще могат да разчитат на пожизнена пенсия от УПФ с размер, по-висок от 100 лв. От предложената концепция става ясно, че пенсиониращите се между 2021-2037 г., които останат в частните фондове, ще получават с 20% по-ниска пенсия от Националния осигурителен институт. Втората пенсия да е пожизнена, но парите от партидата да не могат да се наследяват, предвижда основният вариант в концепцията. Той е за хора, чиято пенсия би достигнала поне 20% от минималната. Срочна или програмирана ще бъде втората пенсия, ако има ниски натрупвания по сметките. Дава се възможност и за комбинирани варианти - програмно теглене с определен период на изплащане.", "date": "2018.04.11", "title": "Резил: Първите частни пенсии - 30 лева за 55% от пенсионерите"}
{"url": "http://www.faktor.bg/bg/articles/konche-se-rodi-v-stadoto-bedstvalo-v-osogovskata-planina", "text": "Истинско великденско чуво се случи в стадото коне, което бедстваше в Осоговската планина през зимата. На връх светлия християнския празник една от измършавелите кобили роди здраво конче! По това време на мястото се оказали доброволци и ветеринарни лекари, които оказали съдействие при за раждането. Доброволците заявиха за Дарик, че ще поискат от собственика Петър Пищалов, който се превърна в един от най-мразените хора в държавата, да им разреши да свалят кончето и три от по-слабите коне до местността Три буки.", "date": "2018.04.11", "title": "Великденско чудо: Конче се роди в стадото, бедствало в Осоговската планина"}
{"url": "http://www.faktor.bg/bg/articles/poluchavame-svidetelstvoto-za-sadimost-vednaga", "text": "Гражданите ще могат да получават свидетелство за съдимост в момента на подаване на заявленията си във всяко едно бюро по съдимост към 113-те районни съдилища в страната. Вече няма да има значение къде е роден и къде живее съответният човек. Това заяви зам.-министърът на правосъдието Десислава Ахладова, цитирана от пресцентъра на правосъдното министерство. Нова централизирана автоматизирана информационна система \"Съдебен статус\", ще предлага общо пет нови услуги. Едната от тях е създаване на Електронен бюлетин „Съдимост“. Той ще се актуализира автоматично с подаване на информация от всеки съд чрез автоматизираната система за влезлите в сила присъди. Бюрата по съдимост вече ще се уведомяват електронно при наличие на реабилитация. Гражданите от своя страна ще могат онлайн да получават сведение за промяна на съдебния им статус. Електронно ще се уведомява и органът по реабилитация за изтърпените наказания от граждани и за платени от тях глоби.", "date": "2018.04.11", "title": "Най-после: Получаваме свидетелството за съдимост веднага"}
{"url": "http://www.faktor.bg/bg/articles/novini/svyat/eva-maydel-44-na-sto-ot-zhitelite-na-es-nyamat-digitalni-umeniya", "text": "44 на сто от жителите на ЕС нямат дигитални умения, а 65 на сто от учителите не са уверени в преподаването и използването на нови технологии. Тези данни оповести евродепутатът Ева Майдел на конференция „Дигитални и предприемачески умения“, организирана от българското председателство на ЕС в Брюксел. Данните наистина са тревожни. Как да се справим с тях?, пита Ева Майдел пред \"Хоризонт\" на БНР. \"Всички заинтересовани страни да работят заедно. Това включва институциите на европейско ниво, националните институции и местните институции, с бизнеса, с неправителствения сектор, със самите ученици и със самите учители.\" Експерти са категорични, че трябва да се намали разликата в дигитализацията между страните членки на ЕС. Как на практика да се случи това, заместник-министърът на образованието Деница Сачева пред \"Хоризонт\": \"На първо място всички признават необходимостта от това да се инвестира повече в учителите и това учителите да могат да бъдат създатели на дигитално съдържание. Самите те да създават съдържание, чрез което да преподават. На второ място, разбира се, това е с внедряването на дигиталните компетентностни умения още от най-ранна детска възраст.\"", "date": "2018.04.11", "title": "Ева Майдел: 44 на сто от жителите на ЕС нямат дигитални умения"}
{"url": "http://www.faktor.bg/bg/articles/amerikanskite-sanktsii-udariha-rusiya-pravo-v-sartseto", "text": "\"Санкции ли? Ядрените ни оръжия ще се спукат от смях\"! Много руснаци носеха тениски с подобни подигравателни надписи, когато през 2014 година, след руската анексия на Крим, Западът наложи санкции на Русия. Тези санкции  първоначално бяха доста ограничени по обхват. Русия постепенно се пригоди към \"новата икономическа реалност\" - един евфемизъм на Кремъл за конфронтацията му със Запада. През 2017 година руската икономика отново тръгна нагоре, което дали това развитие ще продължи и след наложените на 6 април нови санкции срещу Русия? Твърде съмнително е. За първи път от анексирането на Крим насам санкциите на Вашингтон предизвикват огромен срив на руските борси и капиталовите пазари. По информация на руски медии, санкциите срещу 24-ма руски олигарси, висши държавни служители и 15 компании само за няколко часа са довели до срив на курсовете в понеделник (9.4), измерващ се с двуцифрено число в милиарди. Спадът продължи и във вторник, а краят му така и не се вижда. Допълнителен натиск върху руските ценни книжа и валута оказват и очакванията за разширяване на американските санкции заради отравянето на бившия двоен агент Сергей Скрипал. Така например в американския Конгрес се обсъжда предложението санкциите да засегнат и плащанията по руския държавен дълг. Подобно нещо би било равносилно на „икономическа война“, предупреди председателят на Руския съюз на индустриалците и предприемачите (РСПП) Александър Шохин. А от наложените дотук санкции и бездруго страдат не само лицата и фирмите, изброени в наказателните списъци - потърпевши са и много други кампании и банки. Загуби отчита например най-голямата руска банка Сбербанк. Правителството увери, че всичко било под контрол и обеща финансова подкрепа. Най-много от всички останали от обещаната държавна помощ се нуждае 50-годишният руски олигарх Олег Дерипаска. Близкият до Кремъл предприемач е може би най-силно засегнат от новите американски санкции. Неговата икономическа империя - промишленият холдинг \"Базовый элемент\" - дава работа на 150 хиляди души в целия свят. На сайта на компанията четем дори, че повече от 15 процента от населението на Русия \"пряко или косвено\" зависят от холдинга. Към него спадат например компаниите \"Русал\" - най-големият в света производител на алуминий - и \"Русские машины\", в чието портфолио има фирми, произвеждащи автомобили, самолети и железопътна техника. Показателен детайл е, че именно пред работници от автомобилния завод „ГАЗ“ в Нижни Новгород, част от холдинга \"Русские машины\", Путин официално обяви кандидатурата си за четвърти президентски мандат в края на миналата година. Все още не е ясно доколко новите санкции срещу Русия ще доведат до съкращаване на работни места в компаниите на Дерипаска. Вярно е, че САЩ са един от големите пазари за алуминий, но \"Базовый элемент\" произвежда основно за вътрешния, руски пазар. В този смисъл същинският проблем са милиардните външни задължения на Дерипаска. Заради наложените му санкции тези дългове към чужди компании биха могли да бъдат погасени само с държавна помощ от Москва. Наблюдателите смятат, че при това положение държавата може да придобие империята на Дерипаска. Повечето руснаци досега усещаха до известна степен западните санкции, но ограниченията за тях не бяха никак драматични. За последно подобен срив на валутния пазар в последно Русия имаше в края на 2014 година. Тогава обаче той се дължеше на рекордния спад в цените на петрола - най-важната експортна стока на Русия и основен източник на чужда валута за страната. В самата Русия в момента се говори, че обезценяването на рублата ще представлява проблем най-вече за онези руснаци, които планират да прекарат отпуската си в чужбина. През последните години обаче броят на руските туристи в чужбина намалява постоянно. Много руснаци навярно ще усетят последиците от обезценяването на рублата още при следващото си посещение в магазините за електроника - по данни на икономическото издание \"Ведомости\" може да се очаква, че смартфоните и лаптопите ще поскъпнат с 5 до 10 процента. От това развитие обаче ще има и неколцина печеливши - най-вече в сектора на туризма -  ако голям брой руснаци се откажат от почивката в Турция, например, и вместо това предпочетат за икономия да пътуват само до Крим.", "date": "2018.04.11", "title": "Американските санкции удариха Русия право в сърцето"}
{"url": "http://www.faktor.bg/bg/articles/eto-bazite-v-siriya-koito-sa-na-mushkata-na-sasht", "text": "Експерти от американския мозъчен тръст \"Стратфор\" назоваха най-вероятните бази, разположени в Сирия, които САЩ и съюзниците им могат да поразяват във връзка с докладите за предполагаема химическа атака в Източен Гут.    Анализаторите смятат, че новата американска операция ще засегне обектите, свързани със сирийската химическа програма, както и въздушните бази около Дамаск - Dumayr, Marge Ruhail и Mezzet. Експертите смятат още, че САЩ искат не да възпират Дамаск, а да отслабят способността на сирийското правителство, което е нарочено за химическите атаки. Серията атаки могат да продължат няколко дни. Напълно вероятно е един или няколко от съюзниците на САЩ - Франция, Великобритания, Саудитска Арабия, Катар или ОАЕ, да подкрепят американските войски.  Анализатори твърдят, че подобна операция ще изисква повече ресурси, например използването на самолетоносачи в Съединените щати. БЛИЦ припомня, че американският самолетоносач \"Хари Труман\", придружаван от няколко ракетни разрушителя, напусна днес базата в Норфолк, Вирджиния, и се отправи на поход към Средиземно море. Аналитичният център отбелязва, че на самолетоносача ще са му нужни седмици, за да стигне до региона.", "date": "2018.04.11", "title": "Ето базите в Сирия, които са на мушката на САЩ"}
{"url": "http://www.faktor.bg/bg/articles/otryazaha-balgarskiya-ezik-ot-uchebnite-programi-v-turtsiya", "text": "Според указ, публикуван в турския Държавен вестник българският език ще може да бъде преподаван в училищата на Турция, пише Фокус, цитирайки Hurriyet.  Според правителствения документ българският език ще може да се учи като избираем предмет в държавните и частни образователни институции на Турция.  В страната английският език е задължителен за учениците между седем и 18-годишна възраст.  Общо 40 различни езика, сред които арабски, грузински, фарси и гръцки се говорят в Турция, според данни от лингвистки научни изследвания.", "date": "2018.04.11", "title": "Въвеждат български език в учебните програми в Турция"}
{"url": "http://www.faktor.bg/bg/articles/novini/svyat/tramp-otnosheniyata-mezhdu-vashington-i-moskva-v-momenta-sa-po-loshi-ot-kogato-i-da-e-i-tova-vklyuchva-i-studenata-voyna", "text": ". Президентът на САЩ Доналд Тръмп заяви, че отношенията между Вашингтон и Москва в момента „са по-лоши от когато и да е, това включва и Студената война“, предава AFP. „Няма причина за това. Русия се нуждае от нас, за да им помогнем на икономиката, нещо, което ще бъде много лесно. Трябва всички нации да работят заедно. Да спрем надпреварата във въоръжението?“, написа той на профила си в социалната мрежа „Туитър“.", "date": "2018.04.11", "title": "Тръмп: Отношенията между САЩ и Русия са по-лоши от когато и да е, това включва и Студената война"}
{"url": "http://www.faktor.bg/bg/articles/novini/balgariya/rusiya-umnite-raketi-tryabva-da-letyat-kam-teroristite-a-ne-kam-zakonnite-pravitelstva", "text": "Прессекретарят на руското външно министерство Мария Захарова заяви, че „умните ракети“ трябва да летят към терористите, а не към законните правителства. Тя заяви това, коментирайки думите на президента на САЩ Доналд Тръмп за това, че на Русия трябва да бъде готова да сваля ракети, изстрелвани към Сирия, предава ТАСС. „Умните ракети трябва да летят към терористи, а не към законни правителства, които вече години се борят срещу международния тероризъм на своя територия“, заяви Захарова. Тя обърна внимание, че ракетен удар по Сирия може да унищожи доказателствата около възможното нападение с химично оръжие в Източна Гута. „Да не би цялата история да се състои в това как да си заличите следите с провокативните удари на умните ракети и международните инспектори вече нищо да не могат да открият като доказателство“, допълни Захарова.  По-рано Тръмп написа на профила си в „Туитър“ следното: „Русия се заканва да свали всяка ракета, изстреляна по Сирия. Бъди готова, Русия, защото ще пристигат, хубави, нови и умни! Ти не трябва да си партньор с убиващото с газ животно, което избива собствения си народ и се забавлява от това!“", "date": "2018.04.11", "title": "Русия: Умните ракети трябва да летят към терористите, а не към законните правителства"}
{"url": "http://www.faktor.bg/bg/articles/novini/svyat/izsledvane-na-freedom-house-rusiya-e-strana-s-vrodena-avtokratsiya", "text": "Тесногръдата нелиберална политики на Унгария и Полша подкопават основите и перспективите за развитие на демокрацията в страните от Централна и Източна Европа, на Балканите, и в евразийския регион. Тези смущаващи констатации фигурират в изследване на правозащитната организация „Freedom House“ под надслов \"Страни в преход\", посочва Радио Свобода.  Авторите на анализа отбелязват, че 19 от 29-те страни, обект на изследването, имат много ниски демократични показатели през последните години. Втора поредна година, броят на страните с авторитарни режими надвишава броя на демократичните държави. Групата на евроазиатските страни, с отдавна установени автокрации, включва Беларус, Русия, Азербайджан, Казахстан и Узбекистан. Последното място в тази група -23-тото, заема Туркменистан. Според доклада за първи път от 2014 г. насам в Украйна се наблюдава спад на основните демократични показатели. Политиците използват продължаващата руска агресия на изток, за да засилят патриотичната реторика и атаките срещу организации с нестопанска цел и журналисти, отбелязват правозащитниците. Масовите протести, които се проведоха през 2017-18 г. в Словакия и Румъния, водят до намаляване на индексите на развитието на демократичните институции в тези страни, се изтъква в анализа на правозащитната организация. В Латвия също се наблюдава подобен спад по показателя „демокрация“, като причина за това са нестихващите скандали, свързани с прането на пари в банковия сектор. Сърбия пък се сблъска с голямата концентрация на власт в ръцете на президента на страната Александър Вучич. Само три държави - Македония, Узбекистан и Естония, засега показват чувствително покачване на  положителния рейтинг в посока развитие на демократичните процеси, се казва в анализа на „Freedom House“.", "date": "2018.04.11", "title": "Изследване на „Freedom House“: Русия е страна с вродена автокрация"}
{"url": "http://www.faktor.bg/bg/articles/novini/svyat/ruski-tv-kanal-svali-intervyu-s-bivsh-ministar-na-otbranata-na-sasht-sled-himicheskata-ataka-v-siriya", "text": "Руският ТВ Канал 1 свали интервю с бившия министър на отбраната на САЩ Уилям Пери, съобщава Радио Свобода. По думите на водещия програмата „Познер“ - Владимир Познер, ръководството на ТВ канала е изтъкнало като причина обстоятелството, че „програмата ще звучи в дисонанс“ с случващото се в Сирия, където бе атакувана сирийска авиобаза край град Дума, а режимът на Асад бе обвинен, че е използвал химическо оръжие срещу собсвеното си население. Интервюто е трябвало да бъде излъчено на 9 април. Анонсът е бил публикуван на сайта на предаването „Познер“, но по-късно е бил изтрит. Негови копия все още може да се видят в Google. Водещият обаче, уверавя, че интервюто ще бъде излъчено, но в друг ден и час.  Западните страни готвят ответна реакция на предполагаемия удар с химическо оръжие, нанесен над град Дума от привържениците на режима на Башар Асад, при който са загинали десетки мирни жители в Сирия.  Сирийските власти и Русия напълно отричат да е имало химическа атака. Дамаск и Москва заявяват, че са готови да приемат експерти на Организацията за защита от химическо оръжие в Дума, за да се произнесе по това обвинение.  За ракетния обстрел над авиобазата на сирийската армия в провинция Хомс стана известно на 9 април. По данни на базирания в Лондон Съвет по правата на човека, наблюдаващ ситуацията в Сирия, в резултат на авиоатаката са загинали най-малко 15 мирни жители.", "date": "2018.04.11", "title": "Руски ТВ канал свали интервю с бивш министър на отбраната на САЩ след химическата атака в Сирия"}
{"url": "http://www.faktor.bg/bg/articles/srabski-samolet-se-razbi-kray-kovachitsa-edin-ot-pilotite-zagina-na-myasto", "text": "Сръбски военен самолет \"Супер Гълъб G4\" се разби тази сутрин в близост до Ковачица, в южен Банат. Единият от пилотите загина, а другият е в критично състояние.   Според неофициална информация двамата пилоти са катапултирали преди катастрофата, посочва Канал3. Инцидентът се случи около 9:30 часа сутринта. Няма повече подробности за инцидента и причините за катастрофата на самолета.   \"Бях вкъщи, когато се чу как двигателят на самолета спира и видях двамата пилоти да катапултират. На мястото може да се види и кратера от самолета\", сподели пред сръбския \"Блиц\" Д. Б. от Ковачица.    Раненият пилот бе прехвърлен с военен вертолет във Военномедицинската академия (ВМА) в Белград.", "date": "2018.04.11", "title": "Сръбски самолет се разби край Ковачица, един от пилотите загина на място"}
