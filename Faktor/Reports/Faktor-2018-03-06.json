{"url": "http://www.faktor.bg/bg/articles/analizator-nad-evrozonata-se-zadava-uragan", "text": "Резултатите от парламентарните избори в Италия определено изненадаха всички експерти и анализатори. Италианците обърнаха гръб на досегашната си политическа система и дадоха властта в ръцете на евроскептични и антиимигрантски формации. Все пак никоя партия не получи достатъчно голяма подкрепа, за да управлява сама. В медийното пространство се появиха какви ли не стряскащи заглавия - \"възход на популистите\", \"разтърсване на устоите на обединена Европа\". Възможно ли е да станем свидетели на краха на Европейския съюз? Според главния изпълнителен директор на Европейския институт за стратегии Бранимир Ботев изборите в Италия са колкото изненадващи, толкова и логични, защото те повтарят цялата тенденция в Европа, а именно евроскептицизма. \"Стеснява се пространството на традиционните политически партии. Очевидно е, че евроскептицизмът започва да взима много сериозен връх. Националното, приоритетното, това, което доскоро беше наричано популистко, което е близко до интересите и съзнанието на хората, определено се харесва и хората търсят убежище там\", уточни Ботев в студиото на \"Денят ON AIR\". По думите му лидерът на движението \"Пет звезди\" Луиджи ди Майо говори това, което италианецът иска да чуе, а и именно той е големия победител на провелите се избори. \"Според много анализатори за еврозоната се задава ураган. Въпреки това тя ще оцелее, защото ще се държи на гърба на немската икономика, но на каква цена?\", отбеляза бившият зам.-министър на туризма пред Bulgaria ON AIR. Той смята, че Германия се \"разкъсва\" между желанието да запази спокойствие, но и да се състави адекватно правителство с добра политика. \"Отново Ангела Меркел ще е канцлер, но тя този път направи много отстъпки. Заради това бе критикувана дори в своята партия. Очаквам една консервативна политика във всички сфери\", допълни Бранимир Ботев.", "date": "2018.03.06", "title": "Анализатор: За еврозоната се задава ураган"}
{"url": "http://www.faktor.bg/bg/articles/tsvetanov-1-15", "text": "Заместник-председателят на ГЕРБ и председател на ПГ на партията Цветан Цветанов проведе работна среща в София със зам.-ръководителя на отдел \"Европейско и международно сътрудничество\" във фондация \"Конрад Аденауер\" Франк Прийс и ръководителя на офиса на фондация \"Конрад Аденауер\" в София Торстен Гайслер. В рамките на работната среща Цветан Цветанов запозна колегите си с усилията на правителството на Бойко Борисов и управляващото мнозинство в Народното събрание по основните секторни политики. Цветанов информира представителите на фондация \"Конрад Аденауер\" за актуалната политическа обстановка в страната, като акцентира върху председателството на Съвета на ЕС и основния приоритет на България - очертаването на ясна европейска перспектива пред страните от Западните Балкани.", "date": "2018.03.06", "title": "Цветанов запозна представители на фондация \"Конрад Аденауер\" с актуалната обстановка у нас"}
{"url": "http://www.faktor.bg/bg/articles/rumen-radev-podpisa-ukaz-za-naznachavaneto-na-gen-dancho-dyakov-za-shef-na-nso", "text": "Президентът Румен Радев е подписал указ за назначаването на ген. Данчо Дяков за началник на Националната служба за охрана (НСО), като го е удостоил с висше офицерско звание генерал-майор, съобщават от Президентството.  Преди дни правителството даде съгласието си ген.-майор Дяков да бъде назначен на длъжността началник на НСО. Досега той беше съветник на Радев по военната сигурност. Припомняме, в началото на февруари държавният глава освободи предишния началник на НСО генерал-лейтенант Ангел Антонов.", "date": "2018.03.06", "title": "Румен Радев подписа указ за назначаването на ген. Данчо Дяков за шеф на НСО"}
{"url": "http://www.faktor.bg/bg/articles/dondukov-2-izleze-s-pozitsiya-za-malchanieto-na-prezidenta-pred-ruskiya-patriarh", "text": "Ето позицията на “Дондуков” 2 за срещата на президента Румен Радев с руския патриарх Кирил, предоставена на \"24 часа\" след запитване: “Руските медии излъчват упреците на Негово Светейшество Кирил, но побързаха да се оттеглят преди отговора на президента. В него Румен Радев твърдо заяви, че “така, както църквата се бори за душата на всеки човек, така и ние сме признателни към паметта на всеки воин, сражавал се в руската армия под знамената на император Александър II и загинал за българската свобода, независимо от неговата народност”. Що се отнася до Освобождението, то е резултат от Руско-турската война и България е признателна тъкмо на Русия. Президентът Радев каза още, че е бил впечатлен от тезата за “силата на мълчанието” в писанията на патриарх Кирил. Тогава Негово Светейшество Кирил спря с упреците и каза “Добре, нека прелистим тази страница”. В края на разговора патриарх Кирил благодари на президента Радев и му пожела духовни сили на държавническото поприще. Българският държавен глава му благодари, но уточни, че още със заемането на поста е поискал благословия от мъдрия духовен водач на православните българи, Негово Светейшество Неофит, нашия патриарх, който му я е дал.", "date": "2018.03.06", "title": "\"Дондуков\" 2 излезе с позиция за \"мълчанието\" на президента пред руския патриарх"}
{"url": "http://www.faktor.bg/bg/articles/skandal-v-turtsiya-cheren-spisak-tsenzurira-nad-200-pesni", "text": "Турската държавна медийна компания забрани над 200 песни с аргумента, че пропагандират терора, подтикват към консумацията на алкохол и цигари или въздействат вредно на децата. Смехотворно, смятат засегнатите изпълнители. През 2010 година кюрдската певица Рожда беше осъдена на година и осем месеца лишаване от свобода. Песните, които тя беше изпълнила на един културен фестивал в Диарбекир, бяха оценени като „терористична пропаганда\". Осем години по-късно, в края на февруари 2018, три нови нейни песни попаднаха под забрана със същия аргумент. „А във всички тях става дума само за копнежа към мир,\" казва изпълнителката. Списъкът с общо 208 песни, от които 66 на кюрдски език, забранени от държавната медийна компания ТРТ, всъщност датира още от 2016 година. Но обществеността научи за него едва сега - след парламентарно питане на един опозиционен депутат от Измир. В интервю за Дойче веле 40-годишната Рожда разказва, че вече едва ли не е свикнала със забраните и с присъдите, които й налагат само защото пее на кюрдски. „Потискащо е, че вървим назад към миналото и че наново ни се налага да преживяваме всичко това,\" казва тя. След като медиите публикуваха списъка със забранените песни, ръководството на ТРТ излезе с категорична позиция, отхвърляща всички критики: „Законово задължение на всяка медия е да отстранява всички съдържания, които насърчават употребата на цигари и алкохол, въздействат отрицателно върху развитието на децата и пропагандират тероризма,\" пише на сайта на ТРТ. Забранените песни в изпълнение на Рожда са от неин албум от 2007 година. Цели 7 години те са били излъчвани по държавното радио и телевизия, преди да ги спрат. Защо изведнъж някой се е сетил да ги цензурира, самата изпълнителка не може да каже. Рожда категорично отхвърля обвинението, че песните й съдържали пропаганда на тероризма. „Аз просто се опитвам да опазвам кюрдската култура. Какво да правя иначе - да пея на английски ли?\", казва певицата пред ДВ. Забранителният списък обхваща както известни поп-парчета, така и алтернативна музика. Една от потърпевшите рок-групи се казва „Ески бандо\" („Старата банда\"). Две нейни изпълнения също фигурират в черния списък: „Истанбул Бейрут Париж\" и „Надписът отзад на камиона\". Певецът и китарист на групата Гюней Марлен смята, че забраната е смехотворна. „Светът разработва изкуствения интелект, а в това време нашата страна си губи времето с подобни неща, които принадлежат към миналото,\" казва музикантът, според когото двете парчета са забранени, защото в тях става дума за алкохол. „Във времена, когато медиите са пълни с насилие, оръжия и омраза, песните са последното нещо, което трябва да бъде цензурирано,\" обобщава той. Да се забранява музика, не е нещо ново в Турция. Още преди Ердоган и неговата Партия на справедливостта и развитието (ПСР) да дойдат на власт, в страната редовно се цензурираха съдържания, вкл. песни от популярните жанрове. Тогава аргументите обикновено гласяха: порнографско съдържание, политическа пропаганда, подбуждане към употреба на алкохол или към самоубийство. Ето няколко примера за песни, забранени след преврата през 1980 година: Парчето „Приятел\" на поп-певицата Мелике Демира беше спряно, защото пропагандирало комунизма. Песента на Аднан Шансес „Налей, кръчмарю\" пострада като пропаганда на алкохола. А парчето на групата „Арабеск\" и нейния певец Орхан Генджебай „Ако ще светът да загине\" беше забранена с аргумента, че дава израз на едно душевно разстройство. Но може да стане и по-лошо: през февруари правителственото мнозинство внесе в парламента законопроект, според който на контрол от страна на медийния регулаторен орган RTÜK в бъдеще ще подлежат всички звукови и снимкови съдържания, които се публикуват онлайн. Критиците на този законопроект смятат, че така управляващата партия ще разшири контрола си над интернет и ще може вече да цензурира и съдържанията, които се излъчват в мрежата. „RTÜK ще получи прекалено широки правомощия и ако ги приложи, ще може да забранява тези съдържания вече и в интернет\", посочва професор Яман Акдениз от Юридическия факултет на истанбулския университет „Билги\". По този начин тя на практика ще контролира мрежата. „А това още повече отдалечава Турция от процеса на демократизация,\" смята професорът.", "date": "2018.03.06", "title": "Скандал в Турция:  \"черен списък\" цензурира над 200 песни"}
{"url": "http://www.faktor.bg/bg/articles/koy-e-sledvashtiyat", "text": "В Италия се случва нещо, което други европейски страни вече преживяха или пък тепърва ще преживяват. Срещу разцвета на популизма традиционните партии в Европа засега не съумяват да направят почти нищо, пише Б. Ригерт за Дойче веле.   Популисткото земетресение в Италия отвори дълбок политически разлом не само в страната, но и в Европа. Разрушена е старата система, в чиито рамки на власт се сменяха социалдемократите и консервативните партии на Берлускони. На мястото на предишните масови партии сега възникнаха нови полюси. Вече левите и десните популисти ще бъдат масовите партии. Това е факт, колкото и да не се харесва на истаблишмънта. В Италия се случва нещо, което други европейски страни вече преживяха или пък тепърва ще преживяват. В Гърция управлява коалиция от леви и десни радикали. В Унгария на власт са консервативни популисти. Във Франция една чисто нова партия с лекота спечели президентските избори и постави в шах десните популисти, на които симпатизира близо една трета от френските избиратели. С тази важна разлика, разбира се, че движението на Еманюел Макрон е про-, а не антиевропейско, както се случва другаде. В Австрия десните популисти влязоха в правителството. В Германия те вече седят в Бундестага като най-голяма опозиционна партия, а в източните провинции „Алтернатива за Германия” на места е дори най-силната партия. Във Великобритания пък националистическото протестно движение събира привърженици и в двете големи партии и успя да наложи излизането от ЕС. С други думи, Италия не е изолиран случай, а продължение на една тенденция, срещу която традиционните партии в Европа засега не съумяват да противопоставят почти нищо. Елементарното обвинение, че новите радикални конкуренти отляво и отдясно са просто някакви „популисти\", вече не е достатъчно. Очевидно избирателите това не ги интересува. И в Италия се видя, че те искат нещо ново, свеж полъх, някаква алтернатива. Бунтовните пориви на хората се подхранват от дълбокото им недоволство от продуктите на досегашната система. В Италия това недоволство ферментираше дълго време, преди да се стигне до сегашния популистки взрив, който освободи всевъзможните антиевропейски, националистически и антисистемни сили. Победителят на изборите Матео Салвини си го каза съвсем ясно веднага след вота. За него „популизъм\" била почетна титла, той работел за хората и щял да се вслушва в „гласа на народа\". Традиционните партии в цяла Европа обвиняват популистите в лъжи и плоска пропаганда, но сякаш все по-малко избиратели се стряскат от това. Тези избиратели искат прости решения на комплексни проблеми. И който не може да предложи такива решения – сам си е крив. В това отношение модерните популисти в Европа – от Великобритания, та чак до Италия – са взели доста неща назаем от баш-популиста зад океана Доналд Тръмп. Защо да се чудим тогава, че доскорошният духовен гуру на Тръмп, разрушителят на системата Стивън Банън, горещо приветства победата на популистите в Рим и каза, че тя забива нож в сърцето на Брюксел. Европейският популизъм не е само десен феномен. Италианската партия „Пет звезди\" в Европейския парламент седи в една и съща фракция с британските националисти, които наложиха Брекзита. Ляворадикалната \"Сириза\" от Гърция се е приютила в европейската фракция на левите. А Силвио Берлускони и неговата „Форца Италия\", които на тези избори се преоткриха като десни популисти, пък членуват във фракцията на християндемократите и седят в ЕП на едни и същи банки с германските ХДС и ХСС.   Популистите и антисистемните партии почти без изключение са националистически настроени и се обявяват против ЕС и против Европа – и това особено тревожи хората, които държат на европейското единство и на мирното добросъседство. „Италианците над всичко\" – това беше бойният възглас на Салвини, взет назаем от Доналд Тръмп. „Австрия преди всичко\", тръбеше и Партията на свободата, която днес участва в правителството във Виена. А когато всички започнат да викат „Първо аз!\", тогава чувството за общност между европейците вече ще се превърне в куха фраза. Лидерът на „Северната лига\" в Италия призова страната му да „се освободи\" от ЕС. Това е същата идиотщина като твърденията, че Брюксел потискал Великобритания. Опасността обаче идва от там, че все повече избиратели в Италия вярват на тази идиотщина. Новите антисистемни партии и популистите с голям успех съумяха да си отворят много евтини комуникационни канали в интернет и в тъй наречените „социални мрежи\". Традиционните партии в редица европейски държави сякаш проспаха тази тенденция. Мрежата, капсулирането сред съмишленици, неинформираността и успехите на популистите са тясно свързани помежду си неща. Досегашните парламентарни демокрации много бързо могат да се превърнат в диктатури на субективното мнение, управлявани от интернет. И кой ще ги контролира тогава? „Тиутър\"? Някой от другите дигитални гиганти в САЩ? Руските фабрики за тролове? Или пък севернокорейските хакери? На тези избори Италия се промени завинаги. Коя държава ще я последва? В Германия социалдемократите вече не са масова партия. Кога ли същата съдба ще сполети и християндемократите? Или традиционните центристки партии все пак ще успеят да обърнат посоката на сегашната популистка тенденция?", "date": "2018.03.06", "title": "Кой ще бъде следващият?"}
{"url": "http://www.faktor.bg/bg/articles/zalyaha-s-cherna-boya-pametnik-na-savetskite-voini-v-tsentara-na-viena", "text": "Неизвестни извършители оскверниха паметник на съветските воини на площад \"Шварценбергплац\" в центъра на австрийската столица Виена. Паметникът е бил залят с черна боя, предаде ТАСС, като се позова на руското посолство в Австрия. Паметникът редовно става мишена на вандали. На 10 януари неизвестни извършители го заляха с черна боя, а на 16 януари миналата година - с тъмночервена. Руското посолство всеки път изпраща протестна нота до австрийското външно министерство с искане да се вземат спешни мерки за отстраняване на щетите, за установяване на виновните и недопускане на подобни случаи в бъдеще. Паметникът на \"Шварценбергплац\" е най-известният монумент на съветските воини в Австрия. Той е издигнат в памет на 17-те хиляди съветски военнослужещи, загинали при Виенската настъпателна операция през 1945 г., и е открит на 19 август същата година.", "date": "2018.03.06", "title": "Заляха с черна боя паметника на съветските воини в центъра на Виена"}
{"url": "http://www.faktor.bg/bg/articles/martin-dimitrov-ima-tayna-dogovorka-s-moskva-za-aets-belene", "text": "\"Европейско финансиране за АЕЦ \"Белене\" няма да има. Тази идея е абсурдна. Съмнявам се, че ще има интерес и от съседните балкански държави. Очевидно е, че има тайна договорка с Москва. Нека не ни залъгват с балкански сюжети. Кой има най-голям интерес да спаси този проект. Това е Москва, то е ясно...\", попита Мартин Димитров от \"Нова република\" в \"Лице в лице\" на Би Ти Ви.   АЕЦ \"Белене\" ще удвои цената на тока по думите му. \"Кокато има нова ядрена мощност цената я плащаме ние, няма кой друг да е.   Кой ще ги плати тези между 20-30 млрд. лв. Няма тук дядо Коледа\", каза той. Мартин Димитров коментира и сделката за ЧЕЗ. Тази сделка е въпрос на национална сигурност, защото касае електропреносната мрежа за 40% от българите. В Европа биха ли допуснали фирма без опит за това. Това каза и попита експертът Мартин Димитров. Има два проблема. Единия е опитът  в тази дейност. Тази фирма няма опит. И второ - какво е финансирането, кои са банките. Ако така продължават нещата, всеки регулатор ще се оправдава с другия. Няма смисъл да продължава тази агония. Убеден съм, че българското правителство има информация какво се случва, посочи той.  Трябва да има обща работна група от всички регулатори и до няколко дни се изготви доклад. Но всеки от регулаторите казва, че не може да свърши работа. КЕВР е специфичният регулатор. Твърдя, че по сегашните правила имат правомощия, каза още той.", "date": "2018.03.06", "title": "Мартин Димитров: Има тайна договорка с Москва за  АЕЦ \"Белене\""}
{"url": "http://www.faktor.bg/bg/articles/delyan-dobrev-vsyaka-opozitsiya-bi-se-vazpolzvala-ot-podoben-sluchay-kato-s-chez-no-ne-tolkova-bezumno", "text": "Регулаторът има огромни правомощия по отношение на спазването на лицензията. Има текстове в закона, които казват, че, ако този доставчик не си изпълнява съвестно задълженията, регулаторът има право да го отстрани и да назначи особен управител. Регулаторът не му взема активите, но отстранява това лице, което управлява ЕРП-то и слага особен управител, който да изпълнява от името на регулатора, за да се изпълнят задълженията по закон. Това каза в \"Още от деня\" Делян Добрев, ГЕРБ, председател на Комисията по енергетика в парламента, който потвърди, че те не могат да определят сами цени, така че да се притесняваме, а колко ще струва определя регулаторът. \"Първоначално ме притесняваше, че неизвестен за нас всички купуват придобива активите на ЧЕЗ. Впоследствие на комисия миналата седмица дойде купувачът заедно с експерти и обясниха какъв ще е моделът на финансиране. Той е стандартен модел на проектно финансиране на такъв тип инвестиции. Тяхната инвестиция ще е между 20-30% собствен капитал и между 70-80% дълг. Това не е нещо необичайно за сектора, т.е купувачът трябва да осигури между 100-150 млн. евро собствени средства, а останалите 350-400 млн. евро общо за сделката ще са заеми. Дали купувачът има 100-150 млн. евро купувачът заедно със службите трябва да отговори. Купувачът твърди,че има средствата, той ще остане краен собственик на активите. Нямаме толкова информация от къде идват средствата. Депутатите не са тези,които проверяват произхода на средствата, но има служби, които могат да се справят\", посочи Добрев. Той коментира, че БСП се опитва от всяка ситуация да извлекат политическа изгоди, а в случая по думите му вероятно да съборят кабинета. По думите на Добрев държавата има своите механизми за контрол. Делян Добрев заяви, че в следващите седмици купувачът трябва да даде повече подробности за собствения капитал от 100,150 млн. евро + кредитните средства.\"Нямам информация и службите дали Гинка има опора във властта, затова я изслушахме пред журналисти. Тя каза, че е 100% собственик, ние нямаме доказателства, че не е така. Дали държавата ще влезе, или не не мисля, че има окончателно решение по този въпрос.\", каза още депутатът от ГЕРБ. Добрев потвърди вече излязлата информация, че Теменужка Петкова ще остане министър на енергетиката. Оставката й няма да бъде приета, каза той.", "date": "2018.03.06", "title": "Делян Добрев: Протестът пред Министерския съвет, а не пред ЧЕЗ, цели събаряне на кабинета"}
{"url": "http://www.faktor.bg/bg/articles/borisov-izteglya-istanbulskata-konventsiya", "text": "Министър-председателят оттегля Истанбулската конвенция. Тази новина бе очаквана отдавна, след като той обеща да се вслуша в настроенията на хората и да даде заден ход на приемането на този според документ.  Стана ясно как ще бъде изтеглена прословутата Конвенция, която предизвика масови протести сред хората у нас, съобщава БЛИЦ.   Решението на правителството ще се състои в две точки: 1. Отмяна на решението на МС от 3 януари 2018 година 2. Изтегляне на предложението за ратификация от НС   Очаква се това да се случи на заседанието на кабинета утре.", "date": "2018.03.06", "title": "Борисов изтегля Истанбулската конвенция с решение на Министерския съвет"}
{"url": "http://www.faktor.bg/bg/articles/pozhar-v-hotel-sheraton-v-sofiya", "text": "Пожар гори в хотел „Шератон” в столицата, съобщиха от МВР. Сградата е затворена. Евакуирани са намиращите се вътре хора. Сигнал за издигащ се дим над \"Шератон\" е подаден на тел. 112 в 18:45 часа.  Екипи на пожарната и полицията са на място. Към 18.45 ч. е получен сигнал за излизащ пушек от покрива на хотела. На място са изпратени 6 пожарни коли, автомеханична стълба, екип на столичната пожарна, съобщиха от МВР. По информация на NOVA огънят е тръгнал отвътре.", "date": "2018.03.06", "title": "Пожар в хотел \"Шератон\" в София"}
{"url": "http://www.faktor.bg/bg/articles/dnes-shte-obyavyat-dali-lekaryat-ubil-plaha-ostava-v-aresta", "text": "Днес Окръжна прокуратура в Пловдив трябва да реши дали ще иска от съда д-р Иван Димитров да бъде оставен с по-лека мярка за неотклонение от \"задържане под стража\". Обвинението ще обяви на брифинг от 11 ч решението по повод убийството на Жоро Джевизов-Плъха (38 г.), за което обвинен е д-р Иван Димитров.  72-ата часа на предварителното задържане изтичат в 17:30 следобед, когато отново протестиращи ще се съберат пред 2-ро РПУ в града, съобщи Нова тв. Вчера протестиращи искаха да се срещнат с дежурен прокурор, но такъв, според телевизията, е нямало. Съпругата на арестувания лекар изрази мнение, че когато човек е нападнат в дома си, той трябва да има право да се защити. Тя каза, че се надява съпругът ѝ да бъде освободен за рождения ден на голямата им дъщеря. „Крадец е, да знаем, но защо трябва да убиват хора”, каза от своя страна роднина на убития мъж по прякор Плъха. Според един от протестиращите имало \"писани и неписани закони. Той е защитавал семейството си, честта си, децата си. Няма да търсим параграфи”. На 2 март сутринта бе намерен трупът на Жоро Джевизов - Плъха, познат на полицията, върху капака на автомобил, паркиран в района на Областна администрация. За деянието бе задържан д-р Димитров (48 г.), който е неосъждан, но и не притежава разрешително за оръжие.", "date": "2018.03.06", "title": "Днес ще обявят дали лекарят, убил Плъха, остава в ареста"}
{"url": "http://www.faktor.bg/bg/articles/obshtestvo/ulitsata/s-myarka-podpiska-puskat-ot-aresta-d-r-ivan-dimitrov", "text": "Пловдивският лекар д-р Иван Димитров, който гръмна проникналия в къщата му рецидивист Георги Джевизов, известен като Жоро Плъха, бе освободен от ареста, съобщава Би Ти Ви. Той е пуснат с мярка „подписка“. Освен това обвинението срещу него е променено от умишлено убийство на неизбежна отбрана. Той ще бъде освободен днес. Не съм убиец, трябваше или аз, или той, обясни действията си пловдивският рентгенолог, който днес излезе от ареста. Медикът каза, че е бил наръган на две места в крака. \"При нападението на крадеца е нанесена прорезна рана на доктора с неустановен досега предмет - метална тръба, табела или нож. Факт е обаче, че крадецът е бил сам. Рецидивистът е бил въоръжен за извършване на кражба - отвертка и нож. И отвертката, и ножът са били открити в дрехите на убития, без да са били извадени\", обясни  окръжният прокурор на Пловдив. Припомняме, пловдивският лекар бе задържан за убийството на мургавия крадец от \"Столипиново\" Жоро Джевизов - Плъха. Той е шефът на рентгеновото отделение в УМБАЛ \"Пловдив\" Иван Димитров. По данни на разследващите, съобщени официално, съпругата и децата на обвинения медик са живели в къща в Крумово и не са били в дома си в Пловдив по време на престъплението. През последните дни бяха организирани мащабни протести в негова подкрепа, а ВМРО лансира промени, свързани с неизбежната отбрана. Днес обаче от прокуратурата посочиха, че д-р Димитров е причакал рецидивиста Георги Джевизов, стрелял е по него с незаконно притежаваното си оръжие и след това с приятел е опитал да прикрие стрелбата. Редица тиражирани информации – за спящи на горния етаж съпруга и деца, за съучастник на крадеца и т.н. бяха опровергани от обвинителите на база на разпитаните свидетели, записите от камери и експертизи", "date": "2018.03.06", "title": "С мярка \"подписка\" пускат от ареста д-р Иван Димитров"}
{"url": "http://www.faktor.bg/bg/articles/ikonomika/biznes/obsazhdat-svobodniya-energien-pazar-v-parlamenta", "text": "Свободният енергиен пазар ще бъде тема на кръгла маса, която ще се състои във вторник в парламента. Депутатите и председателят на енергийния регулатор ще обсъждат промените в основния енергиен закон, с които системата да достигне пълна либерализация. Според вносителите на промените от ГЕРБ новите текстове ще дадат възможност продавачите на енергия на българската независима борса да станат близо 100. Предвижда се на свободния пазар да излязат производители, които до сега имаха преференциални условия. Това, според управляващите, щяло да покаже, че цената на борсата е пазарна.", "date": "2018.03.06", "title": "Обсъждат свободния енергиен пазар в парламента"}
{"url": "http://www.faktor.bg/bg/articles/ginka-varbakova-se-pohvali-ot-cheshkata-stolitsa-che-e-namerila-pari-za-finansirane-na-sdelkata", "text": "Гинка Върбаова става собственик на българския бизнес на ЧЕЗ до края на седмицата. Това стана ясно от думите на енергийния министър в оставка Теменужка Петкова в парламента.   „Компанията купувач публично оповести, че в средата на тази седмица ще започнат разговори с продавача. Те се надяват до края на тази седмица да бъдат финализирани“, заяви Петкова на дискусия на тема „Предстоящите промени в Закона за енергетиката- стъпка към пълна либерализация на електроенергийния пазар в България“.   „Гинка Върбакова пое ангажимент да проведе разговори с продавача. Тъй като сделката още не е финализирана, всичко е в ръцете на купувача“, коментира тя.   „От страна на българската компания беше изразена воля да се даде възможност на държавата да влезе в тази сделка, така че тя да има контролно участие. Оттук нататък всичко зависи от продавача“, каза още министърът.   По-рано днес стана ясно, че Гинка Върбакова е в Прага. От чешката столица тя се похвали, че финансирането на сделката е осигурено. Преговорите с чешката страна ще продължат няколко дни. Веднага след като приключат, обществото и институциите ще получат информация за резултатите, каза пред журналисти на летището в Прага Върбакова.", "date": "2018.03.06", "title": "Гинка Върбакова съобщи от чешката столица, че е намерила пари за финансиране на сделката"}
{"url": "http://www.faktor.bg/bg/articles/yulian-popov-tryabva-mnogo-da-vnimavame-s-karanitsite-mezhdu-cheshkite-miliarderi-okupirali-totalno-darzhavata-si", "text": "„Промените, свързани с либерализацията на енергийния пазар, са закъснели, но по-добре късно, отколкото никога“. Това заяви по БНР бившият служебен министър на околната среда Юлиан Попов. Той изтъкна, че парламентът, правителството и регулаторът имат единна и ясна позиция по отношение на абсолютната необходимост бързо да се либерализира енергийният пазар у нас.  „Енергийната борса се развива много добре през последните години\", допълни той. Според бившия министър КЕВР би трябвало да може да следи работата на дадено електроразпределително дружество, но не и сделките със собствеността му.  „Управленски състав и собственост са две съвсем различни неща. Затова не мисля, че би трябвало чак толкова да се притесняваме. Ако има проблеми, свързани със собственост, неясни приходи и т.н., има други служби, които трябва да се занимават с това“. „Интересът на гражданите се гарантира чрез държавните институции, а не чрез участие на държавата в предприятията“, допълни той по повод хипотезата за евентуално държавно участие в сделката за ЧЕЗ и поясни: „В момента България има един доста независим регулаторен орган, на който можем да разчитаме, но е много добре предприятието и регулаторната работа да бъдат отделени, за да може едното да следи другото. Започнем ли да ги свързваме, нещата се оплескват“.  „ЧЕЗ е голяма за българските мащаби фирма, но не и за световните. Информацията, че зад офшорното финансиране наднича руско-грузински инвеститор би било притеснителна, ако се окаже вярна\", изтъкна Попов, но подчерта: „До този момент това e излязло във вестник на един чех, който се кара с друг чех. Ние винаги мислим, че сме корумпираната страна, държавата, завзета от олигарси и т.н., а всички други са целите в бяло. Чешките милиардери обаче са едно много особено явление, които са окупирали тотално държавата си. Ако един се кара с друг, ние не бива да предполагаме, че това е самата истина. Трябва много да внимаваме с тези техни караници“. Според Попов сделката не застрашава националната сигурност, защото е свързана с енергийната сигурност на крайния потребител, но „КЕВР и министърът на енергетиката имат правомощия в момента, в който те сметнат, че съществува риск за сигурността на доставките, да се намесят“.  Време е да престанем да говорим за АЕЦ „Белене“, тъй като свръхпроизводство на енергия е регионален, европейски и глобален проблем заради нарастващата енергийна ефективност и евтината енергия от ВЕИ.", "date": "2018.03.06", "title": "Юлиан Попов: Трябва много да внимаваме с караниците между чешките милиардери"}
{"url": "http://www.faktor.bg/bg/articles/wsj-sasht-skoro-shte-izppevapyat-pyciya-i-shte-ce-ppevapnat-v-nay-golemiyat-ppoizvoditel-na-petpol", "text": "Имa гoлямa вepoятнocт САЩ дa изпpeвapят Pycия и дa ce пpeвъpнaт в нaй-гoлeмият пpoизвoдитeл нa пeтpoл дo 2023 гoдинa, ĸaĸтo и дa пoĸpивaт пo-гoлямaтa чacт oт pacтeжa нa тъpceнeтo нa cypoвинaтa. Toвa пpoгнoзиpaт oт Meждyнapoднaтa aгeнция зa eнepгeтиĸa (ІЕА). Oчaĸвaниятa ca дoбивът в CAЩ дa дocтигнe peĸopднитe 12,1 милиoнa бapeлa днeвнo в cлeдвaщитe 5 гoдини пpи нивo oт 10,6 милиoнa бapeлa пpeз тaзи гoдинa. Πo тoзи нaчин cтpaнaтa тpябвa дa зaдминe Pycия, ĸoятo пpoизвeждa гpyбo oĸoлo 11 милиoнa бapeлa днeвнo, cъoбщaвa Тhе Wаll Ѕtrееt Јоurnаl, цитиран от money.bg. \"Pacтeжът нa дocтaвĸитe нa пpoизвoдитeлĸитe извън OΠEK e мнoгo, мнoгo cилeн, ĸoeтo мoжe дa пpoмeни пapaмeтpитe нa пeтpoлния пaзap в cлeдвaщитe гoдини, ĸaтo вoдeщи щe бъдaт ocвeн Щaтитe и Бpaзилия, Kaнaдa и Hopвeгия\", пocoчвa диpeĸтopът нa ІЕА Фaтиx Биpoл", "date": "2018.03.06", "title": "WSJ: САЩ  скоро ще изпpeвapят Pycия и ще ce пpeвъpнaт в нaй-гoлeмият пpoизвoдитeл нa пeтpoл"}
{"url": "http://www.faktor.bg/bg/articles/preliva-yazovir-eleshnitsa-vav-varnensko", "text": "Във Варненско прелива язовир \"Елешница\". Засега хората в близките населени места не са застрашени, но са наводнени земеделски земи. Заради топенето на снега и дъждовете в последните дни - Държавната агенция по метрологичен и технически надзор разпореди извънредни проверки на язовирите. В по-голямата част от водните басейни е осигурен свободен обем. Има язовири, които преливат контролирано, няма водоеми в аварийна ситуация, уточняват от Агенцията.", "date": "2018.03.06", "title": "Опасност: прелива язовир \"Елешница\" във Варненско"}
{"url": "http://www.faktor.bg/bg/articles/sadat-prisadi-nay-tezhkata-myarka-za-velevi-zaradi-ubiystvoto-na-dyadoto-ot-lyulin", "text": "Софийският апелативен съд остави за постоянно в ареста Мария и Свилен Велеви. Те са пребили до смърт възрастния баща на жената, след негов сигнал, че двамата държат в пълна изолация трите си дъщери и децата никога не са ходили на училище. Решението на Апелативния съд е окончателно. Състав на Софийски апелативен съд остави без уважение жалбите на защитниците на двамата обвиняемите, с които бе поискано на двамата да бъдат определени мерки за неотклонение различни от „задържане под стража\", съобщиха от Апелативна прокуратура - София Те са привлечени за извършено в съучастие умишлено убийство, чрез нанесени множество удари по главата и тялото на 86-годишния Стефан Янев с твърди предмети и механична асфикция. По досъдебното производство са разпитани свидетели, от чиито показания се установяват конфликтни отношения между обвиняемата и нейния баща, както и системно проявявана агресия към пострадалия, за което били уведомявани и органите на МВР. На 11.02.2018 г. /вероятната дата, на която е извършено престъплението/ от дома на Янев отново се чували неговите викове за помощ, както и крясъците на двамата обвиняеми. Трите им деца се намирали в съседната стая. Пред съда обвиняемата изяви желание да се върне у дома си, за да свири на пиано и синтезатор и да се подготви за срещите си с деца, на които желае да преподава. Софийски апелативен съд потвърди определението на СГС, с което и на двамата обвиняеми е определена най-тежката мярка за неотклонение.", "date": "2018.03.06", "title": "Съдът присъди най-тежката мярка за Велеви, пребили до смърт дядото от \"Люлин\""}
{"url": "http://www.faktor.bg/bg/articles/tezhka-katastrofa-mezhdu-uchilishten-avtobus-i-dzhip-ima-dve-zhertvi", "text": "Двама души са загинали при тежка катастрофа на пътя Варна-Добрич. Това съобщиха от ОДМВР-Варна.  Инцидентът е станал днес около 14:00 ч. В участъка между селата Любен Каравелово и Зорница са се ударили джип и училищен автобус. В автобуса не е имало деца. Загиналите двама души са от лекия автомобил. Към този момент няма информация за състоянието на шофьора на автобуса. На място са пристигнали полицейски екипи. Изясняват се причините и обстоятелствата, довели до сблъсъка.  Временно е ограничено движението между Любен Каравелово и Зорница.", "date": "2018.03.06", "title": "Тежка катастрофа между училищен автобус и джип, има две жертви"}
{"url": "http://www.faktor.bg/bg/articles/bsp-yahva-protest-sreshtu-sdelkata-s-chez", "text": "Депутати и активисти на БСП ще участват в национален протест срещу сделката с ЧЕЗ, съобщиха от пресцентъра на партията.   Шествието е насрочено за 7 март 2018 г., от 11 часа пред сградата на Министерския съвет.   Протестът се организира от граждани във „Фейсбук“ и е под надслов: „Да Му дръпнем шалтера! Оставка!“   „Въпросният Истанбулски дилър на скъпия ток, третия пол и третия престъпен мандат, Борисов, е опасен за човешкия род, националната сигурност, общественото здраве, умствения статус на народа и териториалната цялост на България. Меркелът на Балканите води България и горките Балкани към национална и регионална катастрофа! Настояваме за:  1. Незабавна оставка на джендър-правителството.  2. Служебен кабинет за прочистване на Бардака.  3. Смяна на Системата.  България над всичко! За нов курс и нова власт!“, пишат организаторите.   Към момента интерес са заявили 3500 души, а около 400 са отбелязали, че ще присъстват.   От фейсбук страницата на партийната структура на БСП в Дупница става ясно, че партията дава рамо на протестите с хора и автобуси от провинцията. Скъпи съграждани на 07.03 2018 г. от 11.00 часа. се организира национален протест пред Министерския съвет по повод сделката с най-голямото ни електроразпределително дружество - ЧЕЗ. Време е вместо да се възмущаваме от всичко това да излезем на улицата и ясно да заявим, че тази държава е и наша. Поканата е за цялото будно българско общество,без значение от партийната принадлежност.За желаещите от гр. ДУПНИЦА , автобусите ще тръгнат в 9.00 ч. от Спортна зала - гр.Дупница на 07.03.2018г., пише във фейса БСП-Дупница.", "date": "2018.03.06", "title": "БСП яхва червен протест срещу сделката за ЧЕЗ, идват автобуси от провинцията"}
{"url": "http://www.faktor.bg/bg/articles/novini/balgariya/oblatsi-i-slab-dazhd", "text": "През следващото денонощие ще преобладава облачно време. Ще превалява предимно слаб дъжд. В сутрешните часове на места в равнините ще е мъгливо, а в северозападните райони ще превали сняг.  През деня ще има и временни разкъсвания на облачността.  Ще духа слаб до умерен вятър от юг-югозапад, в северните райони - от изток.  Минималните температури ще са между 0 и 5 градуса, а максималните ще са в широки граници - между 3 и 8 градуса в Северна, и от 11 до 16 градуса в Южна България.", "date": "2018.03.06", "title": "Облаци и слаб дъжд"}
{"url": "http://www.faktor.bg/bg/articles/novini/balgariya/izslushvat-kandidatite-za-predsedatel-na-novata-mega-antikoruptsionna-komisiya", "text": "Допуснатите кандидати за председател на Комисията за противодействие на корупцията и за отнемане на незаконно придобитото имущество са двама. Това са Пламен Димитров и Николай Николов.  Пламен Димитров е предложението на управляващите ГЕРБ и Обединени патриоти. Той е прокурор, а от 2013-та година е шеф на комисията за отнемане на незаконно придобитото имущество.  От БСП номинираха Николай Николов. Той също е юрист и е председател на Комисията за установяване и предотвратяване на конфликт на интереси.", "date": "2018.03.06", "title": "Изслушват кандидатите за председател на новата мега антикорупционна комисия"}
{"url": "http://www.faktor.bg/bg/articles/naznachiha-bivsh-kmet-na-nyu-york-za-spetsialen-pratenik-v-oon-za-klimata", "text": "Генералният секретар на ООН Антониу Гутериш назначи бившия кмет на Ню Йорк и бизнесмен милиардер Майкъл Блумбърг за специален пратеник на ООН за климата, предадоха световните агенции. Гутериш похвали Блумбърг, който е отдавнашен застъпник за чиста енергия, за работата му в борбата срещу климатичните промени, особено след като президентът Доналд Тръмп реши да изтегли Съединените щати от Парижкото споразумение за климата миналата година. \"Много малко неща зависят днес във връзка с климатичните промени от централното правителство. Решаваща е реакцията на обществото. Решаващи са действията на компаниите и управлението на градовете\", каза Гутериш. Блумбърг заяви пред журналисти в ООН, че се надява президентът Тръмп да се вслуша в съветниците си, да се вгледа в данните за климатичните промени и да промени мнението си. \"Той може да стане велик лидер, ако промени мнението си за глобалното затопляне и продължи участието на САЩ в Парижкото споразумение, каза бившият кмет на Ню Йорк, предаде БТА.  Блумбърг ще работи за прилагане на стратегията на ООН за климата и за изпълнение на целите на Парижкото споразумение и ще помага на Гутериш в подготовката на срещата на върха на ООН за климата през 2019 г., посочва ДПА.", "date": "2018.03.06", "title": "Назначиха бивш кмет на Ню Йорк за специален пратеник в ООН за климата"}
{"url": "http://www.faktor.bg/bg/articles/novini/svyat/vav-velikobritaniya-bivsh-ruski-razuznavach-e-v-kritichno-sastoyanie-sled-doseg-s-neizvestno-veshtestvo", "text": "Бившият руски разузнавач Сергей Скрипал е в критично състояние, след като бил изложен на досег с неизвестно вещество във Великобритания, съобщи ВВС. Британската полиция, която съобщи за сериозен инцидент днес в търговски център в Солсбъри, графство Уилтшър, Югозападна Англия, се опитва да установи веществото, на което е бил изложен бившият руски шпионин. Има подозрения, че той е бил отровен. Екипи в пълно защитно облекло обеззаразяват района на инцидента. Мъжът бил идентифициран като Сергей Скрипал. 66-годишният Скрипал е пенсиониран полковник от руското разузнаване. През 2006 г. той бе осъден на 13 години затвор за шпионаж в полза на Великобритания. Той получи убежище във Великобритания през 2010 г. след размяна на шпиони между САЩ и Русия. Скрипал бе признат за виновен в Русия за това, че издал самоличността на руски агенти под прикритие в Европа на британското външно разузнаване МИ-6. Според руските власти той получил 100 000 долара за сведенията, които започнал да предава от 90-те години на миналия век. През 2010 г. Русия освободи Скрипал и още трима свои граждани, осъдени за шпионаж в полза на западни държави, в замяна на което САЩ й предадоха 10 руски агенти. Размяната на шпиони в стила на Студената война бе извършена на писта на летището на Виена. Впоследствие Скрипал замина за Великобритания, където получи убежище. Случаят от днес в Солсбъри напомня на убийството на Александър Литвиненко през 2006 г. в Лондон. Бившият руски разузнавач почина, след като бе изложен на контакт с радиоактивно вещество. (БТА)", "date": "2018.03.06", "title": "Във Великобритания: Бивш руски разузнавач е в критично състояние след досег с неизвестно вещество"}
{"url": "http://www.faktor.bg/bg/articles/novini/svyat/moskovskata-patriarshiya-obyavi-v-balgariya-se-opitvat-da-zalichat-ruskiya-prinos-za-osvobozhdenieto", "text": "Московската патриаршия обяви, че в България се опитват да заличат руския принос за Освобождението преди 140 години.  Изявлението от Москва идва ден след като руският патриарх Кирил при отпътуването си от България изрази огорчение от приравняването на Русия към други народи, участвали в Освобождението преди 140 години. Той имаше предвид благодарността на българското правителство към поляци, литовци, финланди, украинци, сърби и черногорци.  Руските агенции цитират днес Московската патриаршия и други политици от Държавната дума, според които в България има опити да бъде заличен приносът на руските воини, но тази памет се пазела и почитала от българския народ.", "date": "2018.03.06", "title": "Московската патриаршия обяви: В България се опитват да заличат руския принос за Освобождението"}
{"url": "http://www.faktor.bg/bg/articles/i-ruski-institut-skastri-balgariya-zabravyate-kak-tsyalata-nevoyuvala-evropa-si-podelya-uspehite-na-ruskoto-orazhie", "text": "Изявленията на властите в България, че различни народи заедно с руския са участвали в освобождението от Османската империя, са плод на \"политическата конюнктура\" и в разрез с историческата памет. Това гласи официално съобщение на Руското военноисторическо общество (РВИО). Публикацията \"Именно Русия донесе свободата на България\", с дата 6 март, излезе по-малко от ден след като патриаршията в Москва обяви на пресконференция след посещението на патриарх Кирил в България, че в страната има \"опити да се заличи паметта\" в обществото за приноса, който има Русия в освобождението. Патриарх Кирил каза, преди да напусне страната, че руските войници, участвали в освобождението на България, не могат да се приравняват с други. \"Днес политическата конюнктура се меси дори в святото дело по увековечаване на паметта на героите на два братски православни народа. Президентът (на България Румен Радев) нищо не каза за загубите, понесени от Русия, за трудностите, с които руските дипломати се сблъскват на Берлинския конгрес, когато цялата невоювала Европа си поделя успехите на руското оръжие.\" РВИО обвинява Радев: \"Формално отдавайки дължимото на Русия, той подчертава, че българската земя е освободена от войници на много народи.\" Организацията изтъква, че макар руската армия да е многонационална, трябва да се постави под съмнение нуждата тя да бъде делена на много народи. \"Разбира се, всички те са служили в редиците на Руската императорска армия или са ѝ били съюзници. И това е наша обща памет, която свързва нашите народи... Трябва ли обаче това да намалява заслугата именно на Русия?\" Това повтаря позицията на самия патриарх Кирил, изразил съжаление, че някой дели руската армия, освободила България, на отделни националности. РВИО дори цитира публикация от сайта на украинското посолство и я тълкува като твърдение, че \"едва ли не цялата руска армия тогава е била украинска\". Отбелязва се още, че Русия е и остава силна заради единството на народите, които и тогава е позволило да бъде освободена България, следователно е \"невярно\" разделението по национален признак, осъществено от президента Радев. Според РВИО българските политици правят подобни изказвания \"против волята на народа си, на собствената си историческа памет\". \"Именно Русия донесе свободата на България преди 140 години - това е истина, която трябва да помнят българските политици, които трябва да усвои всеки български ученик. Историческата памет не може да е разменна монета, да служи за задоволяване на тщеславието на временни лидери.\" На 3 март, по време на отбелязването на празника на връх Шипка, където беше и патриарх Кирил, Радев изрази признателността на българския народ към воините от много народи – руснаци, румънци, финландци, украинци, белоруси, поляци, литовци, сърби и черногорци и много други, положили кости по бранните полета на Руско­-турската освободителна война за Освобождението на България. \"За всички тях България е последен дом. Тях ние почитаме като свои герои.\" РВИО беше и една от организациите, чието ръководство активно се включи в задочния спор от края на миналата година за ролята на Червената армия в спасяването на българските евреи през Втората световна война. \"Главният аргумент за заемането на подобна позиция от българските власти е била променената обстановка на военните фронтове, победата на Червената армия край Сталинград и Курск, жертвите на съветския народ, дадени за освобождаването и на своята страна, и на страните от Европа\", отбеляза тогава научният директор на организацията Михаил Мягков.", "date": "2018.03.06", "title": "И руски институт скастри България: Забравяте как цяла Европа си подели успехите на руското оръжие"}
{"url": "http://www.faktor.bg/bg/articles/mlada-plovdivchanka-se-prosti-s-zhivota-si-sled-tri-opita-za-samoubiystvo", "text": "23-годишната пловдивчанка, направила три опита за самоубийство, е починала, след като лекарите не са успели да се преборят за живота й. Момичето опита да се самоубие, скачайки от тераса в болница.  Това е трети опит за самоубийство 23-годишна пловдивчанка.  Момичето е било настанено със счупен таз в Клиниката по ортопедия на УМБАЛ \"Свети Георги\", след като преди седмица направила първия си опит за самоубийство. Тя скочила от балкона на апартамента, в който живеела, но тъй като жилището било на втория етаж, тя се озовала в болницата с фрактура, съобщава Trafficnews.  Неуспешният опит очевидно не я отказал и преди два дни тя отново се опитала да сложи край на живота си. Изляза на терасата на ортопедията, която е на 5-ия етаж и скочила. Съдбата отново се намесила и вместо да полети 20 метра надолу, тя паднала на 4-ия етаж. Жената, с която били в една стая, веднага подала сигнал и една от сестрите в клиниката се затичала надолу. Стигнала до 4-ия етаж точно, за да види как момичето се прехвърля през парапета. Успяла да я хване за ръката, но не могла да я задържи, докато дойде помощ, и упоритата дама полетяла надолу.", "date": "2018.03.06", "title": "Млада пловдивчанка се прости с живота след три опита за самоубийство"}
{"url": "http://www.faktor.bg/bg/articles/protestite-v-plovdiv-ne-spirat-ne-vyarvat-na-prokuraturata", "text": "На метри от прокуратурата пловдивчани отново се събраха на протест в защита на д-р Иаван Димитров. Повечето от хората тук - около стотина, заявиха, че не вярват на изнесените подробности от прокуратурата днес по-рано. На извънреден брифинг обвинителите заявиха, че д-р Иван Димитров е прикривал следите от местопрестъплението с двама помагачи. \"Само лекарят знае какво точно се е случило в онази нощ. Ние продължаваме с протестите, тъй като не е изпълнено второто ни искане - промяна в законодателството, касаеща неприкосновеността на личната собственост\", каза пред \"24 часа\" един от организаторите Юри Танев. \"У хората има натрупани толкова много гняв и недоверие към правораздавателните органи, че дори и сега да съобщават истината по случая, не им вярват\", посочи Иван Парламов.", "date": "2018.03.06", "title": "Протестите в Пловдив не спират, не вярват на прокуратурата"}
