{"url": "https://faktor.bg/bg/articles/zapochna-ksns-pri-prezidenta", "text": "Започна Консултативният съвет за национална сигурност (КСНС) при президента Румен Радев. Темата е \"Възможни рискове и заплахи за националната сигурност в контекста на усложнената среда на сигурност в Близкия изток\". В Съвета участие взимат премиерът Бойко Борисов, председателят на парламента Цвета Караянчева, министърът на външните работи Екатерина Захариева, министърът на отбраната Красимир Каракачанов, вътрешният министър Младен Маринов, министърът на финансите Владислав Горанов, председателят на ДАНС Димитър Георгиев, лидерът на БСП Корнелия Нинова, председателят на ДПС Мустафа Карадайъ, председателят на парламентарната Комисия по отбрана ген. Константин Попов. Това е шесто заседание на КСНС от началото на мандата на Румен Радев. Предишното се състоя през април миналата година и обсъди противодействието на корупцията по високите етажи на властта.", "date": "2020.01.09", "title": "Започна КСНС при президента"}
{"url": "https://faktor.bg/bg/articles/novini-svyat-analizator-konfliktat-sasht-iran-se-varna-ot-goreshtata-kam-studenata-tochka-na-naprezhenie", "text": "\"Ликвидирането на генерал Солеймани беше един много сериозен акт от САЩ, а отговорът на Иран беше нереципрочен. В момента деескалацията е в ход, така че България не е в пряка опасност. \", заяви пред БНТ Милен Керемедчиев, бивш зам.-министър на външните работи. \"Тези удари бяха покана за деескалация от страна на Иран, те бяха така замислени, че не дадат човешки жертви. Този знак беше много правилно разбран от президента Тръмп\", коментира и международния анализатор Мартин Табаков. \"Въвеждането на нови икономически санкции от страна на САЩ означава деескалация, тъй като няма да бъдат използвани силите по сигурността, обясни Табаков. И двете страни не желаеха пълномащабни военни действия. Иранският отговор беше изцяло за вътрешна употреба\", допълни Керемедчиев. \"Има напрежение от икономическите санкции на САЩ и това ще продължи да отслабва режима\", категоричен е дипломатът. \"Нито една от двете държави, няма да спечели от усложняване на ситуацията. Непреценаната като време акция на Вашингтон за генерал Солеймани обаче даде резултати, които не отговарят на самия им интерес\", обясни Мартин Табаков.", "date": "2020.01.09", "title": "Анализатор: Конфликтът САЩ - Иран се върна от горещата към студената точка на напрежение"}
{"url": "https://faktor.bg/bg/articles/kristalina-georgieva-bori-neravenstvoto-s-po-visoki-danatsi-za-bogatite", "text": "Правителствата по света трябва да обмислят увеличаване на данъците на най-богатите членове на обществото, за да се преборят с неравенствата. Това посочи вчера управляващият директор на Международния валутен фонд (МВФ) Кристалина Георгиева, предава Си Ен Би Си, цитирана от БТА. Неравенството е станало \"едно от най-сложните и мъчителни предизвикателства в световната икономика\" през последното десетилетие, отбелязва Георгиева в блог на МВФ. Ръководителят на международната организация обаче изразява оптимизъм, че политиците имат силата да постигнат истинска промяна въпреки политическите трудности и да въведат реформи. На първо място, правителствата трябва да преоценят мерките си и да обмислят прогресивно подоходно данъчно облагане, посочва тя. МВФ отдавна призовава за прогресивно данъчно облагане и през 2017 г. го посочи като един от трите ключови метода за борба с неравенството. Друг начин за борба с този проблем е \"бюджетиране, съобразено с равенството на половете\", допълва Георгиева. Това е стратегия за постигане на равенство между мъжете и жените, при която се поставя акцент върху събирането и изразходването на обществени ресурси съобразно тази цел, според ЕС. То може да се прилага на ниво централни или местни власти и да включва мерки като преструктуриране на бюджети и политики или увеличаване на участието на жените в бюджетния процес. Роля трябва да играе и разходната политика, например чрез насочването на средства към области като образование, здравеопазване и пенсионни системи. Това може да допринесе да се намали неравенството в разпределението на богатството, допълва Георгиева.", "date": "2020.01.09", "title": "Кристалина Георгиева бори неравенството с по-високи данъци за богатите"}
{"url": "https://faktor.bg/bg/articles/novini-svyat-b-dzhonsan-nyama-da-udalzhavame-prehodniya-period-za-brekzit-sled-31-dekemvri", "text": "Британският премиер Борис Джонсън е имал положителна среща с председателката на Европейската комисия Урсула фон дер Лайен, съобщи канцеларията на Джонсън в очакване на дългосрочните търговските преговори между Лондон и Брюксел след предстоящото излизане на Великобритания от ЕС на 31 януари, предаде Ройтерс. \"Премиерът беше ясен, че Великобритания няма да удължава преходния период след 31 декември 2020 г. и че всякакво бъдещо партньорство не трябва да включва съобразяване с юрисдикцията на Европейския съд. Той също каза, че Великобритания ще запази контрола си над британските риболовни зони и над имиграционната ни система\", се казва в изявлението. Джонсън призова днес за започване възможно най-скоро на преговорите за отношенията на Обединеното кралство с Европейския съюз след Брекзит, за да се постигне споразумение до края на годината - срок, който Брюксел смята за прекалено кратък, за да се уредят всички въпроси, допълва Франс прес. \"Британският премиер заяви, че Обединеното кралство е готово да започне преговорите за бъдещото партньорство и за споразумение за свободна търговия по канадския модел възможно най-скоро след 31 януари\", посочва Даунинг Стрийт относно срещата на Джонсън с Фон дер Лайен. Според Фон дер Лайен дискусиите ще бъдат тежки и ще бъде невъзможно да се постигне съгласие по всички аспекти, без да се удължат преговорите след края на настоящата година. Тя подчерта, че трябва да бъдат избрани приоритети и допълни, че ЕС е готов да работи денонощно по въпроса. Говорител на Джонсън пък намекна по-рано днес, че Лондон може и да се задоволи с частично споразумение с Брюксел, ако никакво глобално споразумение не бъде постигнато до края на годината. \"Подходът, според който няма споразумение по никакви въпроси, докато не бъде постигнато споразумение по всички въпроси, който характеризираше предишните преговори, не е може би подходът, който ние бихме искали да възприемем\", каза говорителят.", "date": "2020.01.09", "title": "Б. Джонсън: Няма да удължаваме преходния период за Брекзит след 31 декември"}
{"url": "https://faktor.bg/bg/articles/nikolay-nenchev-1-3", "text": "Ще се търси споразумение. Гледайки внимателно Тръмп, допуснах, че много тежко е взето това решение. Той не обяви нови удари към ирански бази. По този начин бившият министър на отбраната Николай Ненчев коментира кризата в Близкия изток и заплахата от война между САЩ и Иран след убийството на генерал Касем Солеймани. \"Моето дълбоко ужеднение е, че Иран няма да тръгне в директен конфликт със САЩ. Иран няма да признае, но ще се опита да поощри по различен начин различни групировки, които извършват терористични актове\", посочи Ненчев пред BGonAir.  Според него при разрастване на конфликта Тръмп ще поиска широка коалиция от съюзници и покана ще бъде отправена и към България.  \"Ние трябва да поискаме бързи, незабавни и адекватни мерки от страна на ЕС, с оглед на това, че сме външна граница\", каза бившият министър. Ненчев не очаква чудеса от КСНС при президента Румен Радев. Според него Консултативният съвет по-скоро би могъл да попречи.  \"Неговата цел е да се стигне до едно общо национално решение, което в повечето случаи обаче не се случва. Работа на мнозинството е да изготви ясна, адекватна позиция. Борисов веднага трябва да започне сериозни преговори с лидерите на ЕС и НАТО. Да поискаме по-осезаемо присъствие на съюзнически части около границата на България\", заяви Ненчев. Той смята, че евентуалната опасност за България е свързана с разрастване на конфликта и огромна бежанска вълна, която би могла да ни залее за няколко месеца. Много често сред бежанците се внедряват и терористи. \"Можем да кажем и постигнем всичко. Трябва да бъдем водещи в решенията на ЕС и НАТО, защото сме външна граница. Надявам се ЕС да прояви една изключителна солидарност, да вземе мерки и да окаже незабавна помощ на страните, които биха могли да бъдат под заплаха\", категоричен бе Ненчев. \"В НС няма ясно изразено евроатлантическо мнозинство, което много ме притеснява\", отбеляза той. Ненчев акцентира върху това колко е важно да се вземат превантивни мерки.  \"Твърде вероятно е България да бъде засегната. Казвам го с цялата си сериозност. Категорично съм за бързи превантивни мерки, свързани с тази криза\", заяви бившият военен министър.", "date": "2020.01.09", "title": "Николай Ненчев: КСНС при Радев за конфликта в Близкия изток пречи, заплашени сме от огромна бежанска вълна"}
{"url": "https://faktor.bg/bg/articles/novini-svyat-250-miliona-rabotnitsi-stachkuvat-v-indiya", "text": "Близо 250 милиона работници стачкуват в Индия в знак на протест срещу икономическата политика на Моди, информира АФП.   Банковият и други сектори на икономиката в цяла Индия понесоха щети, след като милиони работници стачкуваха в знак на протест срещу икономическите политики на индуисткото националистическо правителство, особено срещу планираната продажба на няколко държавни компании, включително Air India.   Широко разпространената протестна акция беше насочена срещу това, което профсъюзите нарекоха \"политика за борба с работниците и народа\" на десния премиер Нарендра Моди. Протестиращите излязоха по улиците на Ню Делхи и няколко големи града, отзовавайки се на призива за стачка от 10 работнически съюза. Те насочиха обществения гняв срещу скорошната приватизация на публични фирми и природните ресурси в страната и поискаха повишаване на минималната работна заплата и пенсиите.   Земеделски производители и студенти се включиха в някои от протестите, призовани от 10-те синдикални организации, които имат повече от 250 милиона членове.   Автобусните и влаковите услуги и държавните банки понесоха основната тежест на националната стачка, която се състоя въпреки предупрежденията на правителството за „последици“ за всеки, който участва. Някои от работниците в държавните фирми за добив на нефт и въглища също се включиха в стачката.   Железопътният и автомобилният трафик бяха нарушени нарушен в Асам, Западен Бенгал и Керала, където работниците проведоха улични протести и блокираха железопътни линии, съобщи Индийската пресслужба.   В Западен Бенгал имаше размирици след като полицията стреля във въздуха, за да разпръсне протестиращите, които подпалиха полицейски автомобили и хвърляха камъни по силите за сигурност в квартал Малда, северно от столицата Колката, заяви високопоставен полицай пред АФП. Органите на реда използваха сълзотворен газ и палки в източните щати, където бяха блокирани много пътища и жп линии. Полицията заяви, че са извършени над 150 ареста.   Източните щати Бихар и Одиша, Махараштра на запад, Хариана на север и Керала и Карнатака на юг също бяха засегнати от стачката.   Амариет Каур, профсъюзен лидер, заяви, че работниците са против предлаганата продажба на природни ресурси и държавни активи.   ''Работническата класа е по улиците днес\", каза тя в интервю за АФП и добави, че 90-100% от работниците са се присъединили към стачката в сектори като отбраната, добив на изкопаеми горива, данъчни служби и услугите в 15 - 16 индийски щата.   Митингуващите скандираха лозунги срещу новия закон на правителството за националността, чийто противници заявяват, че е анти-мюсюлмански и предизвика протести и демонстрации. Повече от 25 души са убити в протестите от 11 декември. Нарастването на вълненията в университетите доведе до силно социално напрежение.   \"Отношението на правителството е на презрение към труда\", заявиха от Центъра на индийските профсъюзи, една от групите, организиращи 24-часова стачка вчера.   Опозиционните партии подкрепиха стачкуващите. Рахул Ганди, бивш лидер на основната опозиционна партия на Конгреса, заяви в Туитър, че правителството е \"създало катастрофална безработица\".   Синдикатите заявиха, че стотици хиляди работници ще загубят работни места, ако правителството продължи с продажбите на държавните Air India, Bharat Petroleum Corporation, Shipping Corporation of India и Container Corporation of India. Правителството казва, че планира да продаде компаниите, защото те работят на загуба от години.   Правителството на премиера Нарендра Моди наскоро рекапитализира банките и предложи данъчни стимули за местните компании. Но тези стъпки досега не са увеличили процента на инвестициите, сочат данни, публикувани от правителствената Национална статистическа служба. През май миналата година правителствените данни показват, че безработицата в страната е достигнала 6,1% - това е най-високото ниво за последните 45 години.", "date": "2020.01.09", "title": "250 милиона работници стачкуват в Индия"}
{"url": "https://faktor.bg/bg/articles/britanskiyat-vanshen-ministar-shte-prerazgledame-badeshteto-na-yadrenata-sdelka-s-iran", "text": "Обединеното кралство ще преразгледа бъдещето на споразумението за ограничение на ядрената програма на Иран (Съвместен всеобхватен план за действие, СВПД) от 2015 г., зарди продълаващите нарушения от страна на Техеран, заяви британският външен министър Доминик Рааб, предава Reuters, цитирана от \"Фокус\".  Премиерът на Великобритания Борис Джонсън заяви, че страната му все още стои зад споразумението, въпреки че САЩ се изтеглиха от него през 2018 г. и наложиха нови санкции над Иран. Според дипломатите обаче европейските сили, които са част от договора и все още го подкрепят, вероятно ще втвърдят своите становища по въпроса. Техеран заяви по-рано, че ще продължи да нарушава клаузите на договора и ще продължи да обогатява уран, след като САЩ извършиха въздушно нападение над летището в Багдад, в което загина ръководителят на спецчастите „Кудс“ от Иранската ислямска революционна гвардия Касем Сюлеймани. „Очевидно бяхме посветени на (запазването) на СВПД, но стигнахме до точка, където неспазването (на клаузите) стана толкова явно в последните стъпки, които Иран предприе, че очевидно ще го преразгледаме и ще решим какво ще се случва занапред“, заяви Рааб. Той добави, че в момента приоритет е Иран да започне отново да се съобразява със споразумението.", "date": "2020.01.09", "title": "Британският външен министър: Ще преразгледаме бъдещето на ядрената сделка с Иран"}
{"url": "https://faktor.bg/bg/articles/dve-raketi-katyusha-padnaha-kasno-snoshti-v-zelenata-zona-na-bagdad", "text": "Късно в сряда вечерта две ракети паднаха в силно укрепената Зелена зона на Багдад, в която се помещават правителствени сгради и чуждестранни мисии, но без да има жертви, посочиха иракските военни. Около полунощ зазвучаха сирени в Зелената зона, като полицейски източници съобщиха пред Ройтерс, че поне една от ракетите е паднала на 100 метра от американското посолство. \"Две ракети \"Катюша\" попаднаха в Зелената зона, но без да причиняват жертви\", заявиха иракски военни. Свидетели посочиха за Ройтерс, че в Багдад са били чути два силни взрива, последвани от сирени. Часове по-късно все още няма информация за поемане на отговорност за това нападение. Около 24 часа по-рано Иран изстреля ракети срещу две американски бази в Ирак в знак на отмъщение за убийството през миналата седмица с американски дрон на висшия ирански военен - генерал Касим Солеймани, което предизвика опасения за по-мащабна война в Близкия изток. Последвалото изявление на президента на САЩ Доналд Тръмп обаче беше възприето като опит за деескалация на напрежението между Вашингтон и Техеран. То беше последвано от изказване на постоянния представител на Иран в ООН Маджид Тахт Раванчи, че Техеран няма да предприема нови военни действия, ако няма агресия от страна на Съединените щати.", "date": "2020.01.09", "title": "Две ракети \"Катюша\" паднаха късно снощи в силно укрепената Зелена зона на Багдад"}
{"url": "https://faktor.bg/bg/articles/novini-svyat-rusiya-izprati-v-libiya-oshte-naemnitsi-v-podkrepa-na-haftar", "text": "Русия е изпратила в Либия нови наемници в подкрепа на генерал Халифа Хафтар, предаде агенция \"Анадолу\". Т. нар. Либийска национална армия, оглавявана от Хафтар, през април 2019 г. започна настъпление срещу столицата Триполи, където е базирано признатото от ООН правителство на страната. През последните три дни на летището в Бенгази са кацнали два руски военни самолета с наемници от компаниите Moran и Schit. Руски наемници и досега подкрепяха Хафтар, но според съобщенията те са от частната армия \"Вагнер\". Междувременно в либийската столица пристигнаха и първите турски военни части, за да подкрепят международно признатото Правителство на националното съгласие срещу силите на Хафтар. То се оглавява от Фаиз Сарадж.", "date": "2020.01.09", "title": "Русия изпрати в Либия още наемници в подкрепа на Хафтар"}
{"url": "https://faktor.bg/bg/articles/spetschasti-vlyazoha-v-ministerstvoto-na-neno-dimov", "text": "Спецчасти са влезли в Министерството на околната среда и водите. Операцията е свързана с водната криза в Перник. Пред ведомството на министър Нено Димов има коли на жандармерията и прокуратурата. В Перник пък прокуратурата, ДАНС, КПКОНПИ и МВР влязоха в областната управа и във ВиК. Засега, по непотвърдена информация, е арестуван шефът на ВиК в Перник Иван Витанов, съобщава novini.bg.  \"Спецпрокуратурата ще даде повече подробности на брифинг утре. В Перник и в София тече разследване и досъдебно производство за престъпления, касаещи водната криза. Делото е под наблюдение на специализираната прокуратура. Прокуратурата, ДАНС, КПКОНПИ и МВР извършват претърсвания в МОСВ за внос на боклук от Италия. В рамките на деня журналистите ще разберете дали ще има задържани и на кои ще бъдат повдигнати обвинения\", заяви Иван Гешев в Перник на импровизиран брифинг.  \"Не съм уведомявал премиера за акцията, защото  МВР и ДАНС са на пряко подчинение на правителството. Вероятно те са го уведомили. Планирани са за разпит над 30 лица до утрешния ден. Проверката е за това, че не са предприети действия за предотвратяване на водната криза\", каза още главният прокурор.  Припомняме, че ниското ниво на язовир „Студена“ стана причина за режим на водата в Перник, Батановци и девет села в края на миналата година. Водната криза се задълбочи през декември, а засегнати са около 100 хил. души.", "date": "2020.01.09", "title": "Спецчасти влязоха в министерството на Нено Димов, Иван Гешев с пестеливи коментари от Перник"}
{"url": "https://faktor.bg/bg/articles/zapochva-deloto-za-ubiystvoto-na-6-godishnata-kristin-ot-sotirya", "text": "Окръжният съд в Сливен ще заседава днес по делото за убийството на 6-годишната Кристин от село Сотиря. Пред Темида се изправя 21-годишният Мартин Трифонов. Той е с три обвинения - за блудство с малолетна, изнасилване на непълнолетна и убийство по особено жесток начин. След издирване повече от денонощие Трифонов беше заловен. Той направи пълни самопризнания.", "date": "2020.01.09", "title": "Започва делото за убийството на 6-годишната Кристин от Сотиря"}
{"url": "https://faktor.bg/bg/articles/api-prizova-za-povisheno-vnimanie-v-tunel-zheleznitsa", "text": "Шофьорите да се движат с повишено внимание и съобразена скорост в тунел \"Железница\" при км 370 по път І-1 Благоевград - Кулата. Извършва се планов ремонт на осветлението. Това съобщиха от пресцентъра на АПИ. Всички граждани и транспортни фирми могат да получават информация за актуалната пътна обстановка в страната от интернет страницата на АПИ – api.bg, както и по всяко време на денонощието на тел. 0700 130 20 в АПИ.", "date": "2020.01.09", "title": "АПИ призова за повишено внимание в тунел \"Железница\""}
{"url": "https://faktor.bg/bg/articles/geshev-s-podrobnosti-za-mashtabnata-aktsiya-v-sofiya-i-pernik-okolo-vodnata-kriza", "text": "В момента в Перник и София се провеждат действия по досъдебно производство, свързани с престъпления касаещи водната криза в Перник. Действията се провеждат от Специализираната прокуратура, КПКОНПИ, ДАНС и МВР. Това заяви на брифинг в Перник главният прокурор Иван Гешев.  \"Такива действия, от този род и с този мащаб не могат да се проведат само от Спецпрокуратурата. Работим с много институции. Премиерът е осведомен за операцията\", каза още той.  \"Освен в Перник и в сградата на МОСВ се провежда акция. В МОСВ проверката е от служители на ДАНС и МВР във връзка с нелегалния внос на боклук\", допълни главният прокурор. \"Проведох среща с кмета на град Перник и го уведомих, че се провеждат активни действия. Впечатлен съм от него - дано има повече такива кметове\", коментира Гешев.  “Положението е трагично”, разкри Иван Гешев по повод водната криза в Перник. \"Прокуратурата няма превантивна роля. Занимаваме се с наказателна отговорност – не и с морална\", категоричен бе главният прокурор. \"Водната криза не е само след извършени конкретни престъпления, а е комплекс от безотговорност. В Специализираната прокуратура се води досъдебно от няколко дни\", каза още той. \"Планирани са разпити на над 30 лица. До края на деня ще стане ясно дали има арестувани\", допълни главният прокурор.  \"Спецпрокуратурата ще даде повече информация на брифинг утре\", завърши Иван Гешев.", "date": "2020.01.09", "title": "Иван Гешев с подробности за мащабната акция в София и Перник заради водната криза"}
{"url": "https://faktor.bg/bg/articles/arestuvaha-shefa-na-vik-pernik-ivan-vitanov", "text": "Управителят на ВиК-Перник Иван Витанов е задържан. Арестът му е станал тази сутрин рано в дома му, предаде \"Zapernik.com\". Витанов трябваше да бъде освободен като управител на общото събрание на дружеството на 10 януари - утре.  По-рано от прокуратурата съобщиха, че Спецпрокуратура, съвместно с МВР, ДАНС и Комисията за противодействие на корупцията и за отнемане на незаконно придобитото имущество (КПКОНПИ), извършват действия по разследване в Перник.", "date": "2020.01.09", "title": "Арестуваха шефа на ВиК Перник Иван Витанов"}
{"url": "https://faktor.bg/bg/articles/i-bivshata-oblastna-upravitelka-na-pernik-e-arestuvana", "text": "Бившата областна управителка на Перник Ирена Соколова същo е арестувана във връзка с водната криза в града, съобщи Нова телевизия. По-рано стана ясно, че управителят на ВиК-Перник Иван Витанов също е задържан. От около час тече акция на спецпрокуратурата и в екоминистерството във връзка с разследването на кризата с водата на Перник. До утре трябва да бъдат разпитани 30 лица, съобщи главният прокурор Иван Гешев пред медиите в Перник. \"На територията на град Перник и в София се провеждат действия по досъдебно производство, свързано с разследване на престъпления, касаещи водната криза в Перник. Делото е под наблюдение на Спецпрокуратурата\", каза той. До края на деня ще стане ясно дали ще има и обвинени за кризисната ситуация в града. В акцията участват освен спецпрокурори и спецследователи, и екипи на ДАНС, МВР, КПКОНПИ. В началото на декември премиерът Бойко Борисов настоя областният управител на Перник Ирена Соколова да поеме отговорност за нерешения проблем с водата и поиска оставката й. На нейно място бе назначен Емил Костадинов.", "date": "2020.01.09", "title": "И бившата областна управителка на Перник е арестувана"}
{"url": "https://faktor.bg/bg/articles/ikonomika-biznes-taksimetrovite-shofyori-nastoyavat-za-po-visoki-tseni", "text": "Таксиметровият бранш настоява за промени, свързани както с тарифите, така и с правилата, по които ще се движат.        Пред БНР председателят на Съюз „Такси“ Кирил Ризов подчерта, че започва осма година, в която тарифите и таксите на такситата в София не са коригирани: „За 2019 г. бяха приети минималните тарифи за столицата – 77 ст. дневна и 88 ст. нощна тарифа. Повечето таксита возят на минимални тарифи, независимо от това, че бяха дадени доста пари от Столичния общински съвет. В доклад себестойността на услугата „таксиметров превоз на пътници“ беше обоснована да бъде 1 лв. на 1,10 лв. – за това настоявахме от страна на браншовите организации, но беше гласувано друго“. Затова от бранша настояват: „Да се контролират и трите такси – първоначална, за повикване и за адрес, т.е. да се сложат в рамка и да има минимални и максимални такси. Когато бъдат сложени в рамки и таксите, тогава от петте параметъра (бел.ред. трите такси и двете тарифи) няма да има нищо, което е извън рамка. Тогава вече таксиметровите компании ще извършат съответните корекции, което не го правят 8 години поред. Цената ще бъде в посока нагоре“. Ризов успокои хората, ползващи услугата, че поскъпването няма да е драстично и даде пример, че за курс от 6 лв. при новите тарифи ще струва най-много 7,5 лв. Предложили са също - първоначалната такса да не може да бъде по-малка от три пъти на минималната тарифа и не повече от три пъти на максималната, посочи той и уточни: „Тъй като минималната дневна тарифа в София е 77 ст. – това означава 2,31 лв. Максималната тарифа е 1,3 лв. – това означава горна граница от 3,9 лв. Колко ще бъде рамката отдолу и отгоре - текат преговори с Министерството на транспорта“. Браншовите организации са предложили още приемане на кодекс за професионална етика на таксиметровия шофьор, както и възможност таксита с клиенти да се движат в бус лентите. Според общинския съветник Владислав Панев – член на транспортната комисия в СОС, вероятно ще се стигне до поскъпване на таксиметровите услуги. По думите му доходите на таксиметровите шофьори изостават спрямо средната тенденция: „Не съм привърженик на този регулаторен подход на повишаване или понижаване на цените на каквито и да било услуги. Това, че повечето компании возят на 77 ст. на км е заради това побутване от страна на общината. Когато общината определя една минимална цена, повечето се съобразяват с нея. Според мен много по-добре би било или да няма такива цени, или тъй като държавата вменява на Общинския съвет да определи такива – той да определи минимална цена от 1 ст. и да повиши рязко максималната цена. Максимална цена от 1,3 лв. означава, че много компании не могат да навлязат на този пазар“.", "date": "2020.01.09", "title": "Таксиметровите шофьори настояват за по-високи цени"}
{"url": "https://faktor.bg/bg/articles/ikonomika-petrolat-poevtinya-drastichno", "text": "Цените на петрола се понижиха с близо 5 процента в азиатската търговия след изказването на президента на САЩ Доналд Тръмп, че Иран се отдръпва от конфликта в Близкия изток, предаде \"Ройтерс\". В азиатската електронна сесия американският лек суров петрол понижи цената си с 4,9 на сто до 59,61 долара за барел, спадайки под прага от 60 долара за първи път от 16 декември. Лондонският сорт Брент от Северно море поевтиня с 4 процента до 65,54 долара за барел. След иранските ракетни удари срещу американски бази в Ирак в отговор на убийството на висш ирански военен от САЩ сортът Брент поскъпна до 71,75 долара за барел. Американският петрол беше достигнал най-висока стойност от април - 65,65 долара.", "date": "2020.01.09", "title": "Петролът поевтиня драстично"}
{"url": "https://faktor.bg/bg/articles/sofiya-dava-40-ot-bvp-na-balgariya", "text": "София остава най-голямата областна икономика в страната с около 40% от брутния вътрешен продукт (БВП) на България. Това посочва новият Доклад “Икономически и инвестиционен профил на София 2019” на Общинската агенция за инвестиции, предаде БНР. Икономиката на София се характеризира и със значително по-висока от средната за страната инвестиционна активност. По последни данни около 40% от разходите за дълготрайни материални активи и половината от преките чуждестранни инвестиции са направени именно в столицата. Към края на 2018 г. София е привлякла 13 млрд. евро чужди инвестиции или около 9800 евро на човек от населението, което е близо три пъти повече от средната стойност за страната. Основната част от инвестициите в София се насочват към услугите, които са и отраслите с най-голям принос в добавената стойност на местната икономика – 37% от всички ПЧИ до 2018 г. са се влели в него. Това се дължи както на високите доходи и потребление в столицата, така и на факта, че градът е развит транспортен и логистичен център. Другите най-атрактивни сектори за чужди инвестиции в столицата са промишлеността и комуналните услуги, недвижимите имоти, ИТ и аутсорсинг индустриите. София се отличава и с добро усвояване на европейски средства, което е основен източник на публични инвестиции. До края на юни 2019 г. столицата е усвоила 4,2 млрд. лева. Освен че привлича икономически активни хора от други области, столицата се характеризира и с концентрация на висококвалифицирано население. Докато в страната делът на населението с висше образование е 28%, в столицата той е значително по-висок – над 51%. Заетостта в София е най-висока – 76% (за възрастовата група между 15 и 64 години) през 2018 г., което е абсолютен рекорд в страната. Като цяло перспективите пред развитието на София са положителни, посочва докладът. Градът най-вероятно ще продължи да концентрира все по-голям дял от икономическата активност в страната заради положителните демографски процеси и лидерството си в развитието на най-бързо растящите сектори. Висококвалифицираната работна сила и в бъдеще ще привлича инвестиции в бързорастящите сектори на ИТ индустрията, аутсорсинга на бизнес услуги и някои промишлени дейности с относително висока добавена стойност.", "date": "2020.01.09", "title": "София дава 40% от БВП на България"}
{"url": "https://faktor.bg/bg/articles/ukrayna-sprya-tranzita-na-gaz-za-balgariya-i-turtsiya", "text": "Транзитът на газ през Украйна към Турция и България беше спрян поради пускането на газопровода „Турски поток“. Това съобщи генералният директор на оператора на газопреносната система на Украйна Сергий Макогон на брифинг, предаде Ukrinform. \"Що се отнася до Турския поток, мога да потвърдя, че доставките за България и Турция през Украйна вече не се извършват. Всички заявления, които получаваме, са за Румъния и Молдова. Ние не транспортираме газ до клиенти в Турция чрез Трансбалканския газопровод\", обясни той. В същото време Сергий Макогон добави, че вече е възможно да се използва Трансбалканския газопровод за обратна доставка. \"Не знам дали има търговски интерес към това, но като оператор ние предоставяме такава възможност\", каза Макогон.   Макогон заяви днес, че украинската страна ще губи около 450 милиона долара приходи поради пускането на газопровода „Турски поток“, съобщава Интерфакс. Първата линия на газопровода \"Турски поток\" беше пусната на 8 януари. По нея ще се доставя газ в Европа, заобикаляйки Украйна.", "date": "2020.01.09", "title": "Украйна спря транзита на газ за България заради \"Турски поток\""}
{"url": "https://faktor.bg/bg/articles/gartsiya-obyavi-targ-za-10-golemi-regionalni-pristanishta", "text": "През 2020 г. Гърция ще обяви международен търг за експлоатацията на 10 големи регионални пристанища. Това заяви министърът на корабоплаването и островната политика Янис Плакиотакис на среща с представители на Съюза на собствениците на круизни кораби. През 2020 г. ще бъдат въведени промени в управлението на пристанищата, тъй като съществуващият модел не позволява пълноценно използване на капацитета на всяко от тях. Ще бъдат обявени конкурси за поемане на управлението в 10 от големите пристанища, включително такива, в които работят и круизни кораби. Министърът обяви и създаването на национална круизна стратегия. Той съобщи и за новата инфраструктура на приема в пристанище Пирея, както и за финансирането на 39 пристанища. Програмата на държавната инвестиция е в размер на 4,4 млрд. евро. По данни на Асоциацията на гръцките пристанища, 2019 г. е била най-успешната за круизните пътувания в Гърция. Пристанищата на страната са били посетени от 3 899 кораба и повече от 5,5 млн. туристи. Броят на гостите, посетили Гърция с кораби, е нараснал с 15,64 %, съобщават от асоциацията.", "date": "2020.01.09", "title": "Гърция обяви търг за 10 големи регионални пристанища"}
{"url": "https://faktor.bg/bg/articles/svetovnata-banka-e-povishila-prognozata-si-za-rasta-na-balgarskata-ikonomika-prez-tazi-godina", "text": "Световната банка е повишила прогнозата си за ръста на българската икономика през тази година. Тя е ревизирана нагоре с 0.2 процентни пункта спрямо прогнозата през юни до 3.6%. Експертите на банката отбелязват, че забавянето на еврозоната през 2019 г. се е отразило негативно на износа в страни като България и Румъния. Това се вижда от доклада, публикуван в сряда вечер и цитиран от \"Капитал\". Световната икономиката в глобален мащаб я очаква умерено възстановяване през тази година, но в същото време отбелязва, че то е под въпрос предвид несигурността в международната търговия. Очакванията за развитите икономики са те леко да се забавят през тази година и слабо да се ускорят след това. Другите държави от ЕС, които са в групата на развиващите се подобно на България като Унгария, Полша и Румъния, също отчитат сходни тенденции с темпове на растеж от около 3% през следващите три години. \"Предвид продължаващия слаб растеж на развиващите се икономики политиците трябва да се възползват от възможността да предприемат структурни реформи, които да стимулират растежа\", казва един от зам.-председателите на групата на Световната банка Джейла Пазарбажоглу, която отговаря за справедлив растеж, финанси и институции.", "date": "2020.01.09", "title": "Световната банка е повишила прогнозата си за ръста на българската икономика през тази година"}
{"url": "https://faktor.bg/bg/articles/voleybolistite-ni-izlizat-sreshtu-v-predposlednata-si-bitka-po-patya-kam-olimpiadata-v-tokio", "text": "Волейболистите от националния отбор на България излизат срещу домакините от Германия в един от полуфиналите на олимпийската квалификация в Берлин. Предпоследната битка по пътя към Токио 2020 е тази вечер от 21:10 часа българско време в легендарната \"Макс Шмелинг Хале\" в германската столица и ще бъде давана пряко по БНТ 3.  Българските \"лъвове\" се представиха повече от фантастично до момента на турнира, записаха три страхотни победа в групата и станаха победители в нея - 3:2 срещу силния тим на Франция, ударно 3:0 срещу Нидерландия и отново 3:2 срещу европейския шампион Сърбия, когото изхвърлиха от борбата. Така България е само на две крачки от заветната цел - класиране на Олимпиадата. За да продължат да мечтаят \"трикольорите\", обаче ще трябва да преминават през Бундестима, който ще бъде подкрепян от своите фенове.", "date": "2020.01.09", "title": "Волейболистите ни излизат срещу Германия в предпоследната си битка към олимпиадата в Токио"}
{"url": "https://faktor.bg/bg/articles/petak-13-shte-se-sblaskat-li-v-libiya-ruskiyat-vagner-i-lichnata-gvardiya-na-sultana", "text": "Москва и Анкара, поддържат враждуващите страни в гражданската война в Либия, а сега започнаха и да оказват на съюзниците си пряка военна помощ и да изпращат там свои войници. Ако за неофициалното присъствие в Либия на руски наемници се знае отдавна, то сега там може да се появят редовни и паравоенни турски части. И в скоро време те може да влязат в бой помежду си.  Реджеп Ердоган, който неотдавна заяви за готовността си да изпрати турски войски в помощ на признатото от ООН либийско Правителство на националното съгласие (ПНС) ръководено от Фаиз Сарадж, еднозначно разтревожи целия свят.  Пръв безпокойство изрази Кремъл, оказващ военна помощ на главния противник на ПНС, фелдмаршал Халифа Хафтар, лидер на така наречената Либийска народна армия (ЛНА).  Междувременно Анкара и Триполи подписаха два меморандума: за разграничение на морските икономически зони в източно Средиземно море (което предизвика яростта на Египет и Гърция, които смятат, че това грубо нарушава интересите им) и за сътрудничество във военната област. Тези два меморандума предизвикаха вълна от напрежение и като цяло обостриха ситуацията в Либия и около нея. Преди всичко, Гърция не може да се съгласи с тях, защото чрез меморандумите, част от нейната икономическа зона, шелфа на остров Крит се разделя между Анкара и Триполи. Турция, благодарение на меморандумите,   там. В този спор Атина беше подкрепена и от други страни, които пряко или косвено са засегнати от договореностите между Турция и Либия. \"Турската част\" от Средиземно море сега става твърде голяма, фактически нейните граници са в района на гръцкия Крит, а след това, на юго-запад веднага започва \"либийската част\". По повод втория меморандум, официалният говорител на руското Министерство на външните работи Мария Захарова заяви, че той \"показва опитите на Турция да легализира своята военна подкрепа за правителството в Триполи в конфликта му с Либийската национална армия на Хафтар, включително с открито нарушение на оръжейното ембарго на ООН\". Както смятат в Анкара, действията на Москва в Либия и военната подкрепа за Халифа Хафтар (който на 12 декември за пореден път тържествено обяви началото на \"последното настъпление към Триполи\") откровено вредят на всички турски планове и реализацията на меморандумите. На 10 декември Реджеп Ердоган напомни за присъствието в Либия на руски наемници от близката до Путин частна военна компания \"Вагнер\", присъствието в армията на Хафтар дори вече не се крие: \"Що се отнася до разполагането на военни в Либия, \"ЧВК Вагнер\" е изпратила там сови хора. Ако Либия поиска същото от нас, ние също ще изпратим там наши военнослужещи, особено след като сключихме споразумение за военно сътрудничество\", заяви Ердоган. През последните два месеца в Либия са пристигнали над 300 руски наемници, включително немалко снайперисти. Пред The New York Times западен дипломат съобщава, че либийските лекари все по-често наблюдават рани без изход, характерни за оръжието, което използват руските снайперисти. А и самите рани са подобни на тези, наблюдавани от лекари при участници във въоръжения конфликт в Донбас. На 25 септември агенция Bloomberg съобщи за прехвърлянето в Либия на бойци на \"ЧВК Вагнера\". Седмица по-късно \"Медуза\" писа, че в Либия по време на въздушни удари на правителствената армия са загинали няколко десетки руски наемници. По-късно разследващата група Conflict Intelligence Team успява да научи имената на някои от убитите от ЧВК \"Вагнер\". И до момента Турция (също заобикаляйки решенията на Съвета за сигурност на ООН) подсилва правителствените войски и останалите сили , отбраняващи Триполи с помощта на твърде значителни военни доставки: артилерия, щурмови дронове и бронетранспортьори, изцяло турско производство. Благодарение на тези подкрепления войските на ПНС успяха да спрат атаките на армията на Халифа Хафтар (която освен от Русия, получава помощ и от ОАЕ и Египет) срещу столицата и дори да отвоюват от него редица населени пунктове и военни бази. Политологът Кирил Семьонов, познавач на Близкия изток, коментира, че ако турската помощ за Триполи и Фаиз Сарадж бъде достатъчно ефективна и размерите и съществени, това сериозно ще промени баланса на силите, който Русия се опитва да задържи и, в крайна сметка да доведе до поражението на Хафтар. Това сериозно ще накърни плановете на Русия в Либия, защото освен военната загуба, Хафтар ще бъде унищожен и в политически план. Затова,  Там вече се намират турски военни, действат турски щурмови дронове Bayraktar, чиито оператори са кадрови турски военни.  Най-вероятно в Либия ще бъдат прехвърлени турски частни военни компании, такива като SADAT, аналог на руския ЧВК \"Вагнер\".  Но може да се появи и допълнителен официален контингент, например, множество участващи в боеве \"военни съветници\", доколкото договорът за сигурност между Анкара и Триполи предвижда и такъв вариант. SADAT често е наричана \"личната гвардия на Ердоган\". Тя възникна след опита за преврат в Турция през лятото на 2016 година и активно беше използвана, включително и в операцията \"Маслинова клонка\" в Сирия. И в момента SADAT активно участва в \"Извор на мира\", втората операция на Турция в Сирия. Тоест, това е ЧВК, която участва, подобно на \"Вагнер\" в бойни действия, а не се занимава само с някакви охранителни функции. Конфликтът между Турция и Русия в Либия в по-голяма степен е   отколкото за достъп до либийския нефт, макар, че това е много силен стратегически стимул. Но, освен Русия и Турция, трябва да се отчитат и интересите на другите играчи, защото е възможно Русия да е поела определени задължения за Либия по отношение на Обединените арабски емирства, а Турция - да има определени договорки с най-близкия си съюзник - Катар.  Това е голямото кълбо от близкоизточни противоречия, в които е вмъкната и нишката на \"либийската тема\". Що се отнася до нефта, разбира се, той е важен за всички. Впрочем, руските компании вече работят в Либия, независимо от обстановката и получават договори.  Например, \"Татнефт\" започна там проучвания за нови находища, още една руска компания, регистрирана в Германия, но фактически дъщерна на \"Газпром\" -Wintershall също започна работа там. За Кремъл е по-важно, не толкова Халифа Хафтар да завладее Триполи, колкото той и сподвижниците му да запазят статута си на играчи, чиято дума би била решаваща в либийските дела. Русия е вложила твърде много сили и средства в Хафтар, когото поддържа от 2014 година. И затова Путин не би бил съгласен просто така  от които може да се лиши в случай на неуспех. Това, впрочем, не означава, че Москва не работи и с Триполи. Русия има интерес да развива отношения и с Фаиз Сарадж, включително в сферата на нефтените договори, които подписват руснаците с либийската нефтодобивна корпорация NOC. Реджеп Ердоган залага на ПНС и правителството на Сарадж, а Путин на Хафтар и по чисто практически, и по политико-идеологически съображения. Турция и нейният съюзник Катар от самото начало подкрепят силите в Триполи и в Мисрата, свързани с движението \"Мюсюлмански братя\" и, които се съюзиха с Фаиз Сарадж. Самият Сарадж, не е привърженик на тяхната идеология, но сред поддръжниците му има множество абсолютни \"мюсюлмански братя\". Естествено, те са близки съюзници както на Турция, така и на Катар, новия турско-катарски алианс. Туруция по никакъв начин не би могла да бъде доволна от Халифа Хафтар, тъй като той веднага се обяви именно против тези сили, които тогава фактически бяха на власт в Либия. Още по времето на Всеобщия народен конгрес на Либия той, заедно с поддръжниците си, вдигна метеж, в голяма степен инспириран от Египен, Обединените арабски емирства и Саудитска Арабия, чиито управници ненавиждат \"Мюсюлмански братя\", и които се превърнаха в стратегически опоненти на Турция и Катар в рамките на голямото противопоставяне и борба за влияние в ислямския свят. Затова и идеологията има голямо значение тук. Що се отнася до Москва, нейната подкрепа за Халифа Хафтар също има идеологическа основа. Руските инициативи в Близкия Изток имат един, да го наречем, маркер – борбата с всяка проява на съвременния ислямизъм и  Съответно, като такъв лидер се самоопределя и Хафтар. Макар че той по никакъв начин не може да бъде наречен светски политик, доколкото на негова страна воюват твърде радикални ислямисти. Например, една трета от неговите сили съставляват \"Салафитските бригади\". А в момента на фронта край Триполи половината от подразделенията на Хафтар са съставени от салафити. Хафтар се опитва да се позиционира \"правилно\". Когато той или негови представители водят диалог с Москва, те през цялото време наблягат на своята приемственост спрямо режима на Моамар Кадафи, а за Кремъл това е болна историческа тема. Мокар че това, разбира се е абсолютна лъжа, защото именно Хафтар винаги е бил враг на Кадафи от момента, когато той се предава на армията на Чад в една полузабравена война от 80-те години. След това той отива в САЩ, опитва се да се позиционира сред либийската опозиция, която действа отвън срещу Кадафи. И накрая, когато започва революцията от 2011 година, той е сред първите, които пристигат в Тобрук и опитва да оглави опозиционната армия и да стане неин командващ. Но получава само някаква значително по-ниска длъжност, недоволен е от нея и изчезва за известно време някъде. Сега ние цяла година наблюдаваме опитите на Халифа Хафтар  но в момента военно-политическата ситуация е патова, стига да не се случат някакви сериозни военни \"вливания\" на пари, войници и оръжия за някоя от страните. Именно затова Турция е толкова силно обезпокоена от възможността за мащабна руска подкрепа за Хафтар. От друга страна Русия и другите съюзници на Хафтар - ОАЕ и Египет, също силно нервничат заради това, че подкрепата на Анкара за Триполи може да извади конфликта от патовата ситуация и в крайна сметка да доведе до сериозни успехи на армията на ПНС, които ще доведат до отстраняването на фигурата на Хафтар от либийската шахматна дъска. Без сериозна подкрепа за някоя от страните отвън в либийската гражданска война ситуацията ще си остане патова  – и именно заради това са възможни някакви нови договорки между Русия и Турция, за които скоро ще узнаем. На 17 декември се появи доста неясно изявление на говорителя на Путин– Дмитрий Песков за това, че \"Кремъл приветства опитите на страните да постигнат мир в Либия\". През януари Путин и Ердоган ще се срещнат отново и явно   както в случая със Сирия. И, както видяхме в Сирия, все пак Москва и Анкара успяват да се спазарят достатъчно умело и бързо.  Най-вероятно и за Либия ще бъдат постигнати договорки подобни на тези в Сирия, и най-вероятно именно \"либийският казус\", заедно с проблема в Сирия ще бъде разигран в една обща голяма игра от Путин и Ердоган.", "date": "2020.01.09", "title": "Ще се сблъскат ли в Либия руският \"Вагнер\" и личната \"гвардия на султана\"?"}
{"url": "https://faktor.bg/bg/articles/radev-neobhodim-e-miren-izhod-ot-situatsiyata-v-blizkiya-iztok", "text": "Двама мъже отвлякоха жена в Гулянци, съобщиха от полицията. На 8 януари в 21:40 часа е полицията в Никопол е получен сигнал за отвличане. Изяснило се е, че преди около един час на същата дата от центъра на град Гулянци, е с неустановен автомобил e отвлечена 51-годишна жена. След разследване са установени извършителите на престъплението - мъж на 51 години и мъж на 34 години, жители на село Буковлък. Жертвата е намерена в дома на по-възрастния.  Извършителите са задържани за срок до 24 часа. Уведомен е дежурен прокурор. Образувано е досъдебно производство и работата по изясняване на случая продължава.", "date": "2020.01.09", "title": "Двама мъже отвлякоха жена в Гулянци"}
{"url": "https://faktor.bg/bg/articles/novini-svyat-2019-g-e-bila-nay-goreshtata-i-nay-suha-godina-v-avstraliya", "text": "2019 г. е била най-топлата и най-сухата година в Австралия, откакто се водят подобни статистики, според националната метеорологична служба, предадоха ДПА и БТА. Миналата година средните температури в страната са били с 1,52 градуса по Целзий по-високи от обичайните средни температури. Така е бил подобрен рекорда от 2013 г., когато средно температурите са били с 1,33 градуса по Целзий повече от обичайното. Това означава, че годишните минимални и максимални температури са били над средното във всички шест щата и две територии на Австралия. Миналата година е имало шест най-горещи дни, откакто се правят такива измервания в страната, като средно тогава температурите са били 41,9 градуса по Целзий. Що се касае до дъждовете, средното количество за миналата година е било от едва 277 милиметра, което е с 40 процента по-ниско от обичайното. Предишният рекорд в тази насока бе поставен през 1902 г., когато средното количество на валежите е било 314,5 милиметра. Много голяма част от Австралия е засегната от суша, като най-тежко пострадали са Нов Южен Уелс и Куинсланд. В доклада с данните на метеорологичната служба се казва още, че връзката между пожарите и рекордно ниските валежи и увеличението на температурите е ясно. В Австралия над 10 милиона хектара земи изгоряха от началото на сезона на горските пожари. Тази година той започна по-рано през септември. Най-малко 26 души загинаха в огнената стихия. Данните за температурите и валежите бяха разпространени ден преди екологични групи, свързани с австралийски студенти да излязат на протести с искане за повече действия във връзка с климатичните промени.", "date": "2020.01.09", "title": "2019 г. е била най-горещата и най-суха година в Австралия"}
{"url": "https://faktor.bg/bg/articles/kmetat-na-botevgrad", "text": "\"Мисля, че с вчерашната пресконференция на президента Доналд Тръмп стана ясно, че няма да има ответен удар. Засилват се само санкциите срещу Иран. В Техеран също се чудят какво да правят, защото според мен те нанесоха един филмов удар. Там има един разнобой. Президентът на Иран иска да седне на масата за преговори, докато аятолах Хаменей гледа лошо и не иска никакви преговори\". Това заяви арабистът Владимир Чуков пред БТВ.  \"За мен Касем Солеймани стана жертва на собствената си политика и на медийния си образ. Преди време той отправи оферта на Путин и това е причината Русия да влезе в Сирия. Солеймани явно реши, че ще може да се меси и в американската политика. Всичко това доведе до неговото ликвидиране. Вчера ударът бе карикатурен. Реално се оказа, че няма никакви жертви. Самите иракчани са дали координатите, които да се бомбардират и да няма жертви. В Ирак също призовават за никакви ответни удари. Тази разкрачена ситуация се получава заради държанието на Европа, която е седи твърдо в иранското ядрено споразумение. В крайна сметка всичко е за парите и санкциите\", категоричен бе Чуков.", "date": "2020.01.09", "title": "Владимир Чуков: Солеймани стана жертва на медийния си образ, реши, че може да се меси и в американската политика"}
{"url": "https://faktor.bg/bg/articles/novini-svyat-novi-stachki-vav-frantsiya-zastrashavat-i-vazdushniya-transport", "text": "Във връзка с продължаващата от 5 декември 2019 г. национална стачка във Франция, синдикалните организации са обявили ново мобилизиране от 9 до 11 януари 2020 г. По информация на българското посолство в Париж стачните действия ще засегнат обществения транспорт, включително и полетите, както и училища, болници, рафинерии и бензиностанции.   Авиокомпанията „Еър франс“ предупреждава, че има риск полетите на къси и на средни дестинации да бъдат анулирани, но уверява, че стачката няма да се отрази върху полетите на дълги дестинации. Превозвачът предлага безплатна замяна на полета при определени условия. Стачните действия на 9 януари - 11 януари 2020 г. ще засегнат и голяма част от обществения транспорт в страната – автобуси, метро и влакове. Синдикалните организации са призовали също така за блокиране на рафинериите във Франция, което е възможно да доведе до недостиг на гориво на бензиностанциите. Обявено е и провеждането на голяма манифестация в Париж на 11 януари 2020 г.   МВнР препоръчва на българските граждани, пребиваващи във Франция или планиращи пътуване в страната, да се информират за актуалната обстановка, като имат предвид възможните затруднения и закъснения на обществения транспорт, както и анулиране на полетите от и за страната. При подготовка на пътуване съветва сънародниците ни да предвидят и осигурят алтернативен транспорт за придвижване от и до летищата и да се информират за актуалната обстановка на място, като спазват инструкциите и указанията на съответните транспортни компании и на местните власти, цитира \"Дарик\" съобщението. При необходимост от съдействие българските граждани могат да се свържат с посолството ни в Париж на следните телефони: + 33 1 45 51 85 90 и +33 6 23 18 09 93.", "date": "2020.01.09", "title": "Нови стачки във Франция застрашават и въздушния транспорт"}
{"url": "https://faktor.bg/bg/articles/novini-svyat-iran-nyama-da-predpriema-novi-voenni-deystviya-ako-nyama-agresiya-ot-strana-na-sasht", "text": "Иран няма да предприема нови военни действия, ако няма агресия от страна на Съединените щати, обяви постоянният представител на Иран в ООН Маджид Тахт Раванчи. В писмо до генералния секретар на ООН и до Съвета за сигурност иранският дипломат подчертава още, че страната му уважава изцяло независимостта, суверенитета, единството и териториалната цялост на Ирак. Отговорът дойде, след като Багдад протестира пред посланика на Иран за ракетните удари на Техеран от нощта срещу сряда по бази в Ирак, в които са настанени американски военни. На свой ред американският президент Доналд Тръмп заяви, че Вашингтон ще отговори с нови икономически мерки срещу Иран. Военният министър Марк Еспър по-късно каза, че 16-те ирански ракети не са поразили големи обекти в двете бази, а са уцелени паркинг, палатки и един хеликоптер. Ръководителят на комитета на началник щабовете генерал Майк Майли обаче заяви, че Техеран със сигурност е имал за цел сериозни щети и човешки жертви. Вашингтон ще отговори на обстрела с допълнителни икономически мерки срещу Техеран, каза Тръмп: \"Въоръжените сили на Съединените щати са по-силни от всякога. Нашите ракети са големи, мощни, прецизни, смъртоносни и бързи. Фактът, че разполагаме с такава голяма армия, обаче не означава, че трябва да я използваме. Ние не искаме да я използваме. Американската мощ - и военна, и икономическа - е най-добрият възпиращ фактор\". След речта на Тръмп беше регистриран спад в цените на суровия петрол и на златото на международните пазари, свързан с липсата на заявка за ескалация на напрежението в думите на американския президент. Иранският външен министър Мохамад Джавад Зариф заяви, че страната му не цели ескалация или война, но ще се защитава от всякаква агресия: \"Казахме ясно, че ако Съединените щати предприемат по-нататъшни действия, Иран ще отговори тежко, но пропорционално. Не ние започнахме процеса на ескалация. Съединените щати започнаха процеса на икономическа война срещу Иран\". От централата на НАТО в Брюксел съобщиха, че генералният секретар на организацията Йенс Столтенберг е приел инициативата на Доналд Тръмп за по-голяма роля на Алианса в Близкия изток.", "date": "2020.01.09", "title": "Иран няма да предприема нови военни действия, ако няма агресия от страна на САЩ"}
{"url": "https://faktor.bg/bg/articles/kmetat-na-botevgrad-zad-iskaneto-za-moeto-otstranyavane-stoi-valentin-zlatev", "text": "\"Зад искането за моето отстраняване стои Валентин Златев\". Това каза кметът на Ботевград Иван Гагалюгов пред БТВ. Той отговори на бизнесмена, който вчера констатира, че в общината има организирана престъпна група, за която градоначалника знаел.  По думите на Гагалюгов, Златев се запознал с него през 2015 г., когато станал кмет, но скоро вече не се чували, тъй като кметът имал принципи. Той опроверга думите на бизнесмена, че яз. Бебреш се ползва незаконно за водоснабдяване на Ботевград без пречиствателни станции. По думите му, борбата е дали съоръжението да се ползва за питейна вода или за промишлени цели. Иван Гагалюгов припомни, че бащата на Валентин Златев - Васил Златев държи местния ВЕЦ, което явно е причина да бъде нападнат от сина му. В края на годината кметът на Ботевград предупреди, че общината му остава без вода, а като причина посочи промишлената цел, за която се използва яз. \"Бебреш\".", "date": "2020.01.09", "title": "Кметът на Ботевград: Зад искането за моето отстраняване стои Валентин Златев"}
{"url": "https://faktor.bg/bg/articles/razbiliyat-se-v-iran-ukrainski-samolet-ne-e-podaval-signal-za-problem-no-opital-da-se-varne-na-letishteto-v-teheran", "text": "Разбилият се вчера в Иран украински пътнически самолет не е подавал сигнал за проблем, но се е опитал да се върне на летището в Техеран, предаде Асошиейтед прес, като се позова на публикуван днес предварителен доклад на иранската Организация за гражданска авиация. Очевидци на земята и в летящи в района самолети разказали на иранските разследващи, че падналият \"Боинг 737\" се е бил запалил още във въздуха, съобщи Ройтерс. При разбиването на самолета на Украинските международни авиолинии е отекнала мощна експлозия, вероятно защото той е бил пълен с гориво за полета до Киев, пише още в доклада, цитиран от АП. Всички 176 човека на борда загинаха при катастрофата. Жертвите са граждани на седем страни - 82 иранци, 63 канадци, 11 украинци, 10 шведи, четирима афганистанци и по трима германци и британци.", "date": "2020.01.09", "title": "Разбилият се в Иран украински самолет не е подавал сигнал за проблем, но опитал да се върне на летището в Техеран"}
{"url": "https://faktor.bg/bg/articles/novini-svyat-i-kalfin-uvelichavaneto-na-naprezhenieto-v-blizkiya-iztok-sazdava-dalgosrochni-problemi-za-darzhavi-kato-balgariya", "text": "„Смятам, че е съвсем дължимо и навременно да се свика този консултативен съвет. Най-малкото това показва адекватност на службите. Добре е да се сравнят информациите, които постъпват по различните канали. Оттам насетне да се изработи една обща оценка и за ситуацията, и за рисковете и заплахи. Може би това ще е една полезна стъпка към синхронно говорене на двете институции, което не винаги се получава”, заяви пред БНТ вицепрезидентът на Асоциацията на Атлантическия договор Елена Поптодорова. „Има много апокалиптични предупреждения в последните дни. Това не е добър знак, който трябва да се следи от взимащите решения. Винаги има рискове, винаги има заплахи. Така сме живели десетилетия. Въпросът е да бъдат оценени правилно и хладнокръвно. Преки заплахи, според мен, няма, но това не е само лично мнение, то стъпва и на експертни оценки. Рискът е до толкова, до колкото настъпва пренареждане на целия регион там. Друг един риск, който ми се иска да маркирам – рискът от т.нар. „домашен тероризъм”. Тероризъм, който се изнася извън пределите на държавите. Имаме такива примери и в Америка, и в Европа”, добави тя. „Още не знам дали Солеймани има връзка с атентата в Сарафово. Тогава пренесох физическите доказателства за съпричастие от Канада през Америка до тук”, обяви Поптодорова.  „Има няколко теми, които според мен са важни, но те не са свързани с това, че утре ще полетят ракети към България. Можем да ги видим, ако погледнем малко по-дълго процеса, който се случва в Близкия изток. През последните десетина години напрежението се увеличава. През последната година вече започна да се изчиства противопоставянето между САЩ и Иран. Тук се поставя въпросът какво е участие на Европа и НАТО. Защото вчера Тръмп каза, че иска НАТО да се ангажира в Близкия изток повече. Според мен все повече започва да стои актуално въпроса за разделението между европейската и американската част в НАТО”, заяви бившият външен министър Ивайло Калфин. „Решението е американско. Надявам се, че там оценяват рисковете. Защо сега е избран моментът е отделен въпрос. Това решение е взето във Вашингтон и не са питани съюзниците в НАТО съгласни ли са тези рискове, които се появяват с неговото ликвидиране, да бъдат поети от страните от НАТО”, обясни той. „Би било прекрасно ако може Европа да разработи самостоятелна не просто позиция, но и акция. Реалността е много различна. Европа не може да осигури собствена си защита, включително от тази заплаха. Тя е реална и се случва през ден. Ту от Германия, ту от Франция пристигат съобщения за точно такива действия на или самотни, или организирани, но изнесени навън терористи”, обясни Поптодорова. Преки заплахи, според Поптодорова, за България няма.  \"Увеличаването на напрежението в Близкия Изток, създава дългосрочни проблеми за държави като България\", смята той.", "date": "2020.01.09", "title": "И. Калфин: Увеличаването на напрежението в Близкия Изток, създава дългосрочни проблеми за държави като България"}
{"url": "https://faktor.bg/bg/articles/novini-svyat-y-bozhilov-interesat-na-balgariya-e-blizkiyat-iztok-da-se-stabilizira-da-ne-generira-bezhanski-valni-i-terorizam", "text": "„Ситуацията е много динамична. Вчера тя изглеждаше по един начин. Някои даже започнаха да мислят, че сме на ръба на война. Днес, след снощното изявление на президента Тръмп, като че ли има повече надежда, че размяната на удари, която се осъществи, ще премине в друга фаза, която е търсене на деескалация и както виждаме – замяна на военните средства с други“, коментира пред БНР Йордан Божилов от Софийския форум за сигурност относно напрежението между САЩ и Иран. Божилов подчерта, че след ликвидирането на иранския командир Касем Сюлеймани може да очакваме включително и неочакваното: „От една страна е ликвидиран един от лидерите и мозъците на терористичната дейност не само в Близкия изток, но и в Европа. От друга страна могат да се очакват различни актове на отмъщение“. В този смисъл той смята, че днешният Консултативен съвет за национална сигурност при президента ще е полезен: „Той ще даде една оценка, едно по-добро разбиране за всички рискове, пред които е изправена България. От друга страна ще позволи да се формулират някакви общи позиции. Искрено се надявам, че България ще има такава обща позиция – и политически партии, и представителите на държавната власт. Това, което виждаме, за съжаление вече има много политизиране на ситуацията, много крайни оценки и от политици, и от анализатори, близки до политически партии. Най-рисково за този съвет е самата ситуация, защото тя се променя във всеки един момент. Може би не трябва да се избързва с крайни решения. Трябва да си дадем добри възможности за реакция в една или друга ситуация“. „Интересът на България е Близкият изток максимално да се стабилизира, да не произвежда напрежение и да не генерира бежански вълни и терористична опасност“, категоричен бе Йордан Божилов.  Според него въпросът е с какви средства може да се постигне това. По думите му трябва да преценим какви ще са и икономическите и финансови последици за страната ни.", "date": "2020.01.09", "title": "Й. Божилов: Интересът на България е Близкият изток e да се стабилизира, да не генерира бежански вълни и тероризъм"}
{"url": "https://faktor.bg/bg/articles/spetsaktsiya-v-pernik-ivan-geshev-patuva-kam-grada", "text": "Специализираната прокуратура, съвместно с МВР, ДАНС и КПКОНПИ, извършват действия по разследване в град Перник. По първоначална информация акцията е във ВиК и в областната управа в града заради водната криза. Това съобщиха от пресцентъра на прокуратурата. На място пристигна главният прокурор Иван Гешев. Очаква се след 10 часа той да направи изказване пред медиите и да хвърли повече светлина върху спецакцията на службите, МВР и прокуратурата.", "date": "2020.01.09", "title": "Спецакция в Перник, Иван Гешев пристигна на място"}
{"url": "https://faktor.bg/bg/articles/novini-balgariya-iranskoto-posolstvo-v-sofiya-s-vazpomenatelna-tseremoniya-za-machenika-soleymani", "text": "Посолството на Иран  в София организира Възпоменателна церемония за мъчениците ген. Касем Солеймани, Абу Мехди Мохандес и техните сподвижници, убити от американците. Възпоменанието ще се проведе на днес, 9 януари от 18 часа в сградата на дипломатическата мисия. Посолството отправи и публична покана, под формата на плакат, която се разпространява сред сподвижници и съмишленици на  убития генерал. Иран организира и на други места в света подобни Възпоменания. На 7 януари вечерта подобна церемония се е провела в центъра на Лондон, предаде Арабската CNN, но инициативата се е превърнала в антиамерикански и антизападен протест с призиви за отмъщение и Свещена война.", "date": "2020.01.09", "title": "Иранското посолство  в София с възпоменателна церемония за мъченика Солеймани"}
{"url": "https://faktor.bg/bg/articles/sem-dopusna-do-izslushvane-i-shestimata-kandidati-za-generalen-direktor-na-bnr", "text": "Съветът за електронни медии допусна до изслушване и шестимата кандидати за генерален директор на Българското национално радио.  Това са Антон Митов, Андон Балтаков, Александър Велев, Митко Димитров, Даниела Манолова и Жени Гаджалова.  По думите на председателя на СЕМ София Владимирова, \"професионалната, управленска и организационна компетентност на кандидатите е доказана в техните документи\". Изслушванията ще се проведат на 20-и и 21-ви януари, а изборът ще бъде на 22-ри.  От Съвета за електронни медии заявиха, че ще държат на вижданията на кандидатите за финансирането на БНР като обществена медии.  Съветът за електронни медии трябва да разгледа на днешното си заседание и промени в Закона за радиото и телевизията, внесени от депутати от БСП, които засягат финансирането на Българското национално радио и Българската национална телевизия.  СЕМ ще разгледа и доклад на специализираната си администрация по внесения на 5 декември миналата година от Антон Кутев и група депутати от БСП проект за промени в Закона за радиото и телевизията, съобщи БНР. С него се предлага нов модел на финансиране на обществените медии, а именно субсидия от държавния бюджет в размер на 1,5 промила от БВП.  Подчертава се, че моделът на финансиране не може да е базиран на такса от потребителя, която, на практика, е неприложима по начина, по който е заложена през 1998 г. Вносителите настояват най-сетне да бъде конституиран фонд \"Радио и телевизия\" и именно към него да се превеждат публичните средства. Със специална разпоредба се задължава СЕМ до края на 2020 г. да определи състава на Фонда.", "date": "2020.01.09", "title": "СЕМ допусна до изслушване и шестимата кандидати за генерален директор на БНР"}
{"url": "https://faktor.bg/bg/articles/razhodite-za-zdrave-v-balgariya-sa-nay-niskite-sredstvata-otivat-vav-farmatsevtichni-kompanii", "text": "Разходите за лекарства в България са необичайно високи - 43 на сто от публичните средства. Това каза пред журналисти Ане Шпрангер, научен сътрудник и експерт в Европейската обсерватория за здравни системи и политикипо време на представяне на доклада за състоянието на здравеопазването в ЕС през 2019 год. в частта за България, съобщава БТА. По думите ѝ, би трябвало тези разходи да се намалят.    Оказва се, че у нас се дават само 52% държавно финансиране в здравеопазването, което е най-ниското за целия ЕС. Средствата пък отиват най-вече във фармацевтичните компании - 43%, което е повече от средното за ЕС, отчита докладът.    Болничният престой в страната ни е два пъти по-кратък в сравнение с другите европейски държави, като в България средният болничен престой е пет дни, посочи тя и добави, че процентът на хоспитализации е двойно по-голям в сравнение с ЕС. Според Шпрангер, би трябвало да се отделят повече средства за дългосрочна грижа за пациентите, но не в болнични условия. От публичните средства 34 на сто се разходват за болнично лечение, добави тя.  Доплащането от страна на пациентите е на едно от най-високите нива в ЕС, като само 52 на сто от средствата са публични, каза още Шпрангер. Разходите за здравеопазване в България на глава от населението - 1300 евро, са най-ниските в страните от ЕС. Продължителността на живот в страната ни е най-ниска сред европейските държави, като до преди две години показателите ни са били еднакви с румънските. Румъния вече е с по-добри показатели за продължителност на живота. Докладът сочи, че страната ни все пак е вдигнала продължителността на живота, но е последна и се развива много по-бавно от Румъния, Естония и Литва. Смъртността от сърдечно-съдови заболявания и от исхемична болест на сърцето е висока, така е и в останалите държави, но там се отчита намаляване, каза още Шпрангер. В България все по-малко хора се обхващат с ваксини, особено срещу морбили, въпреки националната задължителна програма. Много голям дял от населението не е здравноосигурен - близо 10 на сто, каза още експертът и подчерта, че една четвърт от неосигурените не плащат, защото не вярват в системата. Друга група, основно от ромски произход, дори няма документи за самоличност, добави тя. Близо 10-14 на сто от населението ни няма добър достъп до медицинска грижа. Има доста голяма гъстота на лекари, особено в сравнение с Германия, но те не са разпределени равномерни, показват още данните от доклада. Едва 15 на сто от медиците са общопрактикуващи лекари. Много малък е броят и на медицинските сестри, добави още Шпрангер. Отчита се увеличаване на разходите за промоция на здравето, но ефектът не е очакваният, добави още тя. По думите й трябва да се обърне внимание на предотвратимата смъртност и на подобряване на амбулаторната грижа.   При рака пък най-много починали има от рак на белите дробове, дебелото черво и гърдата. Две от причините за това са пушене и алкохол, като според изследователите у нас процентът на пушещите е най-висок от ЕС, като данните сочат, че един на всеки четирима възрастни е пушач. Има обаче и деца под 16 г., които са пушачи, особено момичета. Изследван е и режимът на хранене сред населението на България, като се оказва, че възрастните хора не ядат всеки ден по един плод, а при децата едно на всеки пет е със затлъстяване. Експертът препоръчва реформа и по-строг лицензионен режим на лечебните заведения. Има предизвикателства пред устойчивостта на системата за здравеопазване в България, подчерта тя. На срещата присъстваха Цветан Кюланов, и.д. ръководител на Представителството на ЕК в България и Филип Домански, анализатор на здравни системи в генерална дирекция \"Здравеопазване и безопасност на храните\" в ЕК.", "date": "2020.01.09", "title": "Доклад: Разходите за здраве в България най-ниски в ЕС, средствата отиват във фармацевтични компании"}
{"url": "https://faktor.bg/bg/articles/probutvat-ni-bolni-gratski-domati", "text": "Два тира с домати заразени с опасния неприятел Tuta absoluta, известен като доматен миниращ молец, са разтоварени преди дни на борсата в Първенец, научи „Марица“. По документи зеленчукът с произход Гърция е влязъл в страната с направление за преработка, но е пласиран веднага към търговската мрежа. Репортерска проверка установи, че стоката се предлага както в големи търговски вериги, така и в квартални магазини. На някои етикети е обозначен надпис второ качество, а средната цена е 3 лв. за кг. Болните домати не са вредни за здравето на човек, но са източник на зараза, от която и тази година ще пламнат насажденията на родните производители. Гъсеницата на Tuta absoluta минира листата /откъдето идва името/, стъблата и се вгризва в плода, причинявайки значителни загуби от доматената реколта  на полето и в оранжерии. Макар и рядко, напада също патладжан, пипер и картофи. Tuta absoluta произхожда от Южна Америка. В Европа видът е намерен  в Каталуния – Испания  през 2007 г. Молецът е установен за първи път в България през 2009 г. с помощта на феромонови уловки в областите Пловдив и Пазарджик и на стокова борса Слатина в София. Той е влязъл у нас отново с домати от Гърция, предназначени за турския пазар, но пласирани в България. Специалисти от бившата Национална служба за растителна защита, която сега е част от Българска агенция по безопасност на храните си спомнят как сами сме предизвикали огнището на зараза. При митническа проверка в Турция карантинният контрол констатирал летеж на молци в тира с домати и го върнал обратно за Гърция. Гърците обаче го насочили за Румъния. Румънските митничари също не приели заразената стока, която обаче намерила реализация  на родния пазар.   След Пловдив и Пазарджик, пламват насажденията с домати и в Благоевградска област, а през 2011 г. повсеместно в страната. До момента няма спасение от вредното насекомо, стопаните всяка година търпят огромни загуби, а борбата със средства за растителна защита е безуспешна. Страната всяка година отпуска средства по Национална програма за контрол на  Tuta absoluta за компенсиране на част от разходите за препарати. За 2019 г. максималният бюджет на помощта бе в размер на 500 000 лв., с допустими разходи 250 лв./декар.", "date": "2020.01.09", "title": "Пробутват ни болни гръцки домати"}
{"url": "https://faktor.bg/bg/articles/novini-svyat-tehnicheska-neizpravnost-e-prichina-za-katastrofata-na-ukrainskiya-boing-v-iran", "text": "Техническа неизправност е най-вероятната причина за катастрофата на украински пътнически самолет \"Боинг 737\" край Техеран, съобщава \"Ройтерс\". Самолетът падна часове след иранската атака срещу американски бази. Иранските власти увериха, че не става дума за тероризъм. Всички 176 души на борда загинаха. Причината самолетът да падне малко след излитането си е прегряване на единия от двигателите, пише \"Ройтерс\", като се позовава на източник в канадските служби за сигурност. По-голямата част от пътниците в самолета са пътували през Киев към Канада, каза премиерът на северноамериканската страна Джъстин Трюдо. \"Най-малко 63-ма души на борда са канадци, а 138 души са пътували за Канада\". Трюдо изказа съболезнования за загиналите и допълни, че страната му ще иска да участва в разследването на инцидента. Иран обяви, че няма да предаде черните кутии на падналия самолет на американската компания \"Боинг\".", "date": "2020.01.09", "title": "Техническа неизправност е причина за катастрофата на украинския \"Боинг\" в Иран"}
{"url": "https://faktor.bg/bg/articles/rumen-petkov-zaradi-stanishev-i-borisov-sega-mozheshe-da-otkrivame-yuzhen-potok-na-nasha-teritoriya", "text": "„Балкански поток” няма да е готов до края на май\". Това заяви лидерът на АБВ Румен Петков пред БТВ. По думите му страната ни е пропуснала възможността церемонията по откриването на „Турски поток\" да бъде в България, а проектът да се казва „Южен поток\". „Това се случи благодарение на дуета Станишев - Борисов. Пропуснахме възможността България да е пряката точка на влизане на руски газ в Европа. Всички приказки, че ще спестим 70 млн. и ще спечелим 5% са нелепи, ние предупредихме, че тръбата няма да се изгради навреме\", каза Петков.  Като причина за забавянето лидерът на АБВ изтъкна „обслужване на украински интереси\". По думите му страната ни губи 200 млн. лв. от преносни такси. Той добави, че \"Балкански поток\" ще гарантира газовата сигyрност на България.  „Миналата година януари и премиерът, и министърът на енергетиката обявиха, че до декември ще бъдем готови. Обясненията за европейските процедури и защитата на интересите са нелепи. Нима на 31 януари не са съществували тези процедури. Защо ни трябваше да лъжем едновременно и Сърбия, и Унгария, и Русия, и Турция? Проблемът е, че с еднакъв ентусиазъм лъжем и Щатите, и Русия - нищо не се прави на точката между Гърция и Сърбия, където трябва да мине тръбата\", коментира още Петков.", "date": "2020.01.09", "title": "Румен Петков: \"Балкански поток\" няма да бъде готов навреме"}
{"url": "https://faktor.bg/bg/articles/ksns-zasedava-zaradi-situatsiyata-v-blizkiya-iztok", "text": "Президентът Румен Радев свиква Консултативния съвет за национална сигурност заради ситуацията в Близкия Изток. На него ще бъдат обсъдени възможните рискове и заплахи за страната вследствие на ескалацията на напрежението между Съединените щати и Иран. Това е шесто заседание на Съвета от началото на мандата на Румен Радев. Предишното се състоя през април миналата година и обсъди противодействието на корупцията по високите етажи на властта.", "date": "2020.01.09", "title": "КСНС заседава заради ситуацията в Близкия Изток"}
{"url": "https://faktor.bg/bg/articles/svetovnata-banka-prognozira-skromen-ikonomicheski-rastezh-ot-2-5-protsenta-za-tazi-godina", "text": "Световната банка прогнозира скромен икономически растеж за тази година, предадоха световните агенции, като се позоваха на прогнозите на СБ за 2020 г., публикувани тази вечер. Банката предупреждава, че редица рискове могат да опровергаят прогнозите, включително възможността за подновяване на търговската вражда между двете най-големи икономики в света, визирайки САЩ и Китай, отбелязва Асошиейтед прес. В актуализираните прогнози за икономиката през 2020 г., публикувани тази вечер, СБ смята, че глобалната икономика ще нарасне с 2,5 процента. Това е леко повишение в сравнение с 2,4-те процента миналата година. Но това е доста голям спад в сравнение с 3-процентния растеж през 2017 г. и 2018 г. За САЩ СБ прогнозира растеж на БВП от 1,8 процента през 2020 г., което е забавяне в сравнение с 2,3-те процента през 2019 г. После ще има ново забавяне до 1,7 процента пред 2021 г. и 2022 г. За Европа СБ прогнозира 1 процент растеж за 2020, а за 2021 г. и 2022 г. - 1,3 процента. Миналата година растежът беше 1,1 процента. Според новите прогнози Китай ще отчете растеж от 5,9 процента тази година, 5,8 процента догодина и 5,7 процента през 2022 г. Това ще бъде периода с най-слаб растеж на китайската икономика от началото на 90-те години досега. Растежът на всички напреднали икономики се очаква да е 1,4 процента тази година, което е по-малко в сравнение с 1,8-те процента миналата година. Растежът в нововъзникващите пазарни икономики се очаква да се ускори до 4,1 процента тази година. За Русия прогнозата за тази година е 1,6 процента, допълва ТАСС. Според оценките на СБ растежът на глобалната търговия се е забавил от 4 процента през 2018 г. до едва 1,4 процента миналата година, което е най-слабото постижение от финансовата криза през 2008 г. досега. За настоящата година се прогнозира растеж от 1,9 процента в търговията. Според прогнозите на СБ средната цена на петрола през 2020 г. и 2021 г. ще се понижи до 59 долара за барел, допълва ТАСС.", "date": "2020.01.09", "title": "Световната банка прогнозира скромен икономически растеж от 2,5 процента за тази година"}
{"url": "https://faktor.bg/bg/articles/novini-balgariya-dnes-shte-bade-predimno-slanchevo-5-1", "text": "Днес ще бъде предимно слънчево. Максималните температури ще бъдат 4-9 градуса, в София - около 5 градуса. Над Черноморието ще духа слаб западен вятър. Температурата на морската вода ще бъде 7-10 градуса. Над планините ще бъде предимно слънчево, ще духа умерен вятър от север-северозапад. Максималната температура на височина 1200 м ще бъде около 4 градуса, на 2000 м - около 0 градуса.", "date": "2020.01.09", "title": "Днес ще бъде предимно слънчево."}
{"url": "https://faktor.bg/bg/articles/novini-svyat-desetki-aviokompanii-promenyat-marshrutite-si", "text": "Заради ракетния обстрел от Иран към американски бази в Ирак започват компютърни симулации, които да предвидят преразпределянето на въздушното пространство и трасетата на пътническите полети. Това е необходимо след като десетки големи авиокомпании прекъснаха полетите си над Иран, Ирак и Персийския залив. От българското „Ръководство на въздушното движение” увериха, че към момента няма закъснели полети и всички пътници достигат дестинациите си безопасно.", "date": "2020.01.09", "title": "Десетки авиокомпании променят маршрутите си"}
