{"url": "http://www.faktor.bg/bg/articles/bsp-iska-preregistratsiya-na-obshtinskite-i-darzhavnite-bolnitsi-koito-sega-sa-targovski-druzhestva", "text": "БСП поиска мораториум върху лицензирането на нови болници, криминализиране на реекспорта на лекарства и преобразуване на общинските и връщането на старото положение при държавните лечебни заведения, които сега са търговски дружества. \"Моделът на здравеопазването не може да продължава по този начин. Колкото и да се увеличава бюджетът на Здравната каса, парите изтичат, а резултатът не е подобряване на здравната услуга за хората\", заяви лидерът на БСП Корнелия Нинова в парламента. Тя представи пред медиите пакет от мерки, които социалистите ще предложат за дебат на останалите политически сили в Народното събрание. Крайната цел е да изготвят заедно нов здравен модел, който да влезе в Бюджет 2019 г. Основни промени в здравния модел, според БСП, трябва да бъде пререгистрацията на общинските и държавните болници, които сега са търговски дружества. Предложението си червените внасят утре. В мерките Нинова включи и внесеното вчера предложение за мораториум върху лицензирането на нови болници. БСП подкрепя още идеите на главния прокурор Сотир Цацаров за промени в Наказателния кодекс, с които да се търси наказателна отговорност за реекспорта на лекарствата. Смяна на модела в здравеопазването не може да има без общо съгласие, политическо и обществено. Не може всеки управляващ да прави експерименти, следващата политическа сила на власт да отменя и да започва отначало. Това не е продуктивно, констатира соцлидерката и призова другите партии в НС да постигнат съгласие. Сред мерките са още ново и обективно ценообразуване на клиничните пътеки, добави Нинова. Тя призова да няма ревност и мерене на партийно его за промяната в здравния модел. Даваме си амбициозен срок за нов модел - до края на март да постигнем този национален разговор за нов модел и да бъде включен в бюджета за 2019 г., заключи соцл", "date": "2017.12.07", "title": "БСП иска пререгистрация на общинските и държавните болници, които са търговски дружества"}
{"url": "http://www.faktor.bg/bg/articles/tsvetanov-na-rabotna-sreshta-v-agentsiyata-za-borba-s-narkotitsite-na-sasht", "text": "Председателят на Парламентарната група на ГЕРБ и на Комисията по вътрешна сигурност и обществен ред Цветан Цветанов проведе работна среща в Агенцията за борба с наркотиците на САЩ.  По време на срещата с регионалния директор за Европа и Близкия изток Джозеф Кип беше обсъдено двустранното сътрудничество и новите регионални предизвикателства. Цветанов представи пред Кип приоритетите на българското председателство на Съвета на ЕС, като подчерта задълбочаването на връзките между държавите от Западните Балкани и тяхната европейска перспектива. Със задоволство беше отбелязано, че отличното сътрудничество от предходните години между българските правоохранителни органи и ДЕА продължава и днес. В качеството си на председател на Комисията по вътрешна сигурност и обществен ред в Народното събрание Цветан Цветанов постави въпроса за увеличаване на броя на обучаващите се в Академията на ДЕА български правоохранителни служители. Беше специално отбелязано, че по този начин най-добре се изграждат кадри за успешно трансатлантическо сътрудничество.", "date": "2017.12.07", "title": "Цветанов на работна среща в Агенцията за борба с наркотиците на САЩ"}
{"url": "http://www.faktor.bg/bg/articles/britanskiyat-ministar-na-otbranata-iska-da-se-lovyat-i-ubivat-britantsi-teroristi", "text": "Британци, които са се присъединили към ДАЕШ (\"Ислямската държава\"), трябва да бъдат ловувани и убити, съобщи новият британски министър на отбраната, цитиран от \"Ройтерс\". Гавин Уилямсън посочи, че британците, които са отишли в Сирия или Ирак, за да се борят за \"Ислямска държава\", ненавиждат онова, което е Британия. Той подкани въздушните удари да бъдат използвани срещу оцелелите 270 граждани на обединеното кралство, които все още са там. \"Съвсем просто, моето мнение е, че мъртвият терорист не може да навреди на Великобритания\", коментира Уилямсън пред Daily Mail. \"Трябва да направим всичко, което можем да направим, за да унищожим и отстраним тази заплаха\", допълва той. \"Никога не бива да се позволявана британските бойци, присъединили се към ДАЕШ, да се върнат в Обединеното кралство\". 41-годишният Уилямсън е министър на отбраната от месец, заменяйки Майкъл Фалън, който се отказа от поста след скандал за сексуален тормоз. Известни британски екстремисти като Мохамед Емвази, прочул се с прозвището си Джихади Джон и Сали Джоунс, са убити от британски или американски военни сили, тъй като са участвали в бойните действия от страната на \"Ислямска държава\". След смъртта на Джоунс, известна още като \"бялата вдовица\", от Министерство на отбраната обявиха, че британски граждани, които са избрали да напуснат Обединеното кралство и да се борят за ислямска държава, са \"легитимна цел\".", "date": "2017.12.07", "title": "Британският министър на отбраната: Мъртвият терорист не вреди"}
{"url": "http://www.faktor.bg/bg/articles/tsipras-vinagi-shte-podkrepyame-demokratsiyata-v-turtsiya", "text": "Гръцкият премиер Алексис Ципрас в интервю за Анадолската агенция изтъква необходимостта да бъде продължен диалогът между ЕС и Турция, съобщава в. \"Катимерини\".  Ципрас се обявява в подкрепа на европейския присъединителен процес. Ние, гърците, винаги ще подкрепяме демокрацията в Турция и една Турция, ориентирана към Европа. Вярвам, че и ЕС трябва да е ясен в своите позиции и ангажименти, и Турция следва да намери своя път в тази посока след период на големи предизвикателства, казва Ципрас. Той подчертава значителната роля на Турция по миграционния проблем, като наред с това окачествява започналата днес визита на турския президент Реджеп Тайип Ердоган в Гърция като \"шанс, за да бъдат направени смели стъпки напред\".  Алексис Ципрас смята, че дипломатическата активност на Турция по инициативи, целящи решаването на международни въпроси и регионални предизвикателства въз основа на международното право, е от решаващо значение за нашия регион. Той се спира и на преговорите за уреждане на проблема с етнически разделения Кипър, като изтъква необходимостта от продължаване на преговорния процес за острова.  Миграционната криза доказа колко е важно както двустранното ни сътрудничество, така и сътрудничеството между ЕС и Турция. В същото време ние следим с голям интерес инициативата от процеса в Астана за постигане на мир в Сирия, в който Турция участва активно, казва още Ципрас, посочвайки, че той вярва в необходимостта да бъде разширен регионалният диалог по бързо растящия брой на въпроси от общ интерес.  Във връзка с турските военни, получили убежище в Гърция след опита за преврат в Турция, Ципрас заявява, че не може да коментира решения на съдебната власт. Тя е независима от изпълнителната власт и решенията й по конкретни казуси следва да бъдат уважени. Моята позиция винаги е била ясна, че превратаджиите са нежелани в Гърция. По тази линия ние продължаваме да си сътрудничим, пояснява гръцкият премиер.", "date": "2017.12.07", "title": "Ципрас:  Винаги ще подкрепяме демокрацията в Турция"}
{"url": "http://www.faktor.bg/bg/articles/borisov-na-balkanite-vsichki-tryabva-da-badem-kato-prastite-na-ratsete-vseki-e-vazhen", "text": "Дори терминът Западни Балкани на мен не ми харесва, има едни Балкани. Нито без нашите приятели от Гърция, нито без Румъния, нито без България, които вече сме в ЕС. Разбира се – Словения, Хърватия. Всички сме едно. Това заяви премиерът Бойко Борисов по време на брифинг след форума на българското правителство и Световната банка за регионалната интеграция на Балканите, предава „Фокус“. Премиерът Бойко Борисов отчете и необходимостта от изграждането на дигитална инфраструктура. „Не може да имаме роуминг с Македония 20-30 лева за минута разговор. Това е абсурд. Всичко това трябва да го изградим сега – комисията, комисарите, Световната банка. Искам през медиите да се обърна от хората към региона – политически вече сме се научили уроците. Знаем, че това е пътят“, заяви Борисов. „Сега хората искат да видят втори етап – след като сте си научили урока, какво имаме ние като полза? Затова Световната банка, Европейската банка за възстановяване и развитие, Европейската инвестиционна банка, ни дават днес инструмент, както казва Томислав Дончев – хибриден. Една част от европейски фондове, една част от вътрешните бюджети, една част от заемни пари, които ще ни осигурят банките. Те ще ни осигурят и експертиза“, допълни още той. Според премиера трябва да убедим Европа и Брюксел, че Балканите не носят проблеми, а просперитет. „Най-красивият регион са Балканите. Страхотна природа, ресурси, морета, р. Дунав и др. Рядък шанс имаме“, заяви премиерът Борисов.", "date": "2017.12.07", "title": "Борисов: Трябва да убедим Европа, че Балканите носят просперитет, а не проблеми"}
{"url": "http://www.faktor.bg/bg/articles/gerb-predlozhenieto-na-bsp-za-moratorium-varhu-chastnite-bolnitsi-e-protivokonstitutsionno", "text": "Предложението на БСП за мораториум върху частните болници е противоконституционно. Това предложение на пръв поглед трудно може да бъде определено по друг начин освен като противоконституционно. Това каза пред журналисти в Народното събрание депутатът от ГЕРБ и председател на парламентарната здравна комисия д-р Даниела Дариткова в отговор на въпрос подкрепя ли ГЕРБ идеята на БСП за мораториум върху частните болници, предава  „Фокус“. „Учудвам се на отношението на колегите, които не подкрепиха идеята за следващата година да не се финансират новите дейности. В никакъв случай не разделяме видовете собственост. Решихме следващата година, за да се прецизира националната здравна карта, да може 1 година касата да не финансира такива структури“, коментира тя.  Във връзка с предложенията на БСП за криминализиране на реекспорта на лекарства и пререгистриране на болниците от търговски дружества в лечебни заведения Даниела Дариткова заяви: „Нямаме нужда от поредния опит за политическа употреба на проблемите в здравеопазването, които така или иначе са безспорни“. „Факт е, че лечебните заведения са натрупали дългове, че имат проблеми, но това не се изчерпва само с търговския характер на функционирането им“, посочи тя. „Важно е да видим елементите на тези предложения на БСП. Винаги съм се въздържала от квалификации, но преди няколко дни Корнелия Нинова смело излъга, че в Закона за бюджета на НЗОК и на държавата те били предложили вече да отпадне функционирането на лечебните заведения за болнична помощ като търговски дружества. Такова предложения нямаше и това може да бъде проверено“, обясни д-р Дариткова. „Това са фактите и реалностите, всичко останало е опит за политическа употреба, без особен смисъл за позитивно развитие на процесите в българското здравеопазване“, каза още депутатът от ГЕРБ.", "date": "2017.12.07", "title": "ГЕРБ: Предложението на БСП за мораториум върху частните болници е противоконституционно"}
{"url": "http://www.faktor.bg/bg/articles/gernot-erler-nadyavam-se-che-boyko-borisov-shte-distsiplinira-ministrite-na-obedineni-patrioti", "text": "Надявам се, че Бойко Борисов ще успее да дисциплинира министрите от квотата на „Обединени патриоти“, за да няма изявления срещу малцинства. Това би навредило на България, казва социалдемократът Гернот Ерлер бивш заместник-министър на външните работи, а в момента  специален пълномощник на германското правителство по отношенията с Русия, в интервю за ДВ. София ще придаде особена тежест на въпроса за Западните Балкани, на политиката за тяхното интегриране и за разширяване на ЕС. В това отношение България има добри предпоставки: собствените ѝ двустранни отношения със съседите и партньорството в региона. В този смисъл всички останали приветстват факта, че се поставя тъкмо такъв акцент, смята той.  България има една амбициозна цел: Шенген и еврото. Постигането ѝ няма да бъде лесно, понеже се иска голяма подкрепа. Но ако България наистина постигне успехи по своите три„К-та\" – кохезия, консенсус и конкуренция – тогава има шанс. Разбира се, ако и другите ѝ помогнат, ако Секретариатът на Съвета са ангажира (а той сигурно ще се ангажира), накрая може да излезе и положителен баланс, заяви още Гернот Ерлер.", "date": "2017.12.07", "title": "Гернот Ерлер: Надявам се, че Бойко Борисов ще дисциплинира министрите на „Обединени патриоти“"}
{"url": "http://www.faktor.bg/bg/articles/izraelskata-armiya-prashta-podkrepleniya-na-silite-si-v-zapaden-bryag", "text": "Израелската армия съобщи, че праща подкрепления на силите си на окупирания Западен бряг днес след решението на президента на САЩ Доналд Тръмп да признае Ерусалим за столица на Израел, за да се справя с протестите и вълненията на палестинците, предизвикани от решението на Вашингтон, предаде Ройтерс, цитирана от БТА. Там ще бъдат дислоцирани още няколко армейски батальона, части за бойно разузнаване и териториална отбрана. Отделно от това ще бъдат поставени в готовност допълнителни сили в случай на необходимост в зависимост от развитието на събитията, се казва в съобщението на армейското командване, цитирано от ДПА.", "date": "2017.12.07", "title": "Израелската армия праща подкрепления на силите в Западния бряг"}
{"url": "http://www.faktor.bg/bg/articles/kzp-vnimavayte-s-novite-internet-targovtsi-po-praznitsite", "text": "Най-рисково, включително и по празниците, е пазаруването от търговци, които се появяват за кратко в интернет пространството, предупреди председателят на Комисията за защита на потребителите (КЗП) Димитър Маргаритов в ефира на Bulgaria ON AIR. „От края на ноември до Нова година е най-активният период на пазаруване и рисковете за потребителите са по-големи. Има приповдигнатост, еуфория и по-лесно могат да бъдат измамени от недобросъвестни търговци. Потребителите да бъдат подозрителни в добрия смисъл на думата, особено когато забелязват нови онлайн магазини. По никакъв начин не искам да кажа, че не трябва да възникват такива. Но обръщаме внимание, че е лесно и бързо да проверите, ако се съмнявате, че може да има проблем“, каза Маргаритов и препоръча потребителите да имат предвид отзивите на други клиенти, но да не им се доверяват безпрекословно. Той посочи, че с предстоящи законодателни промени на европейско ниво скоро КЗП ще има възможност да сваля съдържание от електронни магазини на некоректни търговци. „Това са нови постановки, залегнали в Регламент, одобрен преди две седмици от Европейския парламент. Предстои да бъде имплементиран в националните законодателства на държавите-членки в следващите най-много две години“, обясни председателят. Маргаритов добави, че когато тези промени са факт, КЗП ще има възможност при установяване на административно нарушение или нелоялна търговска практика да блокира съдържанието до отстраняване на несъответствията. „Въпреки традиционния скептицизъм на българина, че намаленията не са реални, че някой използва момента, за да продаде залежала стока или отправи нереална оферта, се оказа, че доста хора се втурнаха да пазаруват по време на „Черния петък\". Видяхме големите опашки пред търговските центрове, виждаме и статистиката на онлайн магазините, която показва значително активизиране на потребителите в точно този момент“, коментира Маргаритов и добави, че извършените над 200 проверки във връзка с кампанията при около 30 случая са установени нарушения. Маргаритов изрази наблюденията си, българският потребител все повече се интересува и става все по-взискателен и към себе си, и към търговците. „Покрай „Черния петък“ в социалните мрежи имаше коментари как хората следят динамиката на цените в определен период от време и все по-трудно биха могли да бъдат излъгани с нещо, което е увеличено вчера и е намалено днес“, посочи той. Председателят на КЗП потвърди, че текат засилени проверки в туристическите обекти в зимните курорти. С падането на снега съвместно с Държавната агенция по метеорологичен и технически надзор ще бъдат проверени информационната обезпеченост на ски пистите и техническата изправност на съоръженията.", "date": "2017.12.07", "title": "КЗП: Внимавайте с новите интернет търговци по празниците"}
{"url": "http://www.faktor.bg/bg/articles/tsatsarov-zaminava-ofitsialna-vizita-v-sarbiya-shte-poiska-tsvetan-vasilev", "text": "Главният прокурор Сотир Цацаров заминава днес на двудневна официална визита по покана на сръбския главен прокурор Загорка Доловац, съобщиха от прокуратурата. Но не съобщиха най-важното- дали целта на посещението е прибирането у дома на банкера Цветан Василев. От пресцентъра на държавното обвинение са крайно пестеливи на думи и изобщо не си дават труда да обяснят това. Почти като при гостуването на руския главен прокурор Юрий Чайка. И даже са още по-загадъчни.  \"По време на посещението ще бъде подписан Меморандум за разбирателство и сътрудничество между българската и сръбската прокуратури\", казват те. Щели да бъдат обсъдени и други теми и въпроси от взаимен интерес. Какви? Това е въпросът. Иначе-протоколни приказки-бол. В програмата се предвиждат срещи на българската делегация с представители на сръбската прокуратура и в парламента на Република Сърбия. Главният прокурор Сотир Цацаров ще бъде придружен от заместник-главния прокурор Ася Петрова и от завеждащия отдел \"Международен“ във ВКП Цветомир Йосифов.", "date": "2017.12.07", "title": "Цацаров заминава на официална визита в Сърбия. Ще поиска ли Цветан Василев?"}
{"url": "http://www.faktor.bg/bg/articles/novini/balgariya/razbita-e-nezakonna-fabrika-za-proizvodstvo-na-tsigari", "text": "В рамките на предприетата на 5 декември специализирана полицейска операция на територията на Гранада - Испания, са задържани 18 членове на престъпна група, занимавала се с нелегално производство на тютюневи изделия, съобщи МВР, като допълни, че откритата нелегална фабрика е била в работен режим. Операцията е реализирана от испанската Гвардия сивил, с подкрепата на специализираните служби на Украйна, Молдова, България, Румъния и Гърция. Оперативният обмен на информация и анализът са координирани от Европол.  Експерти на правоприлагащата агенция на ЕС са били изпратени на място и в деня на операцията, в реално време, са осигурявали извършването на проверки на данните. Според събраната до този момент информация, организираната престъпна група е инвестирал близо 3 милиона евро за изграждането и оборудването на незаконна фабрика за тютюн. В нея са работили граждани, предимно от Украйна и България. Те били принудени да се трудят повече от 12 часа всеки ден в изключително нездравословна работна среда. Престъпната група е създала дори своя собствена марка цигари. В хода на операцията са извършени претърсвания на осем адреса в Гранада и Малага, иззети са 10 тона тютюневи листа, 4 тона ситно нарязан тютюн, 4.5 милиона цигари, машини, филтри, хартия и лепило. От МВР посочват, че това е пореден пример за постигнато отлично ниво на полицейско сътрудничество и доказва усилията на страните от ЕС по противодействие на този вид престъпления.", "date": "2017.12.07", "title": "Разбита е незаконна фабрика за производство на цигари"}
{"url": "http://www.faktor.bg/bg/articles/maskirani-i-vaorazheni-mladezhi-nahluha-v-stolichna-gimnaziya", "text": "Маскирани и въоръжени с метални пръти и бухалки младежи са нахлули в сградата на Професионалната гимназия по механоелектротехника в София., съобщава БНР. Инцидентът е станал в късният следобед вчера. Нападателите са издирвали вероятно някои от учениците, смятат очевидци. Охраната и учителите са повикали полиция, но докато служителите на МВР пристигнат на място, маскираните са успели да избягат. По случая се води разследване. МВР издирва нападателите. Няма пострадали при инцидента.", "date": "2017.12.07", "title": "Маскирани и въоръжени младежи нахлуха в столична гимназия"}
{"url": "http://www.faktor.bg/bg/articles/zatvor-do-6-godini-i-globa-do-20-000-leva-za-dobiv-na-podzemni-bogatstva-bez-ili-pri-spryana-kontsesiya", "text": "Народното събрание прие на второ четене промени в Наказателния кодекс, с които се предвижда лишаване от свобода до 6 години и глоба от 1 000 до 20 000 лева за лице, което извършва добив на подземни богатства без предоставена концесия или при спряна такава, предаде „Фокус“.  „За“ гласуваха 98 народни представители, 9 бяха „против“, а един се въздържа. Същото е наказанието за лице, което държи, съхранява, транспортира, преработва или отчуждава незаконно добити подземни богатства. Парламентът реши наказанието да бъде лишаване от свобода от 2 до 8 години и глоба от 5 до 50 хил. лева, когато предметът на престъплението е в \"големи размери\"; деянието е извършено в защитена територия или защитена зона; когато е използван документ с невярно съдържание; когато участва длъжностно лице, възползвало се от служебното си положение или деянието е извършено повторно. С промените в Наказателния кодекс се предвижда още лишаване от свобода от 3 до 10 години и глоба от 10 до 100 хил. лева, когато предметът на престъплението е в \"особено големи\" размери и случаят е особено тежък; деянието е извършено от лице, което действа по поръчение на организирана престъпна група или има условие на опасен рецидив. Предметът на престъплението се отнема в полза на държавата.", "date": "2017.12.07", "title": "Затвор и глоба за добив на подземни богатства без или при спряна концесия"}
{"url": "http://www.faktor.bg/bg/articles/sauditski-prints-e-kupil-kartinata-na-leonardo-spasitelyat-na-sveta", "text": "Картината на Леонардо да Винчи „Спасителят на света“ (Salvator Mundi) е била закупена от саудитския принц Бадcр бед Абдула бен Мохамед ал Сауд, съобщи вестник „Ню Йорк таймс“ като се позовава на получени в редакцията документи, предаде БГНЕС. Уникалното платно беше купено през ноември на търг в Кристис'с, Ню Йорк , за рекордните 450 млн. долара, но името на купувача не беше съобщено. Според „Ню Йорк таймс“ представители на принца не са присъствали в аукционната къща в деня на продажбата. От Кристи'с не коментираха самоличността на купувача на „Спасителя на света“, а самият принц не отговорил на въпрос от вестника. Картината с размери 64,5 см. на 44,7 см. дълго време беше смятана за изчезнала. На нея е изобразен Христос в небесносиня дреха, благославящ с дясната си ръка и държащ прозрачно кълбо в лявата. Преди търга произведението беше оценено на около 100 млн. долара, а на аукциона проведен на 15 ноември беше продадено за 400 млн. долара. След начисленията за аукционната къща окончателната стойност на „Спасителят на света“ достигна 450 млн. долара. Очаква се картината да украси филиала на Лувъра в Абу Даби. По-рано „Ню Йорк таймс“ съобщи, че творбата е била продадена от доверителния фонд на руския милиардер Дмитрий Риболовлев, който я купил през 2013 г. за 127,5 млн. долара от швейцарски търговец на картини.", "date": "2017.12.07", "title": "Саудитски принц е купил картината на Леонардо \"Спасителят на света\""}
{"url": "http://www.faktor.bg/bg/articles/sport/balgariya/putin-s-omeknali-gumi-olimpiadite-ne-ponasyat-moshenitsi", "text": "Новината, че руския президент няма да бойкотира зимните олимпийски игри в Южна Корея, независимо от факта, че Русия бе позорно изритана от тях, показва само едно: с омекнали гуми   Всъщност най-после се случи това, което от десетилетия се очакваше. Всички знаехме, че руските спортисти ги помпат с допинг, за да печелят медали. Защото няма как изостанала икономически и във всички останали области държава като Русия, а преди това и СССР, само в спорта да постига световни успехи. Тия неща без зобане на забранени вещества не ставаха. За последно на олимпиадата в Сочи руснаците показаха, че   Но след това ги изловиха по бели гащи. И сега Путин включи на задна предавка. Не се дърви вече на целия свят. Разбира, че е загубил и тази игра. Най-важното е, че руското знаме няма да се вее на зимните олимпийски игри. Защото олимпиадите по традиция не понасят мошениците.", "date": "2017.12.07", "title": "Путин с омекнали гуми – олимпиадите не понасят мошеници"}
{"url": "http://www.faktor.bg/bg/articles/sport/futbolna-evropa-se-smee-na-spartak-moskva", "text": "Ливърпул завърши като победител група \"Е\" на Шампионската лига, след като мърсисайдци унижиха по безкомпромисен начин руският шампион Спартак (Москва). Преди мача на \"Анфийлд\" се считаше, че гостите имат шансове да спечелят срещу своя именит съперник, а успехът щеше да ги прати в елиминационната фаза през пролетта, пише Топ спорт. Англичаните показаха кой кой е във футбола и зашлевиха с разгромното 7:0 своя опонент. Дано Максим Тук - хулиганът виновен за боя между българските \"ЦСКА\" и \"Локомотив\" ПЛ, да е гледал внимателно мача, защото това се случва, когато прехвалените руски спортисти срещнат истински отбори.  В мача над всички беше Филипе Коутиньо, който доказа защо е толкова желан от колоса Барселона. Бразилецът се отчете с хеттрик. Две попадения заби Садио Мане, а по едно добавиха Роберто Фирмино и Мохамед Салах. Интригата приключи още преди да са изтекли 20 минути. Ливърпул вече водеше с класическото 3:0 пред погледа на българския национал Ивелин Попов, който остана на пейката и въобще не се появи в игра за Спартак. Ливърпул завърши на първо място с актив от 12 точки, докато тимът от Москва ще играе напролет в Лига Европа, след като събра 6 точки.", "date": "2017.12.07", "title": "Футболна Европа се смее на Спартак (Москва)"}
{"url": "http://www.faktor.bg/bg/articles/panov-i-tsatsarov-iskat-sreshta-s-premiera", "text": "Председателят на Върховния касационен съд Лозан Панов и главният прокурор Сотир Цацаров ще се срещнат с премиера Бойко Борисов заради сградата на специализираните съдилища и прокуратури на столичната ул. \"Черковна\" 90, пише \"24 часа\". На срещата ще се включат и членовете на Висшия съдебен съвет Боян Магдалинчев, който е представляващ, и Евгени Диков - председател на комисията по собствеността. Висшите магистрати ще настояват за разговор и с министрите на финансите и правосъдието. Това се реши днес във ВСС, където на изслушване са поканени съдии и прокурори от спецструктурите. \"Съдии четат дела в коридора. Аз пиша мотиви по дела от 17:00 часа до 02:00 през нощта\", оплака се шефът на спецсъда Георги Ушев. Той посочи, че положението в спецсъда е отчайващо и съдии прескачат томове дела, за да стигнат до бюрата си. Спецсъдиите заседават в 4 зали. Колежката му Даниела Росенова, която оглавява апелативния спецсъд, каза, че условията там са под санитарния минимум. Едно от решенията, което стои на масата във ВСС, е ДКСИ да бъде преместена от сградата на съда и прокуратурата, за да се освободят места за кабинети. Обсъжда се също така и възможност за надстрояване на сгради за съдебни зали.", "date": "2017.12.07", "title": "Панов и Цацаров искат среща с премиера, ще му се оплакват"}
{"url": "http://www.faktor.bg/bg/articles/erdogan-tramp-kakvo-iskash-da-napravish-prevarna-rayona-v-ognen-prasten", "text": "Турският президент Реджеп Ердоган осъди решението на американския си колега Доналд Тръмп да признае Йерусалим за столица на Израел, заявявайки, че ще превърне района в \"огнен пръстен\". „Тръмп, какво искаш да направиш? Какъв подход е този? Политическите лидери се опитват да създават мир, а не хаос“, каза Ердоган. Той обвини Тръмп, че се опитва да бъде в ролята на дразнител и че действието му \"напълно пренебрегва\" резолюцията на ООН от 1980 г. относно статута на оспорвания град. Ердоган пристига днес в Атина на историческо двудневно посещение, което се фокусира върху редица въпроси, включително териториалните проблеми в Егейско море и екстрадирането на турските офицери, които кацнаха в Гърция след преврата в Турция, информира \"Български новини\".  Първият турски държавен глава, който ще посети Гърция след 65 години, Ердоган ще се срещне с политическия елит на Гърция в четвъртък, преди да пътува в Тракия в северна Гърция в петък за срещи с представители на мюсюлманската общност в региона. Мерките за сигурност в Атина са драконовски. Около 2500 полицаи и командоси от вчера са разположени в центъра на гръцката столица.  С гръцкия премиер Ципрас турският президент ще се срещне в 13 ч. след което двамата ще дадат съвместна пресконференция. Очаква се разговорите с Ципрас да обхванат широк спектър от теми, въпреки, че се очаква двустранните връзки и неотдавнашното нарастване на напрежението в Егейско море да бъдат в основата на дневния ред. В интервю за Скай телевизия Ердоган предложи Договорът от Лозана, който очертава съвременните граници между Гърция и Турция, да бъде актуализиран, като заяви, че подобен ход може да бъде от полза за двете страни. Той обаче няма да обсъди възможността за отмяна на casus belli в Анкара срещу Атина. Ердоган също настоя, Гърция да върне турските военни офицери, избягали в Гърция миналата година и им бе предоставено убежище, след като Върховният съд отхвърли искането на Анкара за екстрадицията им.  От своя страна Ципрас в интервю за турската Анадолска агенция подчерта необходимостта от зачитане на Договора от Лозана и облекчаване на напрежението в Егейско море, където се увеличиха нарушенията на гръцкото въздушно пространство от турските изтребители. Друг важен въпрос в дневния ред е кризата с бежанците в резултат на повишаване на пристигането на имигранти от Турция през последните месеци. Гърция иска Турция да постигне споразумение с Европейския съюз за", "date": "2017.12.07", "title": "Ердоган: Тръмп, какво искаш да направиш? Превърна района в \"огнен пръстен\""}
{"url": "http://www.faktor.bg/bg/articles/novini/balgariya/kristalina-georgieva-ochakvam-vlizaneto-v-chakalnyata-na-evrozonata-da-stane-dogodina", "text": "Очаквам България да влезе в чакалнята на еврозоната догодина. Това обяви пред БТВ главният изпълнителният директор на Световната банка Кристалина Георгиева. \"Политическото решение може да бъде взето много бързо и очаквам да бъде взето много бързо, защото икономиката на Европейския съюз е в добро състояние, общата среда в България и Европа е позитивна\", каза тя. От влизането в чакалнята до влизането в еврозоната обикновено минават три години, добави Георгиева и обяви, че страната ни е готова. \"Всички технически условия са изпълнени и присъединяването ни към зоната е въпрос на политическо решение от страните членки. Доколкото разбирам те са по-отворени днес, отколкото бяха преди година\".  Във връзка с провеждащата се среща на върха между седем балкански държави в София в подкрепа на регионалната интеграция на Западните Балкани Георгиева обяви, че желанието е да се намалят опашките по границите. Тя посочи, че такъв проект ще е евтин и би струвал между 15 и 30 млн. долара на страна. \"Опашките по границите са един от трите най-големи проблеми пред транспорта между балканските страни\", каза Георгиева и допълни, че тесните гранични пунктове и гишета от двете страни, както и лошият ремонт на някои отсечки от пътя са другите два. \"Предстои ни европредседателство, България постави темата за Западните балкани. Можем да сме мост за нашите съседи\", обясни Георгиева.  \"С премиера Бойко Борисов си казахме, че сега е уникален шанс да се вдигне вниманието към Западните Балкани\", заяви Георгиева и каза, се познава с Борисов от 2009 г. Определи го като помъдрял от управлението и посочи, че той слуша, гледа и управлява на база забелязаното.", "date": "2017.12.07", "title": "Кристалина Георгиева: Очаквам влизането в чакалнята на еврозоната да стане догодина"}
{"url": "http://www.faktor.bg/bg/articles/novini/balgariya/atanas-atanasov-yavno-se-zloupotrebyava-sas-spetsialnite-razuznavatelni-sredstva", "text": "Изнесената вчера информация от доклада на Националното бюро за контрол над специалните разузнавателни средства (СРС) е добро начало. Но ако всичко спре дотук, много проблеми ще се \"заметат под килима\", категоричен бе в \"България сутрин\" на Bulgaria ON AIR председателят на ДСБ ген. Атанас Атанасов. Към петима български граждани неправомерно са били приложени специални разузнавателни средства през миналата година, за което са били уведомени, стана ясно вчера в парламента. Шефът на Бюрото Бойко Рашков обаче обясни, че не всички, спрямо които са използвани \"бръмбари\", са били информирани. Спрямо представените данни от Рашков стана ясно, че за 2016 г. са подслушвани и наблюдавани близо 5000 лица и обекти. Това са с близо 22% повече от предходната година. Гостът  определи думите на Бойко Рашков като \"стресиращи\". \"Кой отговаря за специалните служби в страната? Кой има интерес да потиска и прикрива информация, изнесена от Бюрото? Явно се злоупотребява със специалните разузнавателни средства\", предположи ген. Атанасов.", "date": "2017.12.07", "title": "Атанас Атанасов: Явно се злоупотребява със специалните разузнавателни средства"}
{"url": "http://www.faktor.bg/bg/articles/novini/svyat/erdogan-shte-vodya-pregovori-za-yerusalim-s-rimskiya-papa-i-putin", "text": "Турският президент Реджеп Тайип Ердоган ще обсъди с президента на Русия Владимир Путин взетото от САЩ решение за признаването на Йерусалим за столица на Израел. А също и с папа Франциск. Това Ердоган съобщи в изявление, направено в Анкара преди да отпътува за Гърция и излъчено по телевизионния канал \"А хабер“. \"Днес вечерта или утре сутрин ще водя преговори с римския папа, а също ще водя преговори с господин Путин. Йерусалим засяга не само мюсюлманите, но и християните“, каза той.", "date": "2017.12.07", "title": "Ердоган: Ще водя преговори за Йерусалим  с римския папа и Владимир Путин"}
{"url": "http://www.faktor.bg/bg/articles/parlamentat-glasuva-na-parvo-chetene-promeni-s-koito-v-tri-zakona-se-namalyava-administrativnata-tezhest", "text": "Народното събрание гласува на първо четене промени, с които в три закона се намалява административната тежест, предаде БНР. Ударно и без дебати депутатите направиха промени в закона за оръжията, боеприпасите, взривните вещества и пиротехническите изделия, с който отпада изискването за получаване на разрешение да се предоставят документи, които могат да се набавят и по служебен път. В закона за измерванията се отменя уведомителният режим за дейността на лица, които произвеждат или внасят предварително опаковани продукти, тъй като те могат лесно да бъдат установени.  В закона за техническите изисквания към продуктите, депутатите дадоха възможност бизнесът да не предоставя съдебно удостоверение за актуалното състояние и удостоверение за вписване в търговският регистър. Предвижда се отпадането на изискването за предоставяне на трудови договори на персонала.  Окончателно депутатите гласуваха и регламента за търговията на някои стоки, които биха могли да бъдат използвани с цел прилагане на смъртно наказание, изтезания и други форми на жестоко, нечовешко или унизително отнасяне или наказание.", "date": "2017.12.07", "title": "Парламентът гласува промени в три закона с които се намалява административната тежест"}
{"url": "http://www.faktor.bg/bg/articles/novini/balgariya/boyko-borisov-razvitieto-na-infrastrukturnite-proekti-mezhdu-balgariya-i-sarbiya-shte-spomogne-za-svarzanostta-na-tseliya-region", "text": "Развитието на инфраструктурните проекти между България и Сърбия ще спомогне за свързаността на целия регион. Това заяви министър-председателят Бойко Борисов на среща със сръбския премиер Ана Бърнабич. Тя е в България по повод работната среща на лидерите от страните от Западните Балкани. По време на срещата двамата премиери дадоха приоритет на договореното изграждане на газопреносната връзка между България и Сърбия. Те оцениха високо и напредъка по проектите от взаимен интерес, като изграждането на магистрала Ниш - София и електрификацията на железопътната линия Ниш – българска граница. Икономическата полза от реализацията на проектите за модернизацията на шлюзовете на Железни врата и на пристанището в Бръчко на р. Сава ще бъде от огромно значение не само за двете страни, но и за гражданите и бизнеса в цяла Европа. Борисов и Бърнабич оцениха високо доброто двустранно сътрудничество, като българският премиер подчерта, че само след два дни предстои подписване на Меморандум между двете държави за", "date": "2017.12.07", "title": "Бойко Борисов: Развитието на инфраструктурните проекти между България и Сърбия ще спомогне за свързаността на целия регион"}
{"url": "http://www.faktor.bg/bg/articles/bryuksel-iska-evropeyski-valuten-fond", "text": "Cъздaвaнeтo нa Eвpoпeйcĸи вaлyтeн фoнд, пo пoдoбиe нa Meждyнapoдния вaлyтeн фoнд, e eднo oт ĸлючoвитe иcĸaния нa Eвpoпeйcĸaтa ĸoмиcия, пpeдcтaвeни вчepa c цeл пълнa пpoмянa нa инcтитyциитe и фyнĸциитe нa eвpoзoнaтa. Цeнтpaлнaтa идeя e Eвpoпeйcĸият cтaбилизaциoнeн мexaнизъм дa бъдe пpeвъpнaт във вaлyтeн фoнд c пo-шиpoĸa poля, вĸлючвaщa възмoжнocттa тoй дa бъдe зaeмoдaтeл в ĸpaeн cлyчaй пpи бaнĸoви ĸpизи. Πлaнът, ĸaтo филocoфия, cpeщa пoдĸpeпa oт вcичĸи cтpaни, a Бepлин e eдин oт нaй-гopeщитe мy пpивъpжeници. Гepмaния e cтpaнaтa, ĸoятo e внecлa нaй-гoлямa чacт oт cpeдcтвaтa, ĸoитo в мoмeнтa ce yпpaвлявa oт Eвpoпeйcĸия cтaбилизaциoнeн мexaнизъм и ĸoитo щe пpeминaт пoд шaпĸaтa нa EMФ. Kъм мoмeнтa тe ca oĸoлo 500 милиapдa eвpo. Идeятa нa EK oбaчe e peшeниятa в нeгo дa ce взимaт c мнoзинcтвo - Жaн-Kлoд Юнĸep твъpди, чe тoвa щe нaпpaви инcтитyциятa пo-дeмoĸpaтичнa, a пo вpeмe нa ĸpизa peшeниятa щe мoгaт дa ce взимaт пo-бъpзo. Дoceгa вcичĸи peшeния изиcĸвaxa пълнo eдинoдyшиe. И e мнoгo вepoятнo пpaвитeлcтвaтa, и ocoбeнo Гepмaния, дa ce нeдoвoлни oт идeятa дa ce oтĸaжaт oт възмoжнocттa дa нaлaгaт вeтo. Cpeд ocтaнaлитe идeи e cъздaвaнeтo нa длъжнocт миниcтъp нa иĸoнoмиĸaтa и финaнcитe нa eвpoзoнaтa, идeятa, ĸoятo ce oбcъждa oт дocтa вpeмe. Mepĸитe ca нacoчeни ĸъм yĸpeпвaнeтo нa eвpoзoнaтa, нo и cъщo ĸъм oĸypaжaвaнe нa cтpaнитe oт EC, ĸoитo вce oщe нe ca ce пpиcъeдинили ĸъм нeя. B мoмeнтa, вcичĸи cтpaни-члeнĸи нa Блoĸa имaт зaдължeниe дa влязaт във вaлyтния cъюз, ocвeн Дaния и Beлиĸoбpитaния. Cлeд Вrехіt eвpoзoнaтa щe пpeдcтaвлявa 85% oт иĸoнoмиĸaтa нa EC и 76% oт нaceлeниeтo, ĸoeтo пoвдигa пpитecнeния дaли ayтcaйдъpитe нямa дa cтaнaт \"втopa ĸлaca гpaждaни\" бeз глac, ĸoмeнтиpa Тhе Guаrdіаn. C пocлeднитe пpeдлoжeния, aĸo бъдaт пpиeти, дъpжaви ĸaтo Πoлшa, Унгapия и Бългapия щe мoгaт дa ĸaндидaтcтвaт зa тexничecĸa пoмoщ нa cтoйнocт 300 милиoнa eвpo, ĸoитo дa им пoмoгнaт дa извъpшaт нyжнитe peфopми пpeди пpиeмaнeтo нa eвpoтo.", "date": "2017.12.07", "title": "Брюксел иска Европейски валутен фонд"}
{"url": "http://www.faktor.bg/bg/articles/zapochva-izplashtaneto-na-kolednite-dobavi-kam-pensiite", "text": "От днес започва изплащането на пенсиите и коледните добавки към тях. Националният осигурителен институт (НОИ) съобщи, че пенсиите за месеца и коледните добавки ще се изплащат от днес до 20 декември. Коледната добавка към пенсиите тази година ще бъде в размер на 40 лева. Тази добавка ще получат всички пенсионери, чиито пенсии са в размер до 321 лева включително. Ще я получат 57 процента от всички пенсионери. Изплащането на пенсиите и добавките чрез пощенските станции в страната ще се осъществи съобразно изготвен график. Преводите на пенсиите по банковите сметки на пенсионерите ще бъде направено днес.", "date": "2017.12.07", "title": "Започва изплащането на коледните добави към пенсиите"}
{"url": "http://www.faktor.bg/bg/articles/ninova-vnesohme-v-parlamenta-reshenie-za-zabrana-za-litsenzirane-na-novi-bolnitsi", "text": "Вчера внесохме решение на парламента за забрана за лицензиране на нови болници, докато проблемът не се реши трайно. Това каза на брифинг в Народното събрание лидерът на БСП Корнелия Нинова, предава „Фокус“. „Задължителна е смяната на модела в здравеопазването, което няма как да стане без общо съгласие, политическо и обществено. Не може всеки управляващ да прави експерименти в здравеопазването, следващата политическа сила да ги отменя и да започва отначало, това не е продуктивно“, заяви тя. „Ако искаме трайна, последователна и резултатна политика трябва да постигнем съгласие“, посочи лидерът на БСП. „Предлагаме две групи действия- едните краткотрайни и сега, другите с дългосрочен ефект“, обясни Корнелия Нинова.", "date": "2017.12.07", "title": "Нинова: Внесохме решение за забрана за лицензиране на нови болници"}
{"url": "http://www.faktor.bg/bg/articles/phenyan-voyna-sas-sasht-e-neizbezhna-vsichko-e-vapros-na-vreme", "text": "Северна Корея смята, че войната със САЩ е неизбежна. Това заяви говорител на външното министерство на азиатската страна, цитиран от БТА. Той увери, че \"единственият въпрос е кога ще избухне войната\". Северна Корея редовно обвинява САЩ, че готвят нападение срещу страната под формата на съвместни военни маневри с Южна Корея. Вашингтон и Сеул отричат обаче да имат такива намерения. В понеделник американските и южнокорейските военновъздушни сили започнаха ежегодните си съвместни учения. В тях участват над 230 изтребителя, включително американски \"Ф-35\", и около 12 хил. войници. Маневрите ще продължат до петък и ще бъдат най-големите досега. В сценария им влиза и изпращането от САЩ на два от най-модерните бомбардировачи с далечен обсег - \"Б-1Б\", в Южна Корея от базата им на тихоокеанския остров Гуам, съобщи по-рано южнокорейският генерален щаб. След севернокорейското изявление, председателят на комисията по международни дела в Русия Константин Косачов се срещна със севернокорейския посланик в Москва Ким Хен Чжун. \"От страна на Северна Корея бе потвърдено, че Пхенян не е заинтересован от ескалация на конфликта, а още по-малко от започване на бойни действия, но той не се бои от война\", каза Косачев след срещата. Той допълни, че Русия не е заинтересована от нарастване на напрежението около Корейския полуостров и ще предприеме всички възможни мерки, за да няма такава ескалация.", "date": "2017.12.07", "title": "Пхенян: Войната със САЩ е неизбежна, всичко е въпрос на време"}
{"url": "http://www.faktor.bg/bg/articles/tomislav-donchev-1-1", "text": "България да бъде в ролята на лидер – разумно е да бягаме от такава претенция. Роля на модератор, който пали искрата, ни отива повече. Ние сме членка на ЕС само от 10 години. Но мисля, че поставянето на общоевропейски въпроси ни прилягат по време на европредседателството, което ни предстои. Това каза в студиото на БНТ вицепремиерът Томислав Дончев. По думите му огромната ножица, която съществува между регионите и особено Северозападна България е един от много тежките проблеми, с които трябва да се справят управляващите. Но за това трябва да намерим причините за подобна  констатация. Тяхното решаване изисква редица мерки, които трябва да бъдат приложени, например, в изграждането на инфраструктурата, свързани с доизграждането на АМ „Хемус“ и коридорите 4 и 9; идеята за въвеждане на бонусите и по-атрактивни заплати в образованието и администрацията.  Що се отнася до това, кога България ще има електронно правителство, Дончев не се ангажира със срок, но посочи, че според него сме „на правилната писта, че сме хванали бика за рогата“. Той отрече да са дадени огромните 2 млрд. лева досега и уточни, че ако Естония е добрият пример, то там нещата са се случили от третия път. По думите на вицепремиерът вече е направена и първата стъпка по създаването на електронно правителство и тя е свързана с електронизацията на регистрите и осигуряване на достъп до информацията.    Запитан дали управляващите, които са се фокусирали върху Западните Балкани, не са изпуснали положението вътре в страната Томислав Дончев отговори доста образно: Вярно е, че има повишаване на температурата от страна на опозицията. Но борбата с неконвенционални средства не винаги води до победи на твоя територия. Вицепремиерът кратко коментира и горещата тема, свързана с ревизия на приватизационните сделки. Той нарече приватизацията един демоните на миналото, с които ако не се преборим, не може да гледаме напред.", "date": "2017.12.07", "title": "Дончев: Приватизацията е демон, с който трябва да се преборим , за да гледаме напред"}
{"url": "http://www.faktor.bg/bg/articles/novini/svyat/germanski-sad-reshi-zakonno-e-da-obesish-angela-merkel", "text": "Съд в източната германска провинция Саксония обяви, че продажбата на минибесилки с имената на федералния канцлер - Ангела Меркел и външния министър в Берлин Зигмар Габриел е законна.  Става дума на макети, които бяха пуснати в търговската мрежа, и на чиито примки пише: \"Запазено за \"Мути\" (Мама – прякор на Меркел)\" и \"Резервирано за Зигмар \"Боклука\" Габриел\".  Магистратите постановиха, че производителите изрично са споменали, че със стоката си не призовават към убийство, а пожелават политическа смърт на премиера и първия дипломат на Германия.  Съдиите обаче заявиха, че тяхното решение се отнася единствено и само за този артикул. В други случаи постановлението може да бъде забранително, посочва цитираната медия.", "date": "2017.12.07", "title": "Германски съд реши: Законно е да \"обесиш\" Ангела Меркел"}
{"url": "http://www.faktor.bg/bg/articles/novini/balgariya/mvnr-izbyagvayte-patuvaniya-da-yerusalim-i-vitleem", "text": "Министерството на външните работи и посолството в Тел Авив информират, че във връзка с решението на САЩ по статута на Йерусалим като столица на Израел се очакват публични демонстрации и локални прояви.  Към момента няма информация за ограничения в движението, за непредвидени и неконтролируеми действия, но в градовете Йерусалим и Витлеем, както и в Палестинските територии се очаква да има масови прояви, които могат да доведат до инциденти.  На този етап препоръчваме да се избягва пътуване до Йерусалим и Витлеем, както и в Палестинските територии, освен при крайна необходимост.  В случай на пътуване, следва да се избягват публични места с масово струпване на хора, както и да се проявява повишена бдителност при ползването на градски транспорт.  Съветваме пътуващите български граждани да следят в средствата за масово осведомяване текущата информация за обстановката в посочените места и да изпълняват стриктно указанията на властите.  Предвид възможността за публични демонстрации и протестни прояви и в други държави от Близкия изток и Северна Африка, призоваваме българските граждани, пребиваващи в региона да проявяват повишена бдителност и да избягват публични места с масово струпване на хора, да се осведомяват за обстановката и да изпълняват стриктно указанията на властите.", "date": "2017.12.07", "title": "МВнР: Избягвайте пътувания до Йерусалим и Витлеем"}
{"url": "http://www.faktor.bg/bg/articles/novini/balgariya/estoniya-ni-predade-shtafetata-za-evropredsedatelstvoto-s-kaska", "text": "Кратка церемония по символичното предаване на председателството на Съвета на ЕС от Естония на България в частта \"Вътрешни работи\" се състоя в Брюксел в четвъртък, съобщава БТА. Естонският вътрешен министър Андрес Анвелт подари каска на българския си колега Валентин Радев, като му пожела да е добре защитен и да прояви сила през следващите шест месеца. В работен план участниците в заседанието обсъдиха и въпроси, свързани с възстановяването на нормалното функциониране на Шенгенското пространство. Министър Радев проведе кратка работна среща с британския министър на вътрешните работи Амбър Ръд. Двамата обсъдиха приоритетите на предстоящото българско председателство на Съвета на ЕС. По време на срещата бе заявено взаимното желание и готовност за спазване и развиване на високото ниво на сътрудничество и информационен обмен в областта на вътрешните работи след Brexit. Работата на формата \"Правосъдие и вътрешни работи\" продължава. Очаква се Валентин Радев ще представи и приоритетите на Министерството на вътрешните работи, заложени в програмата на правителството по време на българското председателство на ЕС.", "date": "2017.12.07", "title": "Естония ни \"предаде щафетата\" за европредседателството с каска"}
{"url": "http://www.faktor.bg/bg/articles/novini/balgariya/petar-moskov-razsledvaneto-na-gdbop-za-nezakonniya-iznos-na-lekarstva-zapochna-dokato-byah-ministar", "text": "Бившият министър на здравеопазването Петър Москов заяви, че криминализирането на паралелния износ на лекарства по предложение на Корнелия Нинова, показва неразбиране на темата.  Той направи разграничение между препродаването на медикаменти и незаконния паралелен износ, в който участват болници и аптеки и допълни, че разследването на ГДБОП за незаконния износ е започнало по време на неговото управление. Петър Москов очерта два източника на измами с лекарства и техния износ - болници и аптеки. В аптеките той посочи, че се изписва лекарство на фиктивен пациент, което Здравната каса заплаща, а след това аптеката го продава, като така прави двойна печалба. \"На фиктивни пациенти се изписва определен медикамент, но не се продава на никого и остава в аптеката. Касата заплаща на 100% този медикамент, защото той е продаден фиктивно. След това аптеката го продава на прекупвач, прави двойна печалба, като го изнася\", обясни той схемата. Той подчерта, че проблемът ще се реши с пръстовия идентификатор, който той предложи по време на управлението си. Подчерта, че другият източник на измами с паралелния износ на лекарства са и болниците, които изписват лекарства на фиктивни пациенти или не дават медикаменти на пациенти в нужда. \"На пациенти, които не са в болницата, се изписва медикамент. По-страшното е, когато на пациент, който лежи там, се изписва медикамент и не се прилага. Касата плаща на болницата и медикаментът се продава някъде\", каза още той.  Москов призна, че и по негово управление този проблем е съществувал, заради което е искал съдействие от ГДБОП, след като е преценил, че проблемът не е по силите на Министерството на здравеопазването. Москов похвали работата на органите на реда при разкриването на схемата за паралелния износ на лекарства. Бившият министър на здравеопазването изрази увереността си, че пръстовият идентификатор ще се върне като начин за идентификация на пациенти и подчерта, че наличието му би спряло незаконните схеми, които той изреди.", "date": "2017.12.07", "title": "Петър Москов: Разследването на ГДБОП за незаконния износ на лекарства започна докато бях министър"}
{"url": "http://www.faktor.bg/bg/articles/novini/svyat/demonstratsiya-v-bryuksel-za-nezavisimost-na-kataluniya", "text": "Близо 45 000 души участват в демонстрация днес в квартала с европейските институции в Брюксел в подкрепа на независимостта на Каталуния, предаде Франс прес, като се позова на данни на белгийската полиция. Демонстрацията е по призив на две асоциации, защитаващи идеята за независимост на испанската автономна област. Първоначално те бяха казали, че очакват в протеста да се включат около 20 000 души. Демонстрантите се събраха първо в парк близо до европейските институции и после тръгнаха на протестно шествие. В него участва и отстраненият каталунски лидер Карлес Пучдемон, допълва ДПА. Протестиращите са издигнали каталунските знамена. Те призовават за освобождаването на политиците, които се намират в ареста и носят плакати, на които се отправя призив за европейска солидарност. \"ЕС трябва да ни помогне, защото ние сме европейски граждани\", казва Пер Леал, който е дошъл в Брюксел заедно с цялото си семейство от Барселона, за да участва в демонстрацията. \"Искаме да бъде свободни\", допълва той.", "date": "2017.12.07", "title": "Демонстрация в Брюксел за независимост на Каталуния"}
{"url": "http://www.faktor.bg/bg/articles/ruski-sad-arestuva-zadochno-lider-na-upravlyavashtite-v-moldova-za-opit-za-ubiystvo", "text": "Съд в Москва внесе решение за задочния арест на председателя на Демократическата партия на Модлова Владимир Плахотнюк, заподозрян в опит за убийство. Това съобщава \"Интерфакс\", позовавайки се на пресслужбата на съда, пише \"Дневник\". Прессекретарят на съда Юнона Царева каза, че решението е било внесено още на 30 ноември, но е било обжалвано на друга инстанция. Плахотнюк - чиято Демократическа партия е част от проевропейското правителство и освен поста на премиера държи и този на председателя на парламента - е заподозрян в \"опит за убийство, извършен от група хора... с политическа, идеологическа, расова, национална или религиозна ненавист и вражда,\" пише РБК, цитирайки съответния параграф от Наказателния кодекс на Русия. В началото на ноември Виталий Прока - излежаващ присъда за убийство - обяви Плахотнюк за поръчител на планиращо се убийство на руския банкер Герман Горбунцов, писа \"Комерсант\". Плахотнюк отрича твърденията, а според Демократическата партия задочният арест е форма на \"политическо преследване\". Плахотнюк, който от разпадането на Съветския съюз се занимава с бизнес, си счита за един от най-богатите - според някои информации и най-богатия - човек в Молдова. От 2010 г. е член на Демократическата партия, а от декември 2016 г. - неин председател. След изборите за парламент през 2014 г. е предложен за премиер, но тогавашният президент Николае Тимофти отхвърля номинацията му. През 2016 г. молдовско издание замеси името му в мащабен банков скандал, свързан с изпирането на руски средства на стойност 23 милиарда долара през молдовската система (с други действащи лица скандалът беше продължен и от международни издания тази година). Плахотнюк е спорна личност в Молдова, като някои публикации в страната, въпреки проевропейските позиции на партията му, го свързват с президента Игор Додон и с руския бизнес. Той освен това притежава редица медии и си навлича критики от журналисти в страната, че те ретранслират предавания, които ръководеният от партията му кабинет смята за \"руска пропаганда\". РБК припомня, че той същевременно е имал и инитиациативи, например тази за преобразуването \"руската миротворческа мисия в нашта страна (в Приднестровието) в зоната на конфликта в гражданска, под международен мандат.\" Той поддържаше и забраната за влизане в Молдова на вицепремиера на Русия Дмитрий Рогозин.", "date": "2017.12.07", "title": "Руски съд арестува задочно лидер на управляващите в Молдова за опит за убийство"}
{"url": "http://www.faktor.bg/bg/articles/novini/svyat/ek-sadi-chehiya-ungariya-i-polsha-zaradi-migrantite", "text": "Европейската комисия завежда съдебно дело срещу Чехия, Унгария и Полша заради това, че не са приели определения им дял от мигранти и бежанци съгласно плана, одобрен от Брюксел и 28-те страни членки, съобщава \"Асошиейтед прес\". Страните членки на ЕС постигнаха съгласие през септември 2015 г. за преместването на 160 хил. мигранти и бежанци от Италия и Гърция, след като страните изпитаха трудности след пристигането на стотици хиляди мигранти тогава. Но Чехия, Унгария и Полша не приютиха почти никакви мигранти в продължение на две години. Европейската комисия се опита да получи доводи за причините за това, но не получи задоволителни обяснения. От Европейската комисия коментираха, че трите държави \"остават в нарушение на техните правни задължения\" и \"не са дали никакви индикации, че ще допринесат за изпълнението на решението за преместване на мигрантите\". Делата са заведени в Съда на Европейския съюз в Люксембург.", "date": "2017.12.07", "title": "ЕК съди Чехия, Унгария и Полша заради мигрантите"}
{"url": "http://www.faktor.bg/bg/articles/novini/svyat/zatvor-ot-1-godina-zaplashva-detroniranat-mis-turtsiya", "text": "Турската прокуратура иска максималната присъда от 1 година затвор за бивша кралица на красотата, която бе лишена от короната си заради пост в социална медия, предаде БТА. Според държавното обвинение постът на 18-годишната Ътър Есен е оскърбителен за жертвите от миналогодишния опит за преврат. Анадолската агенция съобщи днес, че истанбулски прокурори са обвинили красавицата в „публично оскърбяване на част от обществото\" със забележка, публикувана в Twitter по време на честванията на годишнината от преврата. Есен, която ден след конкурса през септември бе лишена от титлата „Мис Турция” 2017, след като туитът излезе наяве, отрича да е имала намерение да нанесе обида. Публикацията предизвика гневни реакции в социалните медии. Съдът трябва да приеме обвинителния акт, преди да бъде насрочен съдебният процес.", "date": "2017.12.07", "title": "Затвор от 1 година заплашва детронираната \"Мис Турция\""}
{"url": "http://www.faktor.bg/bg/articles/obshtestvo/ulitsata/parvi-sluchay-na-svinski-grip-v-ruse-49-godishna-zhena-e-v-tezhko-sastoyanie", "text": "Пандемичният вирус А - H1N1е доказан при 49-годишна жена, настанена за лечение в русенската белодробна болница. Това е първи случай на свински грип е установен в града.  Пробите, изпратени в София, са потвърдени от референтната лаборатория в Националния център по заразни и паразитни болести, съобщава Канал3. Пациентката е постъпила в понеделник по обед в тубдиспансера. Поради тежкото й състояние - прогресивно влошаваща се дихателна недостатъчност, се е наложило да бъде преведена в интензивно терапевтично отделение на УМБАЛ-Русе, каза управителят на белодробната болница д-р Светослав Дачев. Първи случаи за годината на свински грип в Стара Загора и София! Очаква се бум и тази зима \"След три денонощия лечение там тя е в по-добро състояние, върната е при нас, като грижите по отношение на усложненията от грипния вирус продължават. Прилагаме максимална терапия, тъй като тя е с една тежка пневмония, която все още не е ясно дали е усложнена от грипа или е негово следствие“, каза още д-р Дачев. Въпреки подобрението, жената все още е в тежко състояние и лекарите се въздържат от прогнози. Те припомнят, че свинският грип е много коварен и може да има фатален изход. За още здравна информация - кликнете тук \"Когато стане въпрос за свински грип, трябва да бъдем много внимателни, терапията да е максимална, наблюдението да е максимално, възможни са неочаквани спешни усложнения, част от които могат да са фатални“, коментира д-р Дачев. Той съветва хората да се вземат бързи мерки срещу оплакванията, защото в началото на разболяването никой не знае от какво точно е болен. Възможни са и усложнения, така че най-късно на втория или третия ден от боледуването трябва да се търси специализирана лекарска помощ.", "date": "2017.12.07", "title": "Първи случай на свински грип в Русе - 49-годишна жена е в тежко състояние"}
{"url": "http://www.faktor.bg/bg/articles/kup-agenti-na-ds-sa-se-oblazhili-pri-otraslovata-privatizatsiya-1993-1994", "text": "Общо 60 сътрудници на тоталитарните комунистически служби са участвали в първоначалния процес на приватизация в България. Това стана ясно от резултатите от проверка на Комисията по досиетата на участниците в т нар. отраслова приватизация в периода 1993-1994 г. (решение №2-1142 от 7 декември 2017 г.), обявена днес. Независимият държавен орган, натоварен с разкриването на агентите на тоталитарните служби, уточнява, че проверката обхваща приватизирани държавни предприятия по 102 броя договори за приватизационна продажба, както и дружества, еднолични фирми, еднолични търговци и физически лица (купувачи), придобили акции или дялове в тях – по отраслови министерства  за времето от 1993 до 1994 г. Проверени са 1532 лица, като за 60 от тях Комисията е установила принадлежност към Държавна сигурност или разузнавателните служби на БНА. Обявени са данните за 50 от агентите, тъй като 10 са починали и в тези случаи законът не разрешава огласяването на информацията. Сред по-известните имена на участници в отрасловата приватизация са един от създателите на съюза на едрия капитал Борислав Дионисиев, собственикът на Дарик радио Радосвет Радев и пловдивският брокер и по-късно банкер Христо Александров – Ицо Салфетката, един от малкото осъдени шефове на трезори, фалирали при банковата криза през 90-те години. Сред държавните фирми, обект на приватизацията са такива като \"ЗММ - ПИЦ ПО МО НА ГАПС\" - ЕООД, СОФИЯ, \"РОДОПАИМПЕКС\" - ЕООД, СОФИЯ, \"Мултимекс Травъл\" ООД, \"ТУРИСТРЕКЛАМА\" - ЕАД, СОФИЯ, \"ИЗТОК АВТО\" - ДФ, СОФИЯ, \"КНИГОРАЗПРОСТРАНЕНИЕ\" - ДФ, СОФИЯ, СЕВЛИЕВО АВТОТРАНСПОРТ\" ЕООД, СЕВЛИЕВО, \"ЕКАРИСАЖ-ЗАГОРЕ\" - ЕООД,  СТАРА ЗАГОРА, \"Синит\" АД, гр. София, \"БОРОТУРС 91\" - ЕООД, К.К. БОРОВЕЦ, „Фуражен завод” ООД, гр. Чирпан, \"КАРЛОВО АВТО\" - ДФ, КАРЛОВО, \"ТБ Хеброс\" АД, гр. Пловдив, \"ПРОМИШЛЕНА ЕНЕРГЕТИКА\" - ЕАД, ЯМБОЛ, \"РУЕН\" - ЕООД, СОФИЯ и др. С предходни решения Комисията по досиетата обяви сътрудниците на тоталитарните служби при общинската приватизация.", "date": "2017.12.07", "title": "Куп агенти на ДС са се облажили при отрасловата приватизация (1993-1994)"}
{"url": "http://www.faktor.bg/bg/articles/yazaki-otvori-treti-zavod-v-balgariya", "text": "Общо 1000 души се очаква да постъпят до края на годината в новия завод на \"Язаки България\" в Димитровград, който вече работи. Това е третото и най-голямо предприятие в страната на японския производител на автомобилни кабелни системи Yazaki. Инвестицията в него е 50 млн. евро, а основният клиент на продукцията е Mercedes-Benz, пише \"Капитал Daily\" във водещия си материал днес. Досега в новото производство са наети 800 души, а до края на 2018 г. броят ще надхвърли 1500 души, а впоследствие ще станат 3000 в зависимост от поръчките. \"Язаки\" продължава да наема хора в отделите производство, контрол на качеството, инженеринг, програмен мениджмънт, логистика, финанси, човешки ресурси и информационни технологии, казаха от компанията. Най-голям брой ще бъдат наети на позицията оператор производство, която не изисква професионална квалификация и предишен опит, тъй като всички служители преминават през теоретично и практическо обучение. Стартовата заплата на операторите е около 750 лв. на месец, като сумата включва бонус възнагражденията и пакета социални придобивки (ваучери за храна, транспорт и т.н.).", "date": "2017.12.07", "title": "\"Язаки\" отвори трети завод в България"}
{"url": "http://www.faktor.bg/bg/articles/bil-geyts-nominira-5-te-nay-vazhni-knigi-na-2017", "text": "От няколко години милиардерът филантроп Бил Гейтс избира пет заглавия, които са го впечатлили на-много, и публикува кратки ревюта за тях в блога си GatesNotes.com. Един от основателите на „Майкрософт“ разкрива, че чете годишно по 50 книги, но малка част влизат в годишния му списък с най-интересните от тях.  „Четенето е любимият ми начин да задоволявам любопитството си. Макар че имам късмета да се срещам с много интересни хора и да посещавам завладяващи места заради работата си, все още мисля, че книгите са най-добрият начин да изследвате нови теми, които ви интересуват“, пише Гейтс в блога си. Филантропът споделя, че през тази година се е наслаждавал на книги с най-различна тематика. Голямо удоволствие му е доставила „Черните флагове. Възходът на ИДИЛ“ от Джоби Уорик. Той я препоръчва на всички, които се интересуват от урок по история за завземането на властта в части от Ирак. В другия край на спектъра Гейтс е харесал много новия роман на Джон Грийн „Костенурки до безкрая“, който разказва за млада жена, тръгнала по следите на изчезнал милиардер. В него се разглеждат сериозни теми като психическите разстройства, „но историите на Джон са винаги забавни и пълни с интересни литературни препратки“, смята Гейтс. Друга добра книга според Бил Гейтс е The Color of Law („Цветът на закона“*) от Ричард Ротстейн. Тя изследва икономическата мобилност в САЩ и помага за разбирането на ролята на федералната политика в създаването на расово сегрегирани райони в различни американски градове. В списъка на Гейтс за 2017-а сред петте най-важни за него заглавия попадат два романа от виетнамски писатели, изследване за бедността, историческа книга и автобиография на известен комик травестит. 1. The Best We Could Do („Най-доброто, което можехме да направим“), Тхи Буй, 2017 г. Този автобиографичен графичен роман описва спомените на дъщерята на виетнамски бежанци, пристигнали в САЩ след падането на Сайгон през 1975-а. Тя научава сърцераздирателна истина за жертвите, които родителите ѝ са направили за нея, братята и сестрите ѝ, както и за сътресенията, причинени от френската и американска окупация във Виетнам. „Мисля, че е свършила страхотна работа в пресъздаването на тежестта на отговорността към семейството си – пише Гейтс. – В същото време опитът на семейството й е различен от този на повечето читатели (и със сигурност от моя). Ясно е, че голяма част от проблемите в детството й са пряк резултат от случилото се във Виетнам.“ 2. Evicted: Poverty and Profit in the American City („Прогонени: бедност и печалба в американския град), Матю Дезмънд, 2016 г. Гейтс нарича тази книга „изгарящ портрет на американската бедност“.  Дезмънд, социолог в Принстънския университет, е прекарал 18 месеца в два квартала в Милуоки, Уисконсин – един предимно бял, другият предимно черен, с високи нива на бедност – и е документирал живота на жителите, включително наематели и наемодатели. „Лесно да се поставиш на мястото на тези хора – казва  Гейтс, –  защото Дезмънд ти помага да разбереш защо и как те правят своя избор.“ „Когато плащате толкова много, за да запазите покрива над главата си, въобще не може да се говори за лош късмет, пише Гейтс. – Една злополука може да разклати сериозно всичките ви сметки и планове.“ 3. Believe Me: A Memoir of Love, Death, and Jazz Chickens („Вярвайте ми: Спомени за любовта, смъртта и джазовите пиленца“), Еди Изард, 2017 г. В този мемоар Изард описва как се справя с трудностите в детството си, как придобива нови умения и се превръща в световно известен комик, актьор, писател, маратонец и активист. Гейтс признава, че се чувства свързан с Изард, въпреки че на пръв поглед между тях няма нищо общо - и точно това е тезата на милиардера блогър. „Наскоро установих, че имам много общо с един забавен транссексуален актьор, комик, дислексик, бегач и пилот от Великобритания. Освен всичко останало – пише Гейтс – с него сме направени от една и съща материя. По неговите думи „ние сме съвсем различни, но едновременно с това сме абсолютно еднакви“. 4. The Sympathizer („Съчувстващият“), Виет Тан Нгуен, 2015 г. Награденият с „Пулицър“ исторически роман на Нгуен разказва за двоен виетнамски агент, който шпионира бежанска общност в Лос Анджелис по поръчка на северновиетнамското правителство. „Книгата дава задълбочена представа какво е било да бъдеш хванат между двете воюващи страни на войната във Виетнам“, отбелязва Гейтс. „Нгуен не срамува да признае колко травматична е войната във Виетнам за всички участници. Нито пък се наема да съди към кого трябва да е лоялен разказвачът – пише Гейтс. – В повечето военни истории бързо става ясно на коя страна трябва да бъде читателят. The Sympathizer  не позволява на читателя да се освободи от кукичката толкова лесно.“ 5. Energy and Civilization: A History („Енергия и цивилизация: История“), Вацлав Смил, 2017 г. Последната избрана от Гейтс книга изследва как енергията – от мелниците, задвижвани с мулета, до най-модерните енергоизточници – оформя обществата в историята. Гейтс е прочел почти всички 37 книги на Смил и за последната прави извода, че консумацията на енергия и икономическият растеж са безспорно свързани. „Да, нашата история зависи много от крале, кралици и игри на тронове – посочва Гейтс. – Но Смил показва, че тя зависи още повече от енергийните иновации.“ * Всички заглавия, които не са излизали у нас, са дадени в буквален превод. \"Площад Славейков\"", "date": "2017.12.07", "title": "Бил Гейтс номинира 5-те най-важни книги на 2017"}
{"url": "http://www.faktor.bg/bg/articles/strah-li-go-e-mok-da-zahape-rusnatsite", "text": "Справедливо ли е решението на МОК или не? Факт, е че то представлява компромисно решение, което позволява на почти всички страни да опазят имиджа си. \"Чистите\" руски атлети ще могат да участват в Зимните олимпийски игри в Пьончан, а МОК показа, че държи здраво юздите в свои ръце. Посланието е ясно: Всеки, който се опитва да мами, ще бъде наказван. Фактът, че руснаците ще могат да участват в игрите под неутрален флаг е истински срам за гордата и гигантска империя. А това, че с паричната глоба от 15 милиона ще бъдат финансирани мерки за борба срещу допинга, се демонстрира, че МОК наистина желае да подкрепи честния спорт. Същевременно олимпийските функционери се отказаха от пълното изключване на Русия от Зимните олимпийски игри. Това обаче е лош сигнал за онези спортисти, които са се придържали към правилата и са се опитвали по честен начин да печелят олимпийски медали между 2011 и 2015 година. С особена сила това важи за онези, чиито успех е бил засенчен от напомпаните с допинг руснаци. Това са спортисти, които всъщност са били подло измамени. Малка утеха е изявлението на президента на МОК Томас Бах, който заяви, че съжалява за пропуснатите шансове на въпросните спортисти. Той каза още, че се надява решението на МОК да сложи точка на този „опустошителен епизод“ в историята на световното олимпийско движение. За съжаление обаче, този шанс беше пропуснат! Едно по-сурово наказание – например пълното изключване на целия руски олимпийски отбор – щеше да е по-подходящо. Вместо това МОК налага едно предимно символично наказание – да не се свири руският национален химн и не се издига националният флаг на Русия. Гигантският допингов скандал на практика остава без сериозни последствия. И то, независимо че Русия е мамила всички по невиждан досега начин - с държавно направлявана допингова програма; независимо, че има предостатъчно уличаващи доказателства, които руските спортни функционери се правят, че не виждат; и независимо че редица национални антидопингови агенции призовават за пълното изключване на целия руски олимпийски отбор. Последствия всъщност има само за 25-та руски спортисти, на които бяха спрени състезателните права, както и за бившия министър на спорта Виталий Мутко, който беше окончателно изключен от олимпийското движение. Ако Русия се откаже от бойкот на игрите и руски спортисти действително вземат участие на Олимпиадата в Южна Корея като неутрални състезатели, работата ще започне да намирисва на „сделка“ между МОК и руското правителство. Дали не е наивно да се смята, че единствено спортните  аргументи са били тези, които предотвратиха пълното изключване на руснаците от Олимпиадата? Повечето руски олигарси, които наливат милиони в спорта, управляват своите империи с благословията на Путин. Чрез финансовия си ангажимент някои от тях се издигнаха до високи постове в международните спортни федерации. Руският президент също залага на спорта и го използва като реклама за себе си и за своята страна. В този смисъл е разбираемо, че Томас Бах и МОК не искат окончателно да прережат всички мостове към един толкова влиятелен партньор и неговите доверени лица, защото биха могли да ги загубят завинаги. През 2021 година Томас Бах ще кандидатства, за да бъде преизбран като шеф на МОК. Решението от Лозана, което е необичайно сурово на фона на досегашната практика в МОК, може да се окаже за него сериозна пречка. В крайна сметка Бах си има предостатъчно критици в самата Германия и едва ли би желал да си създава нови врагове в лицето на руснаците. А и кои ли страни биха се кандидатирали за домакини на бъдещи Олимпийски игри, ако наистина се стигне до окончателен разрив между МОК и Русия? Все пак МОК не може постоянно да дава домакинството на Китай. Независимо от решението от Лозана, Томас Бах най-вероятно ще остане президент на МОК и след 2021 година. Никак не е изключено дори и това Русия да получи домакинството за някоя следваща Олимпиада.", "date": "2017.12.07", "title": "Страх ли го е МОК да захапе руснаците?"}
{"url": "http://www.faktor.bg/bg/articles/svetovnata-antidopingova-agentsiya-iska-ot-kremal-dostap-do-zapechatanata-elektronna-sistema-na-moskovskata-laboratoriya", "text": "Руската антидопингова агенция (РУСАДА) може да възстанови правата си, но първо трябва да признае заключенията от докладите на Ричард Паунд и Ричард Макларън, заяви говорител на Световната антидопингова агенция (WADA), цитиран от ТАСС. Според него забраната за участите на руските спортисти в зимните олимпийски игри в Пьончан през 2018 г., наложена от Международния олимпийски комитет (МОК), усилва верността на твърденията в двата доклада за подкрепена от държавата допинг програма в страната между 2011 и 2015 г. WADA настоява да бъдат изпълнени два критерия, за да възстанови правата на РУСАДА. Русия трябва да признае публично резултатите от доклада \"Макларън\" и руското правителство да предостави достъп до съхраняваните данни в електронната система на Московската лаборатория, които са запечатани поради федерално разследване. В момента РУСАДА е с частично възстановени права. В края на юни тя получи разрешение да тества проби под надзор. Според WADA Русия е на прав път към пълното възстановяване на правата на антидопинговата си агенция. \"Трябва да се отбележи, че WADA е обнадеждена от значителния напредък на РУСАДА, постигнат при новите управляващи с наша подкрепа. Вярваме, че изпълнението на тези два критерия са от решаващо значение за световното доверие и функциониране в надеждна среда. WADA продължава усилията си с Русия за осигуряване на стабилна, независима и устойчива програма за борба с допинга\", се казва в изявлението на WADA. МОК създаде две отделни комисии, които да разследват твърденията на директора на Московската антидопингова лаборатория Григорий Родченков след разкритията за държавно спонсорирана допинг програма. Докладът на Паунд излезе през 2015 г., а година по-късно и този на Макларън. Според него близо 1000 руски спортисти са били част от допинг програмата в страната от 2011 до 2015 г. Състезателите от Русия ще могат да участват в Пьончан под неутрален флаг под името \"Олимпийски атлети от Русия\". За да бъдат допуснати до игрите, те ще трябва да докажат, че са \"чисти от допинг\". Спортистите, които са били наказвани за нарушаване на антидопинговите правила, нямат право да участват в Пьончан. Руският президент Владимир Путин обяви, че страната няма да бойкотира игрите и ще изпрати своите състезатели. Според него отчасти Русия има вина за това наказание, защото \"е дала повод на МОК да накаже сурово много спортисти\". \"Това не е много честно, защото се включва принципът на колективната отговорност, а в никоя правна система в света това не съществува\", заяви той.", "date": "2017.12.07", "title": "Кремъл да даде достъп до запечатаната електронна система на Московската лаборатория"}
{"url": "http://www.faktor.bg/bg/articles/bitkoynat-poludya-za-edin-den-poskapna-s-2000-dolara", "text": "Криптовалутата биткойн отбеляза нов исторически връх, след като стигна стойност от над 14 600 долара за един биткойн, като само за един ден поскъпна с около 2000 долара, съобщава news.bg.   В началото на седмицата дигиталната валута премина психологическата граница от 10 000 долара.   Възвръщаемостта от началото на годината на най-използваната дигитална валута в света е над 1 300 процента.   Вчера ASX, основният борсов оператор в Австралия, обяви, че ще започне да използва блокчейн - технологията, върху която стои bitcoin, за да обработва транзакциите.", "date": "2017.12.07", "title": "Биткойнът полудя - за един ден поскъпна с 2000 долара"}
{"url": "http://www.faktor.bg/bg/articles/petrolni-kompanii-atakuvat-firmi-na-mareshki-v-komisiyata-za-zashtita-na-konkurentsiyata", "text": "Петролните компании \"Лукойл България\" ЕООД; \"Еко България\" ЕАД; \"НИС петрол\" ЕООД; \"Петрол\"АД; \"Синергон петролеом\" ЕООД; \"Ромпетрол България\"ЕАД; \"ОМВ България\" ООД са изпратили жалба до Комисията за защита на конкуренцията срещу фирмата на семейството на Веселин Марешки \"Трейднет Варна\". Това става ясно от образуваните производства на КЗК, публикувани на страницата на Комисията. В нея конкурентните на Марешки фирми сезират КЗК за дъмпинг от страна на бензиностанциите на варненският фармацевтичен бос.  Ответник по производството е \"Трейднет Варна\" ЕООД, която снабдява с горива бензиностанциите на Марешки.  На 21 ноември, след като бе разпитан в прокуратурата за думите му, че над Марешки е бил разпънат \"тежък политически чадър\", председателят на Българската петролна и газова асоциация и генерален директор на \"Лукойл България\" Валентин Златев заяви, че фирми от БПГА ще внесат жалба в КЗК за дъмпинг от страна на фирми на Веселин Марешки.  Златев определи като \"класически дъмпинг\" случващото се с две фирми на Веселин Марешки, които се занимават с горива, тъй като те са на загуба - едната с 1,8 млн. лв., а другата - с 13,3 млн. лв.  \"Аз ще очаквам този път КЗК да се произнесе и да каже така ли е, или не е така\", допълни Златев.  По думите му не Марешки е проблем на Валентин Златев, на \"Лукойл\" е проблем на българската държава. Според него въпросът е дали държава бори ли се срещу сивата икономика или започва да се слива с нея.  \"Държавата трябва да каже събира ли си всички данъци\" или позволява на някого да получава непонятни отстъпки, категоричен е Валентин Златев.", "date": "2017.12.07", "title": "Петролни компании атакуват фирми на Марешки в Комисията за защита на конкуренцията"}
{"url": "http://www.faktor.bg/bg/articles/pozharnikari-spasiha-mazh-v-goryasht-apartament", "text": "Пловдивски огнеборци спасиха 68-годишен от горящ апартамент в блок 126 в кв. \"Тракия\". Сигналът за пожара бил получен в 12, 18 ч. Веднага към адреса са били насочени два екипа.  Пожарникарите намерили мъжа в безсъзнание на пода в коридора. \"Пострадалият е имал жизнени функции, но е бил вдишал отровни газове. С линейка е закаран в болница\", каза говорителят на огнеборците Цвятко Дешев. По думите му имуществото в апартамента е напълно изгоряло. Все още не е ясна причината за пожара. По случая е образувано досъдебно производство.", "date": "2017.12.07", "title": "Пожарникари спасиха мъж в горящ апартамент"}
{"url": "http://www.faktor.bg/bg/articles/pirogov-tsi-treti-den-protestirat", "text": "Лекари, медицински сестри и санитари от \"Пирогов\" протестираха за трети пореден ден, съобщава БНТ. Служителите на болницата негодуват срещу лошото, според тях, управление на новия директор на болницата д-р Асен Балтов. Призивите на протестиращите отново са ръководството да подаде оставка. Твърденията на протестиращите медици от \"Пирогов\" са, че в последния месец заплатите им са намалени. По тяхно мнение на половина са орязани и консумативите в болницата. Позицията им оспорва заместник-директорът по лечебната дейност на \"Пирогов\" проф. Николай Габровски. Той обясни, че болницата работи нормално и е подобрила финансовите си резултати. За вече случило се увеличение на заплатите с 3-4%, обясни проф. Габровски. По-рано днес Габровски изтъкна в ефира на БНТ, че проверките в \"Пирогов\" не спират. В сегашната проверка няма нищо притеснително, тя ни помага да се подобри начина на работа, а от началото на годината проверките са десетки, коментира неврохирургът. Лечебното заведение в началото на годината е имало 17 млн. лева просрочените задължения, сега за пръв път от много години насам са намалели, обясни проф Габровски. Той отчете, че цените на медикаментите и консумативите в болницата през тази година, в резултат на допълнителни споразумения към договори, са намалени между 10 и 30%. В ежедневната работа харчим по-малко, добави той.", "date": "2017.12.07", "title": "\"Пирогов\"-ци трети ден протестират, искат директорът да си ходи"}
{"url": "http://www.faktor.bg/bg/articles/evakuiraha-horata-ot-podleza-na-bul-balgariya-v-stolitsata", "text": "Авария при строежа на метрото е наложила евакуация на хората от подлеза на бул. \"България\" и \"Академик Гешов\" в София. Причина за това е станало напукване на витринно стъкло. Сигнал за инцидента е подаден около 11:40 часа. Тече обезопасяване. Част от подлеза ще остане затворена и оттам няма да може да се минава. На мястото има поне дузина полицейски екипа, екипи на Гражданска защита, на Контрол на автомобилния транспорт и аварийно-спасителни екипи.  „При преминаване на пробивната машина се получава повдигане на подлеза. В момента се почиства и до няколко часа подлезът ще бъде отворен. Работата по изграждането на третия лъч на метрото продължава по план. Щетите ще бъдат отстранени за сметка на изпълнителя. Няма никаква опасност за преминаващите хора\". Това заяви инж. инж. Ангел Джоргов от “Метрополитен“.", "date": "2017.12.07", "title": "Евакуираха хората от подлеза на бул. \"България\" в столицата"}
{"url": "http://www.faktor.bg/bg/articles/api-shofyorite-da-se-dvizhat-vnimatelno-pri-paten-vazel-kocherinovo", "text": "Шофьорите да се движат с повишено внимание и съобразена скорост по пътя Кочериново - Благоевград при пътен възел \"Кочериново\" в тъмната част на деня. Това съветват от АПИ. Причината е авария в електрическото захранване.", "date": "2017.12.07", "title": "АПИ: Шофьорите да се движат внимателно при Кочериново в тъмната част на деня"}
{"url": "http://www.faktor.bg/bg/articles/obshtestvo/balgarka-sadi-stolichna-obshtina-otkazala-da-priznae-ednopoloviya-brak-mezhdu-neya-i-saprugata-y", "text": "Българка започна дело срещу Столичната община, отказала да признае еднополовия брак между нея и съпругата й. През 2016 г. жената сключила брак с Лилия Бабулкова във Великобритания, където хомосексуалните имат това право, предаде Дарик радио. Скоро след това подава искане в Столичната община, район Люлин, като желае да бъде отразено актуалното ѝ семейно положение - \"женена\". Институцията отказва, мотивирайки се със Семейния кодекс и Конституцията. Жената. решава, че ще обжалва това пред съда, а с него се заема адвокат Деница Любенова от Младежката ЛГБТ организация Действие. Според нея, ако община във Великобритания има право да сключва брак между двама души, той е законен. \"А в КМЧП ясно е написано, че \"(3) Българските граждани в чужбина могат да сключат брак пред компетентен орган на чуждата държава, ако това е допустимо по нейното право.\" Хомосексуалните бракове са допустими по британското право\", допълни Любенова. Според нея, ако българският съд признае брака на двете жени, те трябва да получат всички права на семейство, които имат и двуполовите брачни двойки. Това ще отвори вратите и за други такива случаи.", "date": "2017.12.07", "title": "Българка съди Столична община, отказала да признае еднополовия брак между нея и съпругата й"}
