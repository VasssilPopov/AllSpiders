{"url": "https://faktor.bg/bg/articles/novini-svyat-cherven-kod-v-yuzhna-avstraliya-temperaturite-skochiha-do-42-gradusa", "text": "Червен код в щата Южна Австралия - температурите там скочиха до 42 градуса. Австралия се приготвя за поредната екстремно гореща вълна. В следващите дни се очаква ново повишение на температурите, което допълнително ще затрудни и без това сложната ситуация с пожарите. Най-сериозно остава положението в щатите Нов Южен Уелс, Южна Австралия и Виктория. Там бушуват над 100 пожара, като най-големият е западно от Сидни. Според учените, климатичните промени са сред основните причините за пожарите и необичайно високите температури.", "date": "2019.12.28", "title": "Червен код в Южна Австралия, температурите скочиха до 42 градуса"}
{"url": "https://faktor.bg/bg/articles/novini-svyat-faynenshal-tayms-posochi-50-te-lichnosti-formirali-oblika-na-desetiletieto", "text": "Британският вестник „Файненшъл таймс” публикува класация от 50 души, „формирали облика на десетилетието”. В нея влизат 19 политици, 22-ма бизнесмени и девет представители на културата, науката, шоу-бизнеса и спорта. Сред политиците са президентите на Русия, на Турция и на Франция, предишният и сегашният президенти на Съединените щати, германският канцлер, индийският премиер, саудитският престолонаследник и китайският лидер. Към тях са включени бившият агент на Съединените щати Едуард Сноудън, пакистанската активистка и нобелистка Малала Юсуфзай, лидерът на протестите в Хонконг Джошуа Вонг и амбулантният търговец на плодове Мохамед Буазизи, чието самоубийство в Тунис през 2011 г. даде началото на „арабската пролет”. В списъка попадна и бившият директор на московската антидопингова лаборатория Григори Родченков, който през 2016 г. замина за Съединените щати и стана информатор Световната антидопингова агенция. Сред представителите на бизнеса са шефът на Apple Тим Кук и основателят на Amazon Джеф Безос, бившият шеф на Европейската централна банка Марио Драги, съоснователят и ръководител на компанията Netflix Рид Хастингс и един от основателите на Uber Трейвис Каланик, шефът на Tesla Илон Мъск и основателят на китайската корпорация Alibaba Джек Ма. В списъка са още тенисистката Серена Уилямс, американката Дженифър Дудна, разработила технологията за редактирането на генома CRISPR-cas9, и Роуз Макгоун, която обвини в изнасилване американския продуцент Харви Вайнщейн и положи началото на движението срещу насилието #MeToo.", "date": "2019.12.28", "title": "\"Файненшъл таймс\" посочи 50-те личности, формирали облика на десетилетието"}
{"url": "https://faktor.bg/bg/articles/novini-svyat-kabinniyat-personal-na-germanwings-shte-stachkuva-po-nova-godina", "text": "Германският синдикат Уфо призова към стачка кабинния персонал на нискотарифната авиокомпания Germanwings, която е подразделение на \"Луфтханза\", информира в. \"Ханделсблат\".  Стачните действия ще започнат от 0:00 часа местно време на 30-ти декември и ще продължат до 24:00 часа на първи януари. Стачката е част от продължаващ с месеци спор с ръководството на \"Луфтханза\" и дъщерните й компании за условията на труд.  Трудовият спор вече доведе от предупредителна стачка в четири подразделения на \"Луфтханза\" и двудневна стачка в компанията майка. През ноември около 1500 полета бяха отменени, като това засегна около 200 хиляди пътници.", "date": "2019.12.28", "title": "Кабинният персонал на Germanwings ще стачкува по Нова година"}
{"url": "https://faktor.bg/bg/articles/novini-balgariya-api-preduprezhdava-za-ogranichenie-na-dvizhenieto-po-am-hemus", "text": "Ограчения на движението ще има по автомагистрала \"Хемус\", съобщават от Агенция \"Пътна инфраструктура\". Движението от км 30+260 до км 35+450 /от п.в. „Витинска река“ до служебна пътна връзка/ е ограничено за МПС над 12 тона само в посока София поради ремонтно-възстановителни дейности по виадукт при км 33+600 и тунел „Витиня“. Движението се осъществява по обходен маршрут през път I-1 Ботевград – София. Срок 30.06.2020 г.; Движението от км 31+996 до км 33+780 в посока София е ограничено поради ремонтно-възстановителни дейности на виадукт при км 33+600 и тунел „Витиня“ /лява тръба посока София/. Движението се осъществява двупосочно в дясното платно /посока Варна/ с една лента посока София и една лента посока Варна. Сигнализацията за организация на временно движение е от км 29+860 до км 36+150. Срок до 30.06.2020 г.; Движението от км 33+930 до км 34+350 посока Варна се осъществява с повишено внимание поради ремонтни дейности по аварийната лента на виадукт при км 34+220. Участъкът е сигнализиран с пътни знаци. Срок до 30.06.2020 г. По АМ \"Тракия\" вниманието на шофьорите също трябва да е повишено. Движението при Мухово от км 45+200 до км 46+266 в посока Бургас се осъществява с повишено внимание поради обезопасяване на пътния участък. Срок до 30.06.2020 г. Движението в участъка Чирпан – Стара Загора от км 168+000 до км 208+100 се осъществява с максимална скорост 90 км/ч и повишено внимание в двете посоки с цел осигуряване безопасността на движението поради неравности на пътната настилка. Срок до 31.03.2020 г.; Движението в участъка от км 174+000 до км 229+000 в двете посоки се осъществява в една лента поради подмяна на мантинели в средна разделителна ивица. Участъкът е сигнализиран с пътни знаци. Срок до 30.12.2019 г. Останалите автомагистрали са изцяло отворени за пътуване.", "date": "2019.12.28", "title": "АПИ предупреждава за ограничение на движението по АМ \"Хемус\""}
{"url": "https://faktor.bg/bg/articles/novini-svyat-arzhentinskite-deputati-si-zamraziha-zaplatite-zaradi-krizata", "text": "Депутатите на Аржентина подписаха вчера решение за замразяване на заплатите на законодателите. Решението е заради икономическата криза в страната.Това съобщи председателят на Камарата на депутатите (долната камара) Серхио Маса, цитиран от ТАСС. \"Извънредното положение (в икономическата сфера) изисква действия от всички сектори. Затова решихме да замразим за 180 дни заплатите и командировъчните на законодателите и служителите на Камарата на депутатите и Сената\", написа той в профила си в Туитър. Аржентина от няколко години не може да възстанови темповете на растеж на икономиката си и се нарежда сред страните с най-високата инфлация. На 10 декември като президент встъпи в длъжност левоцентристът Алберто Фернандес. Миналата неделя парламентът прие законопроект за извънредно положение в икономическата сфера, който предвижда да бъдат въведени редица мерки, сред които да бъдат замразени таксите за комуналните услуги, да бъде въведен 30-процентен данък върху покупката на чужда валута за частни лица, както и да бъдат повишени митата върху износа", "date": "2019.12.28", "title": "Аржентинските депутати си замразиха заплатите заради кризата"}
{"url": "https://faktor.bg/bg/articles/novini-svyat-stachki-i-transporten-haos-vav-frantsiya", "text": "Продължават стачките в транспортния сектор във Франция срещу планираната пенсионна реформа.  Вчера в Париж работеха само пет от 16 метролинии.  Всеки втори високоскоростен влак в страната не се движи. Днес се очакват отново протести на различни места, а на седми януари догодина ще започнат серия от срещи между правителството и синдикатите преди представянето на проекта за реформи в пенсионната система.", "date": "2019.12.28", "title": "Стачки и транспортен хаос във Франция"}
{"url": "https://faktor.bg/bg/articles/novini-svyat-navodneniyata-vav-venetsiya-sa-povredeli-bazilikata-san-marko", "text": "Катедралата „Сан Марко” във Венеция е пострадала силно от наводненията през ноември. Щетите възлизат на около 5 милиона евро. По данни на изданието Travel and Leisure катедралата е била затворена цяла седмица за реконструкция.  Вътре в сградата повредите са много повече, отколкото отвън.  Цяло денонощие базиликата се намирала под вода. Тя влизала вътре през прозорците.  При строителството на времето храмът бил издигнат в най-безопасната част на Венеция.  Оказва се обаче, че в този град никъде не можеш да се защитиш от наводнения. Опасност представлява не самата морска вода, а солта, която се съдържа в нея. Тя разяжда мозайката и тухлената основа.  Много жители на Венеция протестират срещу големите пътнически кораби, акостиращи в града. Според тях те само увеличават наводненията.", "date": "2019.12.28", "title": "Наводненията във Венеция са повредели базиликата \"Сан Марко\""}
{"url": "https://faktor.bg/bg/articles/novini-svyat-silite-na-halifa-haftar-nablizhavat-libiyskata-stolitsa-tripoli", "text": "Силите на маршал Халифа Хафтар обявиха днес, че наближават центъра на либийската столица Триполи, която се контролира от международно признатото правителство на Либия, предаде ДПА. По-рано този месец Хафтар обяви, че започва решителна битка за Триполи. През април неговите сили започнаха офанзива за превземането на либийската столица, но кампанията се озова в задънена улица. Медийният център на т.нар. Либийска национална армия на Хафтар заяви днес, че тя е превзела ключови позиции в южната част на Триполи, включително военен лагер и международното летище на града, което не работи от 2014 г. Силите на Хафтар са установили контрол и върху пътя, водещ до летището, след като са изтласкали бойци от милициите, подкрепящи признатото от ООН Правителство на националното съгласие. Правителството в Триполи не коментира изявлението на силите на Хафтар. Турският президент Реджеп Ердоган заяви вчера, че страната му ще изпрати войници в Либия по молба на правителството в Триполи, което миналия месец подписа с Анкара споразумение за сътрудничество в сферата на сигурността.", "date": "2019.12.28", "title": "Силите на Халифа Хафтар наближават либийската столица Триполи"}
{"url": "https://faktor.bg/bg/articles/novini-balgariya-ot-dnes-zapochva-da-teche-noviyat-srok-na-bedstvenoto-polozhenie-v-pernik", "text": "От днес започва да тече новият срок на бедственото положение в Перник. Кризисният щаб в града реши да го удължи с 30 дни заради предстоящите дейности по увеличаване на притока на язовир \"Студена\". Към момента в него има близо 4 млн. кубични метра вода, притокът му е от 220 литра в секунда, а разходът - 313. За да се компенсира дисбалансът, продължава работата по отстраняване на големия теч в промишлената зона на града. Предстои и подмяна на водопреносната и канализационната система на общината, както и ремонт на двете пречиствателни станции. Снощи приключи и подмяната на водопровода в квартал \"Проучване\". От Районната здравна инспекция уверяват, че водата в града е чиста и без следи от ешерихия коли. Окончателните резултати от пробите ще станат ясни днес. На този фон главният прокурор Иван Гешев взе на специален надзор досъдебните производства за водната криза в Перник. Разследването се води срещу длъжностни лица от общинската и областната администрация, които не са положили достатъчно грижи за стопанисването на ВиК мрежата в града и на яз. \"Студена\".", "date": "2019.12.28", "title": "От днес започва да тече новият срок на бедственото положение в Перник"}
{"url": "https://faktor.bg/bg/articles/novini-svyat-gratskata-politsiya-otkri-shestima-migranti-v-balgarski-hladilen-kamion", "text": "Гръцката полиция откри шестима мигранти в български хладилен камион, съобщава БНР. Те влезли в него без знанието на шофьора, който е задържан от полицията и се разпитва. Шофьорът е българин и притежава изрядни документи за трансфера. Мигрантите твърдят, че не познават шофьора, а са платили на техен сънародник, който незабелязано ги затворил в камиона. Българският шофьор е задържан в полицията в град Лариса до изясняване на случая.", "date": "2019.12.28", "title": "Гръцката полиция откри шестима мигранти в български хладилен камион"}
{"url": "https://faktor.bg/bg/articles/politika-hlyab-i-pasti-eh-bansko-bansko-s-ruska-propaganda-turizam-ne-se-pravi-rusifitsirate-se-po-zle-i-ot-varna", "text": "Няма сняг, но е зима. През лятото бях в порусначения мой роден град Варна. Тогава писах и за руския анклав \"Камчия\", бъдещият \"Крим е наш!\". Но трябваше да отида за ден-два до Разлог и Банско, за да се убедя, че и в Югозападна България е като в Североизточна. Проруската пропаганда е в ход, банскалии са на път  В магазин в Разлог продавачката ми обясни, че известното местно мезе \"Разложки старец\" е \"мясной продукт\". Има си хас да не е, отвърнах й. По главната улица на Банско предлагат на туристите сувенирни тениски с надпис СССР и с името на Михаил Калашников. Естествено, щампован е и едноименният съветски автомат. За да плаши туристите. Кукувица е изпила акъла на тия банскалии, които рекламират СССР и Калашников. И за да е отвратителната гледка още по-отвратителна, видях витрина на 100 метра от Общината облепена с плакати агитиращи да се вземе участие в проруската акция \"Безсмъртен полк\". В сградата се помещават някакви \"военно-патриотични съюзи\". Те именно ще да са пропагандаторите на тази антибългарска акция. Защото   Това е кощунство. Не може съсипници на България, с ръце потънали до лактите в кръв, да бъдат чествани като \"безсмъртен полк\". Кой още в България не знае, че партията на българските комунисти е определена със закон приет от българското Народно събрание за \"престъпна организация\", а нейното управление на страната е характеризирано в същия закон като \"престъпен режим\"? Защо в Банско правят реклама на престъпници? Защо рекламират пропадналата поради собствената си некадърност държава СССР? Лошо, много лошо. Антибългарско и антидемократично. Няма да му върви на Банско тая година туризмът. Сигурен съм.", "date": "2019.12.28", "title": "Ех, Банско, Банско – с руска пропаганда туризъм не се прави, русифицирате се по-зле и от Варна!"}
{"url": "https://faktor.bg/bg/articles/obshtestvo-okonchatelno-nyama-esherihiya-koli-vav-vodata-na-pernik", "text": "Не е установено наличие на колиформни бактерии и ешерихия коли във водата на Перник от взетите вчера 24 проби, съобщи РЗИ. Шестнадесет от тях са от пунктовете за контролен мониторинг на водата в града, шест са по жалби на граждани. Навсякъде, включително и в квартал \"Проучване\", където бе установена бактерията ешерихия коли, водата е чиста и отговаря на изискванията за питейно-битови нужди. Това са първите проби в квартала, след като там бе изграден нов водопровод и водоподаването бе възстановено в четирите засегнати от заразата блока. РЗИ - Перник ежедневно взима проби и следи качеството на водата. Екипи дежурят и в почивните и празнични дни, увериха от инспекцията. При евентуално констатиране на отклонения гражданите ще бъдат уведомени незабавно, заявиха от РЗИ. Информацията потвърди пред БНТ и д-р Ангел Кунчев - главен държавен здравен инспектор. Все още периодично пред лекарските кабинети има пациенти с оплаквания като повръщане и температура. \"Сега е сезонът на вирусите и не можем да твърдим, че водата има отношение към тези оплаквания. Няма основания за безпокойство\", увери д-р Кунчев.", "date": "2019.12.28", "title": "Окончателно: Няма ешерихия коли във водата на Перник"}
{"url": "https://faktor.bg/bg/articles/kultura-eltan-dzhon-rodzhar-teylar-i-stiv-makkuin-poluchiha-pochetni-britanski-ordeni", "text": "Британският певец и композитор Елтън Джон, барабанистът на група \"Куин\" Роджър Тейлър и кинорежисьорът Стив Маккуин са сред знаменитостите, удостоени с най-почетните ордени на Великобритания, включително и с Ордена на Британската империя, предадоха световните агенции. Списъкът на лауреатите на държавните отличия, поместен в сайта на правителството, се публикува по традиция два пъти годишно. Веднъж преди Нова година и веднъж през месец юни, когато кралица Елизабет Втора официално празнува рождения си ден. Тази година в \"зимния\" списък попаднаха имената на 1097 души. Сред тях фигурират както знаменитости от голяма величина, така и обикновени британци, удостоени с награди за служба на обществото. Елтън Джон, който беше посветен в рицарство още през 1998 година, тази година беше награден и с ордена Кавалер на честта. Неговите носители не могат да надхвърлят числото 65, предава БТА. Съоснователят на рок групата \"Куин\" Роджър Тейлър стана офицер на Ордена на Британската империя, и по този начин последва стъпките на китариста на състава, Брайън Мей, който стана командор на ордена през 2005 година. Режисьорът Стив Маккуин, получил \"Оскар\" като продуцент на филма \"12 години робство\" беше удостоен с рицарско звание. По същия начин беше почетена австралийската певица с британски корени Оливия-Нютън Джон. В тазгодишния \"зимен\" списък на отличените граждани фигурират 51 процента жени, 9 процента са от етническите малцинства и 11 процента са хора с увреждания.", "date": "2019.12.28", "title": "Елтън Джон, Роджър Тейлър и Стив Маккуин получиха почетни британски ордени"}
{"url": "https://faktor.bg/bg/articles/layf-stayl-klyuki-izryazaha-tramp-ot-filma-sam-vkashti", "text": "Канадската CBS изряза сцена с Доналд Тръмп от една от най-популярните комедии - \"Сам вкъщи-2“. Филмът беше показан по време на коледните празници. Решението на канала изненада привържениците на американския президент, съобщи Нова телевизия. От CBS настояват, че 8-те липсващи минути са отрязани от двучасов филм за реклама. \"Сцената с Доналд Тръмп и още няколко души бяха изрязани от филма, тъй като никой от тях не беше важен в сюжета. Това беше направено през 2014 г., когато за първи път получихме права върху филма и дори преди Тръмп да стане президент\", се изказа в защита на решението на телевизионния канал Топмпсън. Във версията на „Сам вкъщи-2: Загубен в Ню Йорк“ от 1992 г. Тръмп се появява за няколко секунди във фоайето на шикозния хотел „Ню Йорк Плаза“, където главният герой Кевин, изигран от Маколи Кълкин, го пита къде е регистрационното бюро. „По-надолу по коридора и вляво“ е единствената реплика на Тръмп, който по онова време беше известен бизнесмен и собственик на хотела. Самият Тръмп е определял филма като голям коледен хит и е казвал, че за него е голяма чест да участва в поредицата.  \"Аз участвах в \"Сам вкъщи-2\". Много хора редовно си спомнят това, особено по време на Коледа. Казват, особено децата:\" Току-що те видях в киното.\" Те ме забелязват повече в кината, отколкото по телевизията. Но това е добър филм и аз бях по-млад, меко казано. И за мен беше чест да участвам в него \", каза той. Тръмп е играл повече от веднъж в роля себе си, по-специално във филми като Zoolander и Ghosts Can't Do it. Решението за премахване на краткото присъствие на президента на САЩ във филма беше подложено на критика от привържениците на американския президент. Синът на Тръмп, Доналд Тръмп-младши, нарече този ход \"жалък“.", "date": "2019.12.28", "title": "Изрязаха Тръмп от филма \"Сам вкъщи\""}
{"url": "https://faktor.bg/bg/articles/novini-svyat-polsha-izvika-ruskiya-poslanik-zaradi-izkazvaniya-na-putin-za-vtorata-svetovna-voyna", "text": "Полското външно министерство извика руския посланик, след като Владимир Путин нееднократно обвини Полша през последните дни за избухването на Втората световна война, предаде Асошиейтед прес. Полската държавна информационна агенция ПАП съобщи, че посланик Сергей Андреев е бил повикан \"спешно\" в министерството във Варшава. Било му е заявено, че полските власти категорично се противопоставят на неотдавнашните \"исторически инсинуации\" от страна на Путин и други руски представители, каза полският заместник-външен министър Марчин Пшидач. Той посочи, че Полша смята изразените от руския президент и други представители на руското ръководство възгледи за равносилни на \"сталинистки прочит на историята\" и \"пропаганда на тоталитарна държава\". Това е поредният спор между двете славянски страни заради спомена за войната, отбелязва Асошиейтед прес. През последните дни Путин критикуваше остро резолюция на Европарламента, в която се казва, че Съветският съюз носи отговорност за Втората световна война.", "date": "2019.12.28", "title": "Полша извика руския посланик заради изказвания на Путин за Втората световна война"}
{"url": "https://faktor.bg/bg/articles/novini-svyat-nad-235-000-siriytsi-sa-izbyagali-ot-bombardirovkite-v-yuzhen-idlib", "text": "Над 235 хиляди души са избягали между 12-ти и 25-ти декември от южните райони на сирийската провинция Идлиб към северните й части в търсене на по-безопасни райони. Това твърди ОСНА, агенцията за хуманитарна координация на ООН. Повечето от тях са от обсадения град Маарет ал Нуман, който е оставен „почти празен”. Говорителят на OCHA Дейвид Суонсън заяви, че над 80% от тези, които са избягали от южен Идлиб този месец, са жени и деца. В провинцията се намират около три милиона въоръжени джихадисти, много от които са дошли от други части на Сирия в хода на деескалацията там през последните две години. Те са придружени от своите семейства, включващи и деца. От средата на декември силите на режима и техните руски съюзници засилиха бомбардировките срещу южната част на Идлиб. Загинаха десетки цивилни въпреки споразумението за прекратяване на огъня през август и международните призиви за деескалация.", "date": "2019.12.28", "title": "Над 235 000 сирийци са избягали от бомбардировките в южен Идлиб"}
{"url": "https://faktor.bg/bg/articles/novini-balgariya-slab-snyag-shte-zavali-dnes-v-severna-balgariya", "text": "Слаби превалявания в страната се очакват днес. Облачността над страната ще остане значителна, предаде БНТ. Минимални температури - между минус 1° и 4° градуса, максимални между 1° и 6°, по Черноморието около 5° - 6°. В неделя главно в Северна България и в планините ще вали сняг, като в североизточните райони и в Предбалкана ще се образува снежна покривка. Ще продължи да духа северозападен вятър и с него ще нахлува още студен въздух. В Добруджа, Лудогорието и по старопланинските проходи ще има условия за виелици и навявания. А от новата седмица се очаква още по-студено време с вятър.", "date": "2019.12.28", "title": "Слаб сняг ще завали днес в Северна България"}
