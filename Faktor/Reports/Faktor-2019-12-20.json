{"url": "https://faktor.bg/bg/articles/petak-13-intsidentat-s-balgarina-koyto-obicha-putin-hibridka-na-ruskite-sluzhbi", "text": "Българинът, който вчера прекъсна пресконференцията на Владимир Путин, е заклет русофил и почитател на президента Румен Радев и Московския патрирах Кирил, известен и като Гундяев от КГБ.  Атанас Стефанов, подвизаващ се във фейсбук като Косьо Стефанов, обяви от името на всички българи: \"Ние много ви обичаме в България, Путин, носим ви подарък, с който да засвидетелстваме това\". Даровете бяха икона и сурвачка.  Според източници от българските специални служби Стефанов няма как случайно да е попаднал на пресконференцията. Участието му по всяка вероятност е свързана с предварително замислена хибридна операция на руските служби. Охраната на пресконференцията, в която участваха близо1900 журналисти от цял свят, е била изключително прецизно организирана и няма как там случайно да се появи човек с дарове, който на всичко отгоре не е и журналист.  Атанас Стефанов бе представен като човек на анонимната агенция bulpress.bg., а компания му правеше друг роден русофил, който от години се подвизава в Москва и се представя за журналист – Борис Андзов. Неслучайно и новината от пресконференцията на Путин бе съобщена първо от руската телевизия, свързана с олигарха Константин Малофеев и генерала от КГБ Леонид Решетников. И срещу двамата българките специални служби са издали заповед да не влизат в страната ни. В България Атанас Стефанов или Косьо Стефанов се свързва и с религиозно движение „Приятели на Русия и православния свят”, което се опитва да прокарва московските интереси в БПЦ. Движението му беше инициирало преди години и идея за построяване с руски средства на храм в района на софийските централни гробища. Любопитен факт е, че Стефанов и момченцето му бяха допуснати на инагурацията на Румен Радев, а синът му дори подари портрет на Левски на новия президент. На първия Великден от мандата на Румен Радев Стефанов и синът му, пак „случайно”, се оказаха зад загражденията на НСО, за да може момчето да сбори яйцето си с президентското. Човекът, който обича Путин, бе и сред посрещачите на руския патриарх у нас.", "date": "2019.12.20", "title": "Инцидентът с българина, който обича Путин - хибридка на руските служби"}
{"url": "https://faktor.bg/bg/articles/vlastite-proveryavat-dali-zadarzhanata-v-italiya-balgarka-ima-registratsii-u-nas", "text": "Българските власти проверяват дали задържаната в Италия наша сънародничка има регистрации у нас. Все още проверките не са завършили, а информация за резултатите ще бъдат предоставени на медиите, след като наблюдаващите разследването в Италия позволят това. 38-годишната Живка Танева е под домашен арест. „Тя е постоянно пребиваваща в Италия. Предстои да бъде разпитана“, заяви министърът на вътрешните работи Младен Маринов. Според данни на италианската полиция тя е притежател на кафене в Сан Онофрио, където е действала разбитата групировка. При операцията на италианската полиция бяха задържани над 330 души – членове и сътрудници на калабрийската мафия. Това е най-мащабният удар срещу мафията в Италия през последните 35 години.", "date": "2019.12.20", "title": "Властите проверяват дали задържаната в Италия българка има регистрации у нас"}
{"url": "https://faktor.bg/bg/articles/gugal-tvardi-che-levski-se-e-samoubil", "text": "Самоубийство - това индексира като причина за смъртта на Васил Левски търсачката Гугъл, съобщи БНТ.   Резултатът е наличен през сайта Уикипедия при търсене по ключови думи на български език \"Васил Левски\" и \"смърт\".   При търсене на английски език справката с официалната страница на Уикипедия е достоверна и посочва обесване като причина за смъртта.   Засега не е ясно какви са причините за невярната информация в най-популярната световна търсачка, нито пък с каква цел е подменена официалната база данни в българската версия на Уикипедия за Апостола на свободата.   Малко по-късно проверка показа, че грешката е коригирана. В 13:15 ч.  като причина за смъртта вече излиза “екзекуция чрез обесване”.", "date": "2019.12.20", "title": "Гавра! Гугъл твърди, че Левски се е самоубил"}
{"url": "https://faktor.bg/bg/articles/sadat-ostavi-v-aresta-podsadimiya-za-ubiystvoto-v-borisovata-gradina-yoan-matev", "text": "Софийският градски съд остави в ареста Йоан Матев, подсъдим за убийството на Георги Игнатов в Борисовата градина преди 4 години. Матев е с най-тежката мярка за неотклонение задържане под стража в последните 2 години и 9 месеца. Георги Игнатов беше намушкан смъртоносно на 2 юни 2015 г. в Борисовата градина. Процесът срещу Йоан Матев започна по същество през април 2018 г.   Ако Йоан Матев бъде признат за виновен, може да получи присъда между 5 и 12 години, тъй като по време на убийството е бил непълнолетен. Освен това ще бъде приспаднат и срокът, в който подсъдимият се намира зад решетките, тоест над две години.", "date": "2019.12.20", "title": "Съдът остави в ареста подсъдимия за убийството в Борисовата градина Йоан Матев"}
{"url": "https://faktor.bg/bg/articles/aets-kozloduy-izpalni-proizvodstveniya-plan-za-2019-g", "text": "На 20 декември АЕЦ \"Козлодуй\" изпълни производствения си план за 2019 г., съобщиха от пресцентъра на атомната централа. От началото на годината досега от ядрените мощности са генерирали 15 949 830 МWh електроенергия, при спазване на всички изисквания за безопасна експлоатация. Очаква се до края на годината пети и шести блок да произведат общо около 16 550 000 МWh електроенергия, което ще е с 4 % над планираното. Днес двата блока на АЕЦ \"Козлодуй\" работят с пълно натоварване на мощността.", "date": "2019.12.20", "title": "През 2019 г. АЕЦ \"Козлодуй\" е генерирал 15 949 830 МWh електроенергия, днес двата блока работят с пълна мощност"}
{"url": "https://faktor.bg/bg/articles/spetsprokuraturata-podhvana-firmi-na-vasil-bozhkov", "text": "Специализираната прокуратура изпрати официално съобщение по повод последните скандали около букемйкърската къща efbet. Това става с разрешение на наблюдаващ прокурор от Специализирана прокуратура, на основание на чл. 198, ал.1 от НПК (в разпореждане от 20 декември 2019 г.).  \"С постановление на Специализираната прокуратура от 20 декември 2019 г. е образувано досъдебно производство по пр.пр.№ 2552/2019г. за извършено през декември 2017 г. в София престъпление по чл. 214, ал. 2, т.1, вр. чл. 213а, ал. 2, т.1 от НК, като на основание чл. 46, ал.2, т.2 от НПК разследването ще се извърши от наблюдаващия прокурор. Към момента са изискани официални справки от Държавната комисия по хазарта налагани ли са принудителни административни мерки по реда на Глава четвърта от Закона за хазарта по отношение на дружествата „ЕФБЕТ“ ООД, „ЕВРОФУТБОЛ“ ООД, „ЕФБЕТ ПАРТНЕРС“, „НОВЕ ХОЛДИНГ“ АД, „ ЕВРОФУТБОЛ ЛИМИТЕД“, на какво правно основание, за какъв срок. Изискани са и данни санкционирани ли са същите търговци по реда на Глава пета от Закона за хазарта, извършването на какви административни нарушения на Закона за хазарта им е било вменено, какви административни наказания са им били наложени със съответните наказателни постановления, издадени от председателя на ДКХ. От Министерството на финансите е изискана официална информация извършвани ли са данъчни ревизии и проверки от органите по приходите по Глава петнадесета от ДОПК на дружествата „ЕФБЕТ“ ООД, „ЕВРОФУТБОЛ“ ООД, „ЕФБЕТ ПАРТНЕРС“, „НОВЕ ХОЛДИНГ“ АД, „ЕВРОФУТБОЛ ЛИМИТЕД“, на какво правно основание е осъществен данъчно-осигурителният контрол, с какъв акт е възложено извършването на съответното производство, какви са били предметът и ревизираните срокове, с какви актове са приключили производствата, били ли са констатирани от органите по приходите нарушения на данъчното и осигурителното законодателство, установени ли са били задължения за данъци, били ли са наложени административни наказания. Изискани са данни за евентуално влезли в сила ревизионни актове и за проведени принудителни изпълнения за събиране на публични вземания.", "date": "2019.12.20", "title": "Спецпрокуратурата подхвана фирми на Васил Божков"}
{"url": "https://faktor.bg/bg/articles/obshtestvo-balgarite-ostavat-sred-nay-golemite-optimisti-za-es", "text": "Доверието на българите и румънците в ЕС бележи най-голямо повишение в Общността за тази година. Това показва проучване, представено днес от Европейската комисия. В България и Румъния доверието е нараснало с пет процента и достига съответно 60 и 57 на сто. Най-високо доверие в ЕС имат гражданите на Литва (66 на сто) и Дания (63 на сто). По-скоро вярват в ЕС 49 на сто от участвалите в допитването граждани на Германия, Полша и Белгия, както и 45 на сто от словаците. В Унгария доверието към ЕС е 52 на сто. Най-малко на ЕС вярват гражданите на Великобритания (29 на сто), Франция (32 на сто) и Гърция (34 на сто). Образът на ЕС е разглеждан положително най-често от гражданите на Ирландия (63 на сто), България (61 на сто) и Португалия (59 на сто). Средно в ЕС едва 42 на сто от гражданите заявяват, че виждат Общността в положителна светлина. Данните сочат спад в общото доверие в ЕС с един процент за една година. Одобрението за образа на ЕС е намаляло с три на сто в последната година, като се отчита покачване в същия мащаб на неодобрението. С три на сто (до 52 процента) намалява задоволството от европейската демокрация. На въпрос дали се чувстват граждани на ЕС, българите са в края на таблицата, като едва 56 на сто отговарят положително. По-ниски са резултатите само сред отговорите на гражданите на Италия (55 на сто), Великобритания (53 на сто) и Гърция (51 на сто). Първите три места в чувството на европейска принадлежност заемат гражданите на Люксембург (91 на сто), Испания (86 на сто) и Германия (83 на сто). Проучването показва, че днес европейците се тревожат най-много от имиграцията, промените в природата и икономическата обстановка. Най-малки са тревогите им за престъпността, енергийните доставки, данъците и пенсиите. На национално равнище най-много тревоги предизвикват здравеопазването, околната среда, безработицата и цената на живота.", "date": "2019.12.20", "title": "Българите остават сред най-големите оптимисти за ЕС"}
{"url": "https://faktor.bg/bg/articles/svetlana-sharenkova-strelbata-v-moskva-po-skoro-e-kriminalen-akt", "text": "\"Все още твърде малко се знае за стрелбата в Москва, но на този етап на мен ми се струва, че е един по-скоро криминален акт\". Това каза Светлана Шаренкова пред БТВ по повод инцидента от вчера в руската столица и не видя политически мотив, свързан с редовния годишен отчет на Владимир Путин. Стрелбата в центъра на Москва завърши с един загинал и петима ранени. Инцидентът край сградата на Федералната служба за сигурност вдигна под тревога властите в руската столица. Нападателят беше ликвидиран. Властите установяват неговата самоличност, както и мотивите за нападението.  Това се случи в дена, в който руският президент Владимир Путин дава годишната си пресконференция и се среща с представители на федералната служба за сигурност във връзка с нейната годишнина.  „Ройтерс съобщи, че според техни източници, руските власти са очаквали подобен тип интервенция\", каза Шаренкова. По думите й на продължилата на годишната пресконференция Путин е показал експертност и задълбоченост. Според нея основната новина от брифинга, която силно касае и България, е за преноса на газ през Украйна.", "date": "2019.12.20", "title": "Светлана Шаренкова не видя политически мотив в стрелбата в Москва"}
{"url": "https://faktor.bg/bg/articles/zadarzhaha-dvama-naryazali-gumite-na-15-koli-v-shumen", "text": "Задържаха двама млади мъже, нарязали гумите на 15 коли в Шумен, съобщи Нова телевизия. Говорителят на полицията в Шумен Ася Йорданова съобщи, че за деянието са задържани двама млади мъже - на 19 и 22-годишна възраст. По думите й те са признали вината си. Имат криминални прояви. 22-годишният е осъждан за нанасяне на телесна повреда и кражби. 19-годишният има регистрация за управление на нерегистрирано по надлежния ред МПС и като непълнолетен е извършил кражба, допълни още тя. Пред полицаите двамата обяснили, че са извършили деянието след употреба на алкохол. Твърдели, че спонтанно са взели решението.", "date": "2019.12.20", "title": "Задържаха двама, нарязали гумите на 15 коли в Шумен"}
{"url": "https://faktor.bg/bg/articles/ostaviha-v-aresta-kmeta-na-nesebar", "text": "Кметът на Несебър Николай Димитров остава в ареста. С постоянна мярка задържане под стража остава и общинският съветник Петър Тодоров, съобщи bTV. Апелативният специализиран съд отхвърли решението на по-долна инстанция двамата да бъдат освободени срещу парична гаранция с мотива, че има опасност за извършване на друго престъпление. Двамата бяха задържани в навечерието на местните избори и обвинени за участие в организирана престъпна група за търговия с гласове. Според защитника на Николай Димитров адвокат Ина Лулчева след новогодишните празници отново ще бъде поискано изменение на мярката. „Това решение показва нееднакво приложение на закона, показва, че съдът е готов да пренебрегва факти и доказателства, показа, че няма никакво значение какво казва правото и какво казват фактите”, коментира адвокат Лулчева.", "date": "2019.12.20", "title": "Оставиха в ареста кмета на Несебър"}
{"url": "https://faktor.bg/bg/articles/luksozna-yahte-postroena-za-ruski-miliarder-se-zabi-v-most-v-karibite", "text": "Тя е била построена за руския милиардер Роман Абрамович  Суперлуксозна яхта на пакистански милиардер се блъсна в мост на остров Синт Мартен в Карибите. Причина за инцидента станало силното течение. Яхтата  понесла леки щети по корпуса и напълно разрушила контролната стая на моста. Видеозапис от сблъсъка беше качен в интернет и бързо събра хиляди гледания и коментари. Суперяхтата е построена за руския милиардер и собственик на футболен клуб Челси Роман Абрамович през 2004 г., но вече е собственост на пакистанкия милиардер.", "date": "2019.12.20", "title": "Луксозна яхта, построена за руски милиардер, се заби в мост в Карибите"}
{"url": "https://faktor.bg/bg/articles/bezlov-biznesat-s-bokluka-e-ogromen-za-italiya", "text": "Бизнесът с боклука е огромен за Италия, коментира в сутрешния блок на БНТ Тихомир Безлов от Центъра за изследване на демокрацията. По думите му става въпрос за различни сюжетни линии при задържания с фалшифицирани документи боклук в Италия и операцията срещу една от традиционните организирани престъпности в страната. В Италия проблемът с боклука е голяма тема от години, има огромен брой скандали. Китай преди 2-3 години затвори модела си, при който приемаше и преработваше боклуците буквално на целия свят. Тогава ни направи впечатление, че статистиките започнаха да показват, че част от боклуците се насочиха към Турция, но също България и Румъния. В България при много висока температура може да се гори боклук в циментовите заводи, каза Безлов. Проблемът е, когато се опитвате да го изгорите в инсталации, които не са пригодени за такова третиране, каквито са ТЕЦ-овете, допълни той.", "date": "2019.12.20", "title": "Безлов: Бизнесът с боклука е огромен"}
{"url": "https://faktor.bg/bg/articles/amerikanski-energiyni-eksperti-sa-posetili-maritsa-iztok-2", "text": "Американски енергийни експерти са посетили \"Марица Изток\"2, съобщи в кулоарите на парламента министърът на енергетиката Теменужка Петкова в отговор на въпрос. След разговорите с американския президент Доналд Тръмп на премиера Бойко Борисов у нас са пристигнали единайсет американски енергийни експерти. Те са посетили определени обекти, срещите са били в партньорски дух. Експертите бяха приятно изненадани от нивото на българската ядрена енергетика, искаха да посетят ТЕЦ \"Марица Изток\"2 и бяха впечатлени от мащабите й, разказа министърът. Според европейските правила, за да се каже категорично дали американското гориво е подходящо за нашите ядрени централи, то първо трябва да бъде лицензирано, разясни Петкова. Ние работим заедно с американските колеги в тази посока, имаме сключен договор с Уестингхаус за изготвяне на технико-икономически анализ, посочи тя. Енергийният министър беше категорична, че не се бави изграждането на \"Балкански поток\" и проектът се реализира съгласно посочените в договора срокове. \"Булгартрансгаз\" беше готов с процедурата още през април, но заради обжалването на двата консорциума, имаше забавяне с няколко месеца, поясни Теменужка Петкова.", "date": "2019.12.20", "title": "След срещата на Борисов с Тръмп американски експерти са посетили \"Марица Изток - 2\""}
{"url": "https://faktor.bg/bg/articles/kiparski-grand-v-liga-evropa-kani-lyuboslav-penev-za-trenyor", "text": "АПОЕЛ Никозия пожела Любослав Пенев, като вече са водени разговори с българския треньор да поеме поста. Кипърският гранд мина груповата фаза на Лига Европа и ще играе напролет в турнира. Тимът е четвърти в първенството, но е изиграл 3 мача по-малко от лидера Омония. В момента наставник на АПОЕЛ е Лукас Хаджилукас, но ръководството води разговори за нов силен човек начело на отбора. Пенев е първи избор, като евентуални преговори с алтернативни варианти ще има, ако не се постигне договорка с него. Ел Голеадор си тръгна от ЦСКА в края на миналото първенство, след което не приема предложенията, които получава. Но хегемонът в Кипър може да го изкуши, и то не само финансово, а и с амбицията си. АПОЕЛ е спечелил 8 от последните 10 титли на страната. За последното десетилетие жълто-сините играха 4 пъти в групите на ШЛ, а през сезон 2011/12 г. стигнаха до 1/4-финал", "date": "2019.12.20", "title": "Кипърски гранд в Лига Европа преговаря с Любослав Пенев за треньор на отбора"}
{"url": "https://faktor.bg/bg/articles/pernichani-gotovi-da-blokirat-lyulin-zaradi-bezvodieto-v-grada", "text": "Протест заради водната криза в Перник. Тази вечер и в събота недоволни ще се съберат пред хипермаркет в квартал \"Изток\" в града. Заплашват и да тръгнат към магистрала \"Люлин\". На фона на това от днес Перник е на по-строг воден режим. В някои части на града и околни села вода ще има от 2 следобяд до осем вечерта. Графикът е качен на сайта на община Перник.", "date": "2019.12.20", "title": "Перничани заплашват да блокират \"Люлин\" заради безводието в града"}
{"url": "https://faktor.bg/bg/articles/28-000-dopalnitelni-mesta-osiguryava-bdzh-po-praznitsite", "text": "БДЖ ще осигури над 28 000 допълнителни места за предстоящите Коледни и Новогодишни празници. За тази цел ще бъдат увеличени с допълнителни вагони съставите на някои влакове, които пътуват по основните направления в страната. По този начин националният железопътен превозвач се стреми да гарантира удобното придвижване на своите клиенти по време на празничните дни, съобщиха от БДЖ. От 20 декември до 6 януари включително, с увеличени състави ще пътуват някои влакове по следните маршрути: София-Варна-София; София-Бургас-София; София-Пловдив-София; София-Свиленград-София; София-Горна Оряховица-София; София-Русе-София; София-Лом-София; София-Видин-София; София-Благоевград-София; София-Петрич-София; Пловдив-Варна-Пловдив. От началото на седмицата в билетните каси е в ход и предварителна продажба на билети за седящи места във всички бързи влакове, които ще пътуват през празничния период. Обичайният срок за предварителната продажба на билети за седящи места в билетните каси е 5 дни, но националният железопътен превозвач има практиката да удължава този срок, в случаите когато предстоят по-дълги празнични периоди. По този начин БДЖ дава възможност на своите клиенти да планират предварително своите пътувания, както и своевременно да закупят билет и резервация за седящо място за предпочитания от тях влак. Клиентите на националния железопътен превозвач могат да закупуват билети за своето пътуване и онлайн, като системата позволява 30 дневна предварителна продажба. Онлайн системата за продажба на железопътни билети е достъпна на официалната интернет страница на БДЖ - www.bdz.bg, както и на електронен адрес - https://bileti.bdz.bg/. От БДЖ напомнят на своите клиенти, че при закупуване на билети за отиване и връщане, могат да ползват от 10% до 30% намаление от редовната цена в зависимост от различните търговски оферти на дружеството.", "date": "2019.12.20", "title": "28 000 допълнителни места осигурява БДЖ по празниците"}
