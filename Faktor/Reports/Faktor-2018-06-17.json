{"url": "https://www.faktor.bg/bg/articles/balgariya-tryabvashe-da-prisastva-na-prespanskoto-ezero", "text": "В качеството си на председател на Съвета на Европейския съюз, висш представител на България можеше и трябваше да присъства на подписването на Договора между Македония и Гърция, Този договор може да е от огромна полза за страната ни – стига да имаме добра дипломация и силни институции. Но ако действаме първосигнално и не се развиваме като нормална Европейска държава – той може да се окаже предпоставка за катастрофа на България! За да може да се изграждат стратегии, трябва да се познава реалността. Проблемите, които България и Гърция имаха с Република Македония бяха от съвсем различно естество и целите, които София и Атина преследват по отношение на Скопие са коренно различни. След Балканските войни Гърция завзема територии отвъд етническите граници на хеленизма. Населението на слео Нивици – прекръстено на Псерадес, където бе подписан договорът, до началото на 20 век е било изцяло българско. Но през 1927 година между България и Гърция е подписана Спогодбата „Моллов-Кафандарис“ за размяна на населенията и България се отказва от всякакви претенции. Каузата на българщината в региона е дискредитирана за пореден път, когато България се оказва на губещата страна след Втората световна война. Тогава комунистите обещават на местните хора освобождение като македонци. Отдавна е известно, че повече освободителни движения създават нации, отколкото нации имат освободителни движения. Малцина запазват българското си самосъзнание. Мнозинството виждат единствения шанс да получат някакво признание, като се обявят за македонци. В края на Гръцката гражданска война, много от местните бягат. Други, включително деца сираци са принудително изселени от отстъпващите комунисти и преселени в Югославия, или други страни от комунистическия блок. Някои успяват да се доберат до Америка и Австралия, където формират основата на новата македонска емиграция. За разлика от много от емигрантите от югославска Македония те не хранят анти-български чувства, но в голямото си мнозинство се определят като македонци. Останалите по домовете си, са обявени от гръцките власти за „славяногласни елини“.  През годините на Студената война, Гърция води двузначна политика. От една страна тя не признава „македонско малцинство“ (още по-малко българско), макар населението около Воден и Лерин да не е етнически гръцко! От друга страна Атина желае Варадрска Македония да остане неделима част от Югославия. А югославският македонизъм е \"магията\", която след 1945 година кара мнозинството от македонците да работят за Югославия, не против нея!  В края на 80-те години, сред македонската емиграция започва процес на „антиквизация“ и той се пренася в самата Македония. В дълбоката си същност тя е  Тезите на югославския македонизъм започват да се разпадат. Дълбоко вкорененото нежелание на новите поколения, да приемат идеята за български корени ги тласка към простата конструкция. „Българите са татари, дошли от Азия, ние сме потомци на Александър Македонски“. Заплахата от загуба на „интелектуалната собственост“ върху древна Македония кара Гърция да прекръсти „Северна Гърция“ в „Македония и Тракия“. Когато Югославия започна да се разпада, Атина настоява за бързото признаване на Словения и Хърватска и запазването на една по-малка Югославия, която да съдържа Сърбия, Черна гора, Босна и Херцеговина и ... „Скопие“. Затова тя обявява, че никога няма да признае държава, в чието име се съдържа думата „Македония“.  Кошмарната за България опасност от създаване на една по-малка федерация бе предотвратена от смелия ход на правителството на Филип Димитров, което в началото на 1992 година призна всички югославски републики.  От тогава насам, Гърция преследва две обявени и две необявени цели, от които само първата е наистина легитимна: Да накара Македония ясно и гласно да се откаже от претенцията си, че е наследник на античното Македонско царство. Другата обявена цел на Гърция е Македония да не се противопоставя на усилията за асимилация на една реално съществуваща на територията на Гърция етническа общност – която преди век, в огромното си мнозинство се е самоопределяла като българска, а през последните десетилетия, част от нея се определя като „македонска“.   са да не допуснат Македония да стане член на ЕС и НАТО преди Сърбия да е станала член на ЕС и свързания с тази цел императив, да не допусне прекалено сближаване между България и Македония. Може да се каже, че подписаният днес договор удовлетворява повечето от гръцките искания. Република Македония се ангажира да се нарече Република Северна Македония, отказва се от това да оказва каквато и да е подкрепа на една очевидно не-гръцка общност в Северна Гърция. Същевременно Гърция признава „славянския“ Македонски език на Северна Македония и идентичността на нейните граждани като македонци. Вероятно част от гръцкия елит се надява спорът за историята между България и Македония да продължи... Какво иска България от Македония и какво реално може да очаква да постигне? Страхувам се, че нито българските „елити“, нито българската общност имат ясна представа  ,  какво е възможно да постигнем. Преди 150 години мнозинството от населението на „географска“ Македония, без Северен Олимп и полуостров Халкидики се е определяло като българско. След Берлинския конгрес, продължава борбата за свобода на българите там и името Македония бива сакрализирано. Толкова много юнаци, включително от „старите граници“ умират за Македония! Но борбите не довеждат нито до „целокупна България“, нито до Македония с „българска боя.“ След Първата световна война сред освободителното движение настъпва разкол. Тези, за които запазването на българската идентичност е императив, нямат друг съюзник освен фашистите и по-късно нацистите. Това обаче в крайна сметка дискредитира каузата им. Условно казано „левите“ са готови на компромис с Югославия, ако бъдат признати за „македонци – нито сърби, нито българи“. Победата на „левите“ се определя не от силата им на терен – те са значително по-слаби, а от развоя на Втората световна война. Комунистическият режим започва с проливане на реки от кръв, но след 1948 година Югославия извежда Македония от Съветската сфера на влияние. Опитите за колективизация на земята са прекратени, няма тотална национализация, няма дългосрочно откъсване от света. Югославия и нейната македонистка идеология е приета за „своя“. България е разглеждана като „бедната роднина“ от тези, които ѝ симпатизират и като основен враг от все по-голямата част от населението. Кодифициран е македонски език. Той е базиран на едно от местните български наречия и залят с много сърбизми, латинизми и новоизмислени думи. Азбуката също е драстично променена. На този език обаче е написана литература, играят се пиеси, снимат се филми. Същевременно македонците биват социализирани в сърбо-центричната югославска субкултура. Сръбската музика доминира над македонската.  След Балканските войни, в Пиринския край, на България не се налага да действа като „окупатор“. Не е имало нужда да довежда жандари и колонисти. Никой не променя имената на хората, както става в сръбска и в гръцка Македония. Няма и забрана за употребата на термина „македонци“, защото под него се разбира част от българския народ. И най-важното – между „Пиринска Македония“ и останалата част от страната никога не е имало езикова, или етническа граница. Затова и опита на комунистическия режим след 1944 година да превърне българските македонци в „малцинство“ се проваля.  След 1992 година България не успява да изгради солидни съюзнически отношения с Македония,защото се държи не като шармантен ухажор, а като ревнив бивш съпруг! Нереалистично е да се очаква съвременните македонци масово да „се сетят“, че са българи, или да опяват, че езикът който говорят „е български“. Най-малкото, защото мнозинството \"не са\" българи. Може ли някой който не е чул за Левски и Ботев да е българин? А много от тях не харесват България и българите. Колкото до езика, обикновено тези, които упорито отричат съществуването на македонския език, имат значим проблем с прочитането на съвременна македонска книга.  Както пише известният латвийско-американски лингвист Макс Вайнрайх, езикът е диалект, който притежава армия и флот! Социалните и политическите условия определят възприемането от страна на дадена общност дали говорът им има статут на език или на диалект. Към 1992 година македонският беше толкова език, колкото например езикът африкаас, с тази разлика, че бурите не отричат очевидното - че езикът им произхожда от холандския и е бил повлиян от английския, от малайския и от местните езици. В голямата си част съвременните македонци произхождат от българите отпреди сто години – които не са същите като българите днес! Следователно е напълно нелепо да ги обвиняваме в „кражба на история“, защото историята на онези българи е и тяхна! Единственото, което трябва да ги убедим е   Но това ще се случи само, ако те преценят, че е в техен интерес да направят това! А това може да се случи само когато те са убедени, че признаването на историческата истина не заплашва, а утвърждава тяхната съвременна идентичност! Че е контрапродуктивно за самите тях да се опитват да създават „малцинство“ в България, и че техните съграждани с българско самосъзнание не са „малцинство“ а стожер на македонската независимост. България беше длъжна да води политика на подкрепа на македонската независимост и да защитава правото на македонците да развиват своя идентичност и свой език. Същевременно трябваше да отстоява правото на македонците със запазено българско самосъзнание да участват като легитимна страна в македонския дебат! Отдавна България трябваше да заяви, че гръцките искания за отказ от претенциите за „античната“ история са легитимни, но не и исканията за промяна на името. Но когато все пак беше постигнат „компромис“, България трябваше да е там, за да подкрепи Македония. Вече писах, че за да успее да постигне стратегическите си цели, България трябва „да стои“ добре, като уважавана европейска държава. Докато това не е се случва, македонците отчаяно ще се опитват да доказват, че „всъщност“ предците им не са били българи. И никакви искания за „гаранции“ срещу „кражба на история“, или опити за създаване на „малцинство“ у нас няма да помогнат!", "date": "2018.06.17", "title": "България трябваше да присъства на Преспанското езеро"}
{"url": "https://www.faktor.bg/bg/articles/pozdravyavam-premierite-aleksis-tsipras-i-zoran-zaev-za-vazhnata-i-hrabra-krachka", "text": "Поздравявам премиерите Алексис Ципрас и Зоран Заев, както и техните външни министри, за важната и храбра крачка, която заедно направиха днес, написа във Фейсбук профила си министър-председателят Бойко Борисов, след като на брега на Преспанското езеро, на границата между Македония и Гърция, бе подписан договора, слагащ край на спора за името на западната ни съседка, продължил близо три десетилетия.", "date": "2018.06.17", "title": "Борисов: Поздравявам премиерите Ципрас и Заев за важната и храбра крачка"}
{"url": "https://www.faktor.bg/bg/articles/novini/balgariya/italiya-iskame-da-nakarame-es-da-smeni-tempoto-s-migrantite", "text": "Безкомпромисната тактика, възприета от новото популистко правителство на Италия, е начин да бъдат убедени партньорите в Европейския съюз \"да сменят темпото\" относно миграцията, заяви новият италиански външен министър, цитиран от ДПА.     Правителството на крайнодясната партия \"Лига\" и антисистемното Движение \"Пет звезди\" на практика затвори пристанищата си за кораби на хуманитарни организации, спасяващи мигранти.     \"Целта ни е да събудим съвестта на /европейските/ правителства и да ги накараме да сменят темпото\" по отношение на миграцията, каза пред в. \"Кориере дела сера\" Енцо Моаверо Миланези, технократ и бивш съдия в съда на ЕС.     Италия иска ЕС да създаде приемни центрове в страните, от които идват и през които минават транзитно мигрантите, и там да се обработват молбите за убежище и да бъдат убеждавани някои мигранти да не тръгват към Европа, каза министърът.     Това ще са места за помощ и подслон, където можеш да промениш намеренията си и да се върнеш у  дома с финансова подкрепа от ЕС, обясни Моаверо.     Той каза, че Италия ще поднови също призивите за задължителен европейски механизъм за преразпределяне на кандидатите за убежище в Евросъюза. Досега опитите за въвеждане на такъв са безуспешни.     Моаверо се разграничи от изказванията за \"ос на желаещите\" между Италия, Австрия и Германия, която би се заела с каузата за по-строги европейски мерки срещу незаконната миграция.     Той определи като неуместна думата \"ос\", която напомняла за съюза между нацистка Германия и фашистка Италия през Втората световна война, и призова всички склонни страни от ЕС да си сътрудничат.     Моаверо - министър по европейските въпроси в предишни италиански правителства, е най-проевропейски настроеният член на преобладаващо евроскептичния нов кабинет, отбелязва ДПА.    В днешния си брой германския вестник \"Билд\" съобщи, че канцлерът Ангела Меркел планира специална спешна среща с няколко други страни от ЕС, засегнати по сходен начин от регионалната криза с мигрантите. Според вестника срещата можело да се състои преди насрочената за 28 и 29 юни редовна среща на върха на ЕС. Меркел смятала да обсъди решения на кризата със срани като Гърция, Италия и Австрия.     По-късно обаче правителствен говорител отрече Меркел да има такива намерения. \"Не се планира специална европейска среща на високо равнище. Свикването на подобна среща зависи от институциите\" на ЕС, каза говорителят, цитиран от ДПА. Очевидно германското правителство води дискусии в този контекст с различни страни членки и с Еврокомисията, допълни той.", "date": "2018.06.17", "title": "Италия: Искаме да накараме ЕС да смени темпото с мигрантите"}
{"url": "https://www.faktor.bg/bg/articles/novini/svyat/satrudnik-na-aleksandar-dugin-obuchava-edinna-makedoniya-kak-da-vzeme-vlastta", "text": "Леонид Савин, близък сътрудник на Александър Дугин – доверен съветник на президента Путин, е изнесъл лекции на петдесетина члена на партията на Бачев, избрани по строги критерии, как да действат, след като партията вземе властта. Обучението, което се провежда в Сърбия и Либия, е предназначено за петдесет кандидати от проруската партия на Янко Бачев, \"Единна Македония\", а целта е те да бъдат подготвени за вземане на властта на следващите парламентарни избори и правилно да изпълняват функциите си, когато бъдат назначени на съответните държавни длъжности. Руският анализатор Леонид Савин, чиято специалност е геополитика, е бил поканен лично от председателя на партията да проведе образователен курс, подготвен в  Московския университет \"Ломоносов\". За това съобщава mk.voanews.com. Савин вярва, че Македония трябва да запази единния си характер. \"Важно е да се осигури координиран подход към гражданите, държавната политика и институциите. Подобни обучения са правени в Сърбия, Либия и други страни. Нашата цел не е да налагаме, а да предоставяме по-широк кръг от възможности за гражданите. Новото правителство, което ще бъде избрано в Република Македония, трябва  Ние не налагаме нашите идеи, но ние заявяваме решимостта си да работим според вижданията на учените от Московския университет \", казва Савин. Според него македонският и руският народ ги свързват много неща, които ще помогнат за укрепване на бъдещето развитие на Македония. \"Народът има единствено правото да реша съдбата си. Всички процеси трябва да бъдат по-демократични и по-прозрачни. Самият македонски народ трябва да реши с кого да свърже бъдещето си \", добавя Савин. Президентът на \"Единна Македония\" Янко Бачев отбелязва, че ще се стреми към съюз с Русия, ако той дойде на власт и обяви \"чистка на предателите\". \"Ние, като партия, сме твърдо решени да променим сегашната ситуация в Македония и да се стремим към съюз с Русия. Ще се разправим с всички национални предатели, които както виждаме в наши дни продават всичко. Ще направим ревизия и конфискация на откраднатото през тези години. СДСМ и ВМРО-ДПМНЕ за нас са едно и също – те ни лъжат, мамят и крадат, а единствената разлика е, че едните крадат в марки, а  другите - в евро \", заяви Бачев. Леонид Савин е за трети път в Македония и отново по покана на \"Обединена Македония\". През март тази година той беше заедно с професора по социология в Университета \"Ломоносов\", Александър Дугин. Дугин е съветник на президента Владимир Путин, но и на няколко ключови военни и политически фигури в Москва и Кремъл. Дугин е известен като краен руски националист, За него се твърди, че е неофициалният  говорител на руския президент, който транслира изявления и възгледи на Путин, когато той не желае да комуникира директно с обществеността. През март тази година Савин и Дугин бяха на посещение в Скопие, което анализаторите определиха като \"политически скаут\". На форум, организиран от \"Единна Македония\", те изразиха свои мнения и виждания за това, че Македония не трябва да влиза в ЕС, който е в криза и пред разпадане, а да се присъедини към Евроазиския съюз, който те представляват. Връзката с \"Единна Македония\" Савин и Дугин осъществява в момент, когато партията се  прегрупира  в проруската опозиция, следвайки примера на \"Единната Русия\" на Путин. По-рано тя се наричаше \"Народно движение за Македония\" и до 2012 г. е част от коалицията на ВМРО-ДПМНЕ. От 2014 г.  се явява като  самостоятелна политическа формация, която обаче няма никакъв успех нито на местните, нато на парламентарните избори.", "date": "2018.06.17", "title": "Сътрудник на Александър Дугин обучава „Единна Македония“ как да вземе властта"}
{"url": "https://www.faktor.bg/bg/articles/edna-zhena-e-postradala-ot-buryata-kray-burgas-deputat-pomaga-na-zatisnato-semeystvo", "text": "Една жена е пострадала от бурята край Бургас, при която дърво се стовари върху сиво Рено Клио, с бургаска регистрация, малко след 15:00 ч. днес. Автомобилът се е придвижвал от Созопол за Бургас, инцидентът е при бензиностанция \"Лукойл\" на входа на града, поясни Флагман.бг. Задръстването в тази посока е огромно. Пострадалата жена е откарана с линейка на Бърза помощ в УМБАЛ-Бургас. Оттам съобщиха, че има нараняване по долните крайници. В автомобила е пътувало семейство - мъжът, който бил зад волана, съпругата му, както и тригодишното им дете. Свидетел на инцидента е станал депутат от ГЕРБ, който се притекъл на помощ. На място екип на Флагман.бг разпозна народният представител от ГЕРБ и бивш зам. областен управител на Стара Загора Маноил Манев. Той е човекът, който единствен е спрял в страшния ураган, е помогнал на пострадалото семейство, пише изданието. \"Дървото падна пред очите ми. Бурята беше толкова силна, че беше невъзможно да им помогна в първите секунди. Видях, че наранявания имат жената и мъжът, детенцето е напълно невредимо. Стори ми се, че раните им бяха порезни\", каза Маноил Манев, известен и като шампион по бойни изкуства - Сан Да, припомня Флагман.бг. Манев е звъннал на тел. 112, откъдето на място изпратили линейка и полицейски екипи. Гражданска защита се зае с отрязването на дървото и освобождаването на автомобила.", "date": "2018.06.17", "title": "Жена е пострадала от бурята край Бургас, депутат помага на затиснато семейство"}
{"url": "https://www.faktor.bg/bg/articles/ekaterina-zaharieva-dogovorat-mezhdu-balgariya-i-makedoniya-otpushi-tseliya-region", "text": "Искам отново да поздравя двамата премиери (на Гърция и Македония) и двамата външни министри. Това е много добър ден за Балканите и нашата страна също. Време е за приятелство и просперитет в нашия регион. Такава оценка даде вицепремиерът и външен министър Екатерина Захариева по скайп за \"Канал 3\" за договора за името между Македония и Гърция. \"С приключването на този спор, това ще даде възможност за преговори за членство на Република Македония в ЕС. Надявам се македонският парламент да ратифицира този договор тази седмица. След това гръцкият министър ще информира председателя на Европейския съвет, че Гърция няма нищо против Македония да започне преговори за членство\", поясни външният министър. \"Не случайно моят призив в Република Македония беше - наистина няма време. Този спор продължава 29 години и не виждам какво добро за Република Македония е донесло това безконечно отлагане на въпроса\", подчерта Екатерина Захариева. \"На 26 юни ще има дебат на тема разширяване - това е датата, на която ще се дебатира въпроса в нашето европредседателство\", поясни тя. За готвения втори вот на недоверие на опозицията срещу управлението Екатерина Захариева каза: \"Опозицията искаше да организира вот в началото на председателството, сега иска в края му - тя може да критикува, да използва своите възможности. Но договорът между България и Македония отпуши целия регион и показа, че когато има храброст, смелост, добронамереност, можем и на Балканите да решаваме проблемите си\", заяви Екатерина Захариева.", "date": "2018.06.17", "title": "Екатерина Захариева: Договорът между България и Македония отпуши целия регион"}
{"url": "https://www.faktor.bg/bg/articles/afis-tvardi-bsp-pochti-nastiga-gerb", "text": "Електоралната ножица между ГЕРБ и БСП се затвори, твърди юнското национално представително изследване на Агенция „АФИС“, което е доста странно. Да не кажем друга дума.  Ако се стигне до извънредни парламентарни избори, 22.9% биха подкрепили ГЕРБ, а 22.6% – БСП. Разлика от 0.3% е статистически пренебрежителна, обясняват от агенцията. Подобно изравняване на потенциала се случва за първи път от края на ноември 2016 г. насам, когато лидерът на ГЕРБ Бойко Борисов обяви оставка и курс към извънредни избори, след като Румен Радев спечели изборите за президент.   В момента Обединените патриоти биха получили 5.4%, а ДПС – 10%. Воля би изпаднала от парламента с по-малко от 2%. Сборът на гласовете за всяка от известните десните партии (ДСБ, Да, България и СДС) е 1.5 и остава далеч под бариерата от 4%, твърди изследването. Това също е доста интересно твърдение.  Предишни избори обаче показват, че в коалиция тези партии получават повече отколкото механичния сбор, застраховат се от агенцията.  Същевременно прави впечатление, че при 18-29-годишните ГЕРБ запазва водещи позиции, а БСП спада до рекордно ниско ниво от 3%). Тази възрастова група обаче не тежи достатъчно сред избирателите, за да обърне резултата в краткосрочен план.", "date": "2018.06.17", "title": "„АФИС“ твърди: БСП почти настига ГЕРБ"}
{"url": "https://www.faktor.bg/bg/articles/tsipras-neka-ot-dnes-natatak-peem-radostni-pesni-na-balkanite", "text": "\"Регионът преживя достатъчно страдания, така че нека от днес нататък пеем радостни песни на Балканите\", заяви министър-председателят на Гърция Алексис Ципрас по време на пресконференцията на брега на Преспанското езеро, където ще бъде подписан договора за новото име на Македония. \"Ще срещнем огромни предизвикателства по пътя ни, но имаме нужда да приложим по ефективен начин двустранните политики. Това са политики, базирани на споделени цели на Балканите за бъдещето на Европейския съюз. Това ще бъде категорично затваряне на една глава на различията в региона\", заяви Ципрас. Никос Кодзияс и Никола Димитров подписаха договора Гръцкият премиер отбеляза, че е голям почитател на балканския фолклор и музика. \"Днес пишем една нова песен заедно\", заяви той. \"Нашата цел е тази песен да чества братството, успех\",", "date": "2018.06.17", "title": "Ципрас: Нека от днес нататък пеем радостни песни на Балканите"}
{"url": "https://www.faktor.bg/bg/articles/novini/svyat/mogerini-tova-e-istoricheski-den-za-makedoniya-i-gartsiya-za-es-i-za-sveta", "text": "Това е исторически ден за двете страни, но и за Европейския съюз и за Балканите, заяви върховният представител за външната политика и сигурността на ЕС Федерика Могерини при пристигането си в Отешево, след подписването на договора за името, предава македонският „Фокус“. „Много бяха скептични относно споразумение и дали двамата министър-председатели и външните министри им ще го постигнат. Двете страни накараха Европа да се гордее с постигнатото споразумение, при което печелят всички. Надявам се, че това ще бъде вдъхновение за мнозина в региона да предприемат смели стъпки, както и за цяла Европа. Това споразумение показа на Европа и на света, че всеки проблем може да бъде решен чрез диалог и лидерство“, заяви Могерини. Тя обяви, че ЕС ще следи изпълнението на споразумението, защото „ това е важно не само за двете страни, но и за Европа и света“.", "date": "2018.06.17", "title": "Могерини: Това е исторически ден за Македония и Гърция,  за ЕС и за света"}
{"url": "https://www.faktor.bg/bg/articles/ntanyahu-zayavih-na-putin-i-pompeyo-che-izrael-shte-vzema-merki-sreshtu-voennoto-prisastvie-na-iran-v-siriya", "text": "Израелският премиер Бенямин Нетаняху е заявил пред руския президент Владимир Путин и държавния секретар на САЩ Майк Помпейо, че еврейската държава ще взема мерки срещу военното присъствие на Иран в цяла Сирия. Това съобщи днес самият министър-председател на Израел на седмичното заседание на кабинета, предаде ТАСС, цитирана от БТА.     \"В края на седмицата разговарях с президента на Русия Владимир Путин и с държавния секретар на САЩ Майк Помпейо - каза Нетаняху. - Повторих нашите основни принципи: първо, Иран трябва да се изтегли от цялата територия на Сирия; второ, ние ще вземаме мерки и вече предприемаме действия срещу усилията за установяване на военно присъствие на Иран и негови сателити край границата (с Израел, бел. на ТАСС) и дълбоко в Сирия.\"     \"Ще действаме против тези усилия в която и да е точка на Сирия\", добави премиерът, цитиран от своята канцелария.     В петък Кремъл съобщи, че Путин и Нетаняху са обсъдили по телефона ситуацията в Сирия в контекста на общите усилия за гарантиране на сигурността по сирийско-израелската граница. Двете страни са изразили \"готовност за засилване на координацията по сирийското направление, включително с оглед противодействие срещу международния тероризъм\", и са договорили контакти на различни нива.", "date": "2018.06.17", "title": "Нетаняху: Заявих на Путин и Помпейо, че Израел ще взема мерки срещу военното присъствие на Иран в Сирия"}
{"url": "https://www.faktor.bg/bg/articles/ekshan-v-sofiya-politsiyata-goni-shofyor-toy-kara-po-trotoara-sabarya-znatsi", "text": "Бясна гонка е станала с полицията в София. Цивилен автомобил се опитал да се измъкне от органите на реда, които го преследвали. За случая сигнализираха граждани, разказа Нова телевизия.   Друга кола се опитала да попречи на бягащия от униформените шофьор.   Водачът обаче успява да се измъкне от капана на своя колега на пътя. Той минава през тротоара, където в този момент има пешеходка. В опит да избяга водачът събаря знак по пътя си. Очаква се да станат ясни причините за ситуацията.", "date": "2018.06.17", "title": "Екшън в София: Полицията гони шофьор, той кара по тротоара, събаря знаци"}
{"url": "https://www.faktor.bg/bg/articles/petak-13/razsekreteni-arhivi-na-kgb-nkvd-razstrelyalo-i-zarilo-v-masovi-mogili-13-hil-polski-voynitsi-i-ofitseri", "text": "През юни 1969 година трима ученици от село Пятихатки откриват в покрайнините на Харков масов гроб. Сред находките на децата били венчален пръстен с инициали А.К. и дата 29.VI.1924, златни зъбни коронки, копчета с полския герб, металическа пластинка с надпис: \"На другаря Пташински за борбата с контрареволюцията от ГПУ (Главно политическо управление). Осведомител на КГБ, работещ под псевдонима \"Зеленски\" съобщава на началниците си за откритието на децата. Точно 10 години по-късно, през пролетта на 1979 година, когато пролетното пълноводие размива брега на река Об край град Колпашево в Томска област и започнат да се появяват кости и мумифицирани тела на хиляди хора, убити в затвора на НКВД (Народен комисариат на вътрешните работи). Войските на КГБ отцепват района и се залавят да унищожават уликите - привързват към останките железа и ги потапят в реката. През 1969 година в Пятихатки всичко е свършено тихо. Най-напред разпитали ветераните от спецслужбите, за да изяснят кой е погребан в братската могила. Пенсионерът Н. Галицин, който участвал в разстрелите, разказва, че през април-май 1940 година с негово участие край селото са   а също така \"незначителна част съветски граждани\", осъдени на смърт през 1940 година. Изяснява се и произходът на пластината, прославяща бореца с контрареволюцията, другаря Пташински: в гроба са хвърлени и предмети, конфискувани при арести от 1937–1938 година, включително чанти  и папки с  надписи.   Бившият началник на Харковското НКВД Сафонов, бившият заместник-началник на УНКВД Тихонов и други ветерани на държавна сигурност потвърждават думите на Галицин: в Пятихатки са погребани полски граждани. През септември 1939 година, когато съоюзниците — хитлеристка Германия и СССР — започват да делят помежду си Полша, червеноармейците вземат в плен около 240 хиляди полски военни, полицаи и държавни служители. Един от спецлагерите, предназначен за \"полския контингент\", се намира в град Старобелск, на територията на Украйна. На 5 март 1940 година Политбюро на ЦК на руската комунистическа партия (ВКП(б) взема решение да разстреля част от полските военнопленни. Офицерите от Старобелския лагер са изпратени на разпореждане на Управлението на НКВД на Харковска област. Присъдите се изпълнявали в мазетата на областното управление на НКВД на улица \"Дзержински\". С камиони труповете били извозвани до парцел номер 6 в лесопарка на Харков и изхвърляни в предварително приготвени ями. Сред екзекутираните са бащата на полския режисьор Анджей Вайда и генерал Константин Плисовски, командващ отбраната на Брестката крепост срещу германското настъпление през 1939 година. Точно този масов гроб откриват 29 години по-късно учениците от Пятихатки. Тогава, през юни 1969 година, първата задача на КГБ е да унищожи следите на престъпленията и да убеди местните хора, че в масовия гроб са погребани противникови войници по време на войната. Документите, как са унищожавани доказателствата, са разсекретени в Украйна през 2009–2013 година. Така руският изследовател Константин Тимофеев попада в архивите на няколко важни писма, свидетелстващи за това, как КГБ е унищожил свидетелствата за престъпленията, старателно укривани в съветско време — според официалната версия, въпреки всички доказателства срещу нея, поляците са убити от германците. Първият документ с гриф \"съвършено секретно\" е от 5 юни 1969 година. Това е писмо от областния началник на НКВД  генерал-майор П. Фещенко до шефа на КГБ на Украйна В. Никитченко и в него се описва как са били открити гробовете и разпитани бившите служители на НКВД. Писмото завършва така: \"Засегнатият гроб е възстановен, там където земята е пропаднала ще бъде засипана. Ако тръгнат \"слухове\" за характера на гробовете, ще предприемме мерки за дезинформация\". На 7 юни Никитченко изпраща две еднакви съобщения — до секретаря на украинската компартия Шелест и в Москва - до председателя на КГБ Юрий Андропов. Той дословно повтаря донесението от Харков, включително и имената на децата, открили гроба: Дима Стьопин, Сергей Пешков, Виктор Круглих.  Добавен е само този абзац:  \"Смятаме, че е целесъобразно да разясним на населението, че в периода на германската окупация, наказателните органи на Германия са извършвали на това място погребения без почести на разстреляни за дезертьорство и други престъпления войници и офицери от тяхната армия. Едновременно с това там са погребвани германци умиращи от различни опасни заразни болести (тиф, холера, сифилис и др.), затова тези погребения трябва да бъдат обявени от здравоохранителните органи за опасни за посещения. Мястото ще бъде обработено с хлор, карантинирано и впоследствие засипано\". На 12 юни 1969 година от Харков генерал Фещенко отново докладва на генерал Никитченко в Киев за извършената работа. Документът е толкова секретен, че ключовите думи: \"трупове, погребения\" са дописани на ръка, за да не ги види машинописката. Масовите гробове са наричани \"спецобект\", а Фещенко предлага те да бъдат унищожени, като на мястото бъде посторено учебно заведение за кадри на КГБ. \"Территорията на спецобекта е 7490 квадратни метра. На на са открити 112 погребения с различни размери — от 4 до 60 кв. метра всяко, в които са   Предвид това, че спецобектът е открит от местното население, сме поставили милиционерски пост, но независимо от него, там продължават да ходят деца и да копаят, за да търсят оръжие и друго снаряжение. Като вземем предвид гореизложеното, смятам за необходимо спецобектът да бъде ликвидиран с използването на химикали. Въпросът е съгласуван с Областния комитет на партията. В бъдеще на тази територия е целесъобразно да бъде посторен закрит обект на КГБ, например, учебно заведение.  Разходите, свързани с ликвидацията на обекта ще възлязат, ориентировъчно, на около 10 хиляди рубли\". В писмото е приложен план за ликвидацията на \"обекта\". Последният документ от 1969 година, обнародван от Константин Тимофеев, е писмо от генерал Фещенко до генерал Никитченко от 19 юни.  Началникът на Харковското КГБ се отчита за своето пътуване в Москва и срещата му с Юрий Андропов и неговия заместник Цвигун. Неговият план бил изцяло приет: масовите гробове трябвало да бъдат унищожени с помощта на химикали, като предварително да бъде ограден с бодлива тел и да бъдат издигнати две постройки - за охрана и за съхранение на химикалите. За ликвидирането на погребенията били отделени 21 души, самосвал, автоцистерна, товарна машина и 10 хиляди рубли. Планът бил леко променен: на територията на \"спецобекта\"  Но въпреки всичко все пак не успели да унищожат всички улики. Минават още 20 години и, вече в разгара на перестройката, началникът на Харсоквското КГБ Н. Гибадулов изпраща до председателя на КГБ на Украинската СССР Н. Голушко съвершено секретна шифрована телеграма \"За усложнената обстановка около мястото на погребенията на жертвите на репресиите\". Гибадулов съобщава, че на местата на погребенията са пробивани дупки и в тях е изливана сода каустик, но неформални обединения на граждани са информирани за детайлите на операцията и \"разгръщат широка пропагандистка работа по дискредитация на партийните и съветските органи и на първо място срещу органите на държавна сигурност\". \"Предприеманите от управлението на КГБ мерки за отвличане на вниманието на обществеността и преди всичко на неформалите от погребенията в гората са неефективни, доколкото неформалите имат достоверна информация по този въпрос\", пише Гибадулов и предлага \"провеждане на комплекс от мероприятия за легализация на мястото на погребенията\". Половин година преди разпада на СССР, през юли 1991 година, в покрайнините на Харков започват разкопки. Открити са останките на 4302 полски военнослужещи, документи, награди, отличителни знаци, лични жетони, чрез които са установени имената на 3820 военни от полската армия. На 17 юни 2000 година е открит мемориален комплекс, поставени са табелки с имената на всички убити полски офицери. 18 години по-късно са разсекретени документи на КГБ на Украйна за събитията от 1969 година. Значителна част от документите за Катин и други убийства на полски граждани са публикувани и в Русия. Но и досега, за разлика от Украйна, където всички архиви на КГБ са разсекретени и общодостъпни, в Русия има материали, обявени за държавна тайна. Както установи наскоро изследователят Сергей Прудовский, Федералната служба за сигурност, наследник на КГБ, е оставила на секретно пазене още за 30 години документите на органите на съветската държавна сигурност.", "date": "2018.06.17", "title": "Разсекретени архиви на КГБ: НКВД разстреляло и зарило в масови могили 13 хил. полски войници и офицери"}
{"url": "https://www.faktor.bg/bg/articles/sport/svetat/ivet-lalova-kolio-grabna-srebro-v-v-shveytsariya", "text": "Най-добрата ни лекоатлетка Ивет Лалова-Колио спечели второто място в спринта на 100м на турнира Citiusв в Швейцария, финиширайки за 11.31 сек с насрещен вятър от 0.2 м/сек. Това е третото състезание на Ивет в късия спринт за сезона и бе изпреварена само от местната звезда Муджинга Камбунджи с 11.23 сек. Третото място зае британката Имани-Лара Лансико с 11.33 сек. Следващият старт на Лалова е на 19 юни в Монтрьо, Франция.", "date": "2018.06.17", "title": "Ивет Лалова-Колио грабна сребро в Швейцария"}
{"url": "https://www.faktor.bg/bg/articles/aleksandar-kolarov-tova-e-nay-vazhniyat-gol-v-moyata-kariera", "text": "Сърбия победи Коста Рика с 1:0 в първия си мач от група Е на Световното първенство в Русия. Успехът  донесе Александър Коларов в 57-та минута след изключително изпълнение на пряк свободен удар. \"Изключителен важен гол. Може би най-важният в моята кариера. Радвам се, че започваме с победа. Можем да покажем нещо наистина важно на това Световно. Опитвам се да бъде лидер в отбора и съотборници ми да разчитат на мен\", заяви защитникът на \"Рома след срещата\".", "date": "2018.06.17", "title": "Александър Коларов: Това е най-важният гол в моята кариера"}
{"url": "https://www.faktor.bg/bg/articles/meksiko-srazi-svetovniya-shampion-germaniya-s-1-0", "text": "Мексико срази световния шампион Германия с 1:0 в още един фантастичен мач от Група F на Световния шампионат по футбол в Русия.  Единственото попадение на стадион \"Лужники\" в Москва бе дело на Ървинг Лозано в 35-ата минута.  Двубоят започна с много опасна атака за Мексико, но Лозано пропусна да се разпише от няколко метра. Последваха  минути с поделено надмощия, в които и двата отбора организираха по няколко атаки, но тези на Мексико изглеждаха по-опасни. В 35-ата минута, при една от поредните контраатаки, Лозано финтира бранител на Германия и прати топката в мрежата на Нойер. Минути по-късно Кроос можеше да изравни, но силният му удар  тресна гредата. Близо до попадение за световните шампиони бяха Тимо Вернер, Томас Мюлер и Юлиан Дракслер, но не се получи.  Другият мач от групата е между Швеция и Южна Корея. Двата тима излизат от 15:00 часа наше време в Нижни Новгород.", "date": "2018.06.17", "title": "Мексико срази световния шампион Германия с 1:0"}
{"url": "https://www.faktor.bg/bg/articles/plevneliev-i-desi-banova-veche-sa-semeystvo", "text": "Президентът на републиката (2012-2017) Росен Плевнелиев току-що се врече във вечна вярност на избраницата си - красивата Деси Банова. Това се случи на церемония в София, съобщи \"24 часа\". Присъстваха децата на младоженците - синовете му Асен и Павел и дъщеря й Йоанна, тъщата на президента Лили и кумовете на младото семейство. Десислава Банова-Плевнелиева - така се казва вече булката. Младото семейство се врече и пред закона, и пред Бога. Противно на писанията в жълтите медии, сватбата не е пищна и младоженците не се къпят във вана с шампанско, а е в най-тесен кръг и тече в момента в София, пише изданието.", "date": "2018.06.17", "title": "Плевнелиев и Деси Банова вече са семейство"}
{"url": "https://www.faktor.bg/bg/articles/kultura/art-faktor/ravinat-daniel-tsion-i-duhovnoto-izmerenie-na-spasyavaneto-na-balgarskite-evrei", "text": "Спасяването на 50 000 български евреи в годините на Втората световна война продължава да вълнува специалисти и лаици. И до днес няма единен прочит на събитията от онова време и особено на тези от март до юни 1943 г. Напротив, версиите за ролята на цар Борис III и на различните политически, религиозни и обществени фигури от онези години продължават да поляризират мненията на историци, социолози и политици; дори и еврейската общност в България и в Израел никога не е била единна по въпроса. Всяка от страните се опира на документални доказателства за възможните тези. Единствено старите комунистическите лъжи по темата днес могат да бъдат окончателно отхвърлени. На пръв поглед всички специалисти представят валидни за себе си обяснения на удивителния факт на спасението. Полемиката обаче не стихва. Как е било възможно наистина в една държава – съюзник на Третия райх, чийто цар е с немско потекло, където има действащо антисемитско законодателство и е налице дори изрично нацистко искане за депортирането на евреите, всички те да бъдат в крайна сметка спасени? Защо някои смятат, че царят носи вината за антисемитските мерки в България, а докладите на СС и Гестапо наричат същия този цар лукава лисица и го обвиняват в подмолното осуетяване на германската антиеврейска политика? Съществува обаче един фактор, на който, изглежда, никой не отдава дължимото внимание. Колкото и разнообразни да са различните тези, всички те боравят с инструментариума на историческата наука, документалистиката, социологията и политиката. Всички тези подходи са доказали достойнствата си, но и недостатъците си, когато става дума за Божия народ. Нима някой още се надява, че може неопровержимо да докаже или отхвърли техния Изход от Египет преди повече от 3000 години? Ала съвсем независимо от усилията в едната или в другата насока, Древният Египет отдавна не съществува, а евреите са тук. Какво да кажем за Вавилон, Древна Гърция и Рим? Битките на Макавеите с войските на наследниците на Александър Македонски или сраженията на еврейските въстаници с римските легиони са несъмнено обект на исторически анализи, археологически разкопки и безброй изследвания, но всички те не могат да обяснят чудото на еврейския народ. Разбира се, те могат услужливо да задоволят донякъде презумпциите на онези, които не могат или не искат да вярват в чудеса. И все пак ничие несъгласие не може да отрече очевидното – там, където има евреи, има история, география, археология, социология, антропология, но винаги има и… богословие. Нима е възможно спасяването на българските евреи да мине без в нашата родина? Въпросът е дали можем да допуснем, че нещо толкова съдбовно, свързано именно с древния Божи народ, може да бъде проучвано единствено с апарата на науки, които не засягат онова, към което самият този народ волю-неволю не спира да ни призовава, а именно – търсенето на абсолютен смисъл. Но ако поемем по този път, готови ли сме да чуем какво мислят за смъртта или за оцеляването на Божия народ неговите древни пророци? Чували ли сме въобще имената на Исая, Еремия, Езекиил, Данаил и Амос? Мисля, че когато прочете за тях, и най-закоравелият циник би могъл да асоциира някои от преживяванията и постъпките на Даниел Цион с тези древни имена на отдавна починали неспециалисти, които обаче винаги са смятали, че в историята на Израел съществува измерение, което не се поддава изцяло на историческата наука, а я надхвърля и свидетелства за нещо отвъдно и вечно. Какво би казал за спасяването на българските евреи пророк Данаил? Какво би помислил за нашия народ пророк Исая? На кого въобще му хрумва да зададе тези въпроси? Даниел Соломон Цион е роден на 5 септември 1883 г. в Солун, където по онова време има около трийсет синагоги, безброй еврейски религиозни училища и институции, чуждестранни възпитателни мисии (Alliance Israélite) и близо сто и двайсет равини и множество свещеници. Завършва семинарията „Бет Йосеф“, ръководена от баща му, и на седемнайсет години става равин, като веднага се включва в бушуващите по онова време в Солун социални и философски спорове между вярващите и атеистичното движение, ръководено от Моис Леви. След горчиви и настървени борби Даниел Цион успява да се наложи. Тази негова упоритост ще му послужи и след около четирийсет години в България, в един много по-драматичен контекст. През 1915 г. еврейската общност в София се обръща към главния равин на Солун да препоръча някой млад и способен свещеник за ючбунарската синагога. Изборът пада на Даниел Цион. Българските евреи се отличават от познатата му солунска среда с неособената си религиозност, което провокира Даниел Цион да работи неуморно, полагайки основите на няколко религиозни, възпитателни и благотворителни дружества. За разлика от други тогавашни, а и днешни религиозни лица, хариби Цион, както са го наричали, е убеден ционист и в проповедите си цитира често древните еврейски пророци и обещанията им за завръщане в Обетованата земя. „Оттук почват и първите горчила, които той трябваше да преглътне.“ Мнозинството от членовете на синагогалното настоятелство го принуждават да напусне поста си на хазан и проповедник и огорчен той прекарва 1933–1934 г. в Кюстендил – същия Кюстендил, който ще изиграе по-късно такава важна роля в събитията от март 1943 г.  Само след две години обаче ръководството на официалните еврейски институции в София – Централната консистория, Еврейската община и училищата – променя състава си и той се завръща в качеството си на хазан, проповедник и учител по еврейски език в училищата. През 1931 г. Даниел Цион официално е назначен за председател на Върховния духовен съд при Централната консистория на евреите в България с прерогативи на главен равин за цялата страна, макар официално в периода 1925–1945 г. да няма посочен официален главен равин в България. В София той си сътрудничи тясно със софийския главен равин д-р Ашер Хананел, с когото са рамо до рамо в драматичните събития от март и май 1943 г. Във всичките си проповеди и публикации хариби Цион се противопоставя на грубия материализъм и безбожието, подхранвано от политическите събития в Европа след края на Първата световна война и болшевишката революция в Русия. През 1935 г. Даниел Цион основава Еврейското културно общество и издава много книги, сред които „Пътят на живота“, „Тройният път на новия човек“, „Кабала“, „Из нов път“, „Еврейски празници и традиции“, „Еврейско брачно и бракоразводно дело“ (първия труд, третиращ на български език брачните норми на сефарадските евреи), а през август 1945 г. публикува и малката книжка, която предстои да преиздадем. Той се застъпва за съдбата на своите събратя в България както пред Бога, така и пред обществени фигури като царския съветник — дъновиста Любомир Лулчев, когото посещава през ноември 1942 г., за да ходатайства за разпускането по домовете на евреите трудоваци, разпратени по това време из страната в трудови групи. пред министрите в кабинета на Богдан Филов и пред цар Борис III ще прочетете в разказа му от първо лице, а от неговото лично свидетелство пред Народния съд и от това на равина д-р Ашер Хананел, както и от спомените на Менахем Мошонов узнаваме, че Даниел Цион е бил част от делегацията от петима души до митрополит Стефан на 24 май 1943 г.  След събитията от 24 май 1943 г., Даниел Цион дръзва да се изправи срещу най-изявения антисемит в България през войната – Александър Белев, директор на Комисарството по еврейските въпроси. В отговор на грубите заплахи на Белев, който изисква от равина информация за организатора на еврейската манифестация, хариби Цион заявява: „Г-н Белев, аз не се боя от никого! Само от Бога!“. Смелостта и решимостта на публично действащите лица през пролетта на 1943 г. са похвални, но не бива да забравяме, че задкулисно цар Борис е една крачка пред всички останали. Според доклад от 5 април на аташето на Гестапо в София именно цар Борис отменя през март заповедта за депортиране. В друг нацистки доклад се посочва с едва прикрита досада, че еврейските трудови отряди са „прозрачен претекст“, с който се саботира германската политика по въпроса. На 13 април премиерът Богдан Филов отбелязва в дневника си, че цар Борис представя на него и на вътрешния министър Габровски плана си за включване на евреите в трудови групи „и по този начин да избегнем изпращането на евреи от старите предели в Полша“. Нещо повече – българското правителство тактично подготвя нацистите още през ноември 1942 г. за възможността българските евреи да не бъдат депортирани. В разговори с пълномощния пратеник на Райха Адолф Бекерле на 2 и 16 ноември 1942 г. Филов (несъмнено инструктиран от цар Борис III) посочва, че България „по принцип приветства възможността за прехвърлянето на евреите на Изток“, но „наред с това… част от евреите мъже са необходими за строежа на шосета в България“. Хем така, хем иначе. На разговорен език това се нарича баламосване, когато обаче то се прилага спрямо Третия райх, се нарича дипломатическо и морално превъзходство. За такива именно протакания, лавирания и откровени заблуди по еврейския и други въпроси свидетелстват много други налични документи.  Цар Соломон казва, че „сърцето на царя е в ръката на Господа и Той го насочва накъдето поиска“ (Притчи 21:1). Това „насочване“ едва ли е станало без молитвите на Даниел Цион. На 16 декември 1948 г. Даниел Цион се преселва в Израел заедно със семейството си и с огромната част от спасените през войната български евреи. Назначен е за съдия в равинския съд в Тел Авив и служи официално като равин на българските евреи в Яфо до уволняването му през 1950 г., а неофициално – до смъртта си през 1979 г., когато е погребан с почти военни почести и тържествена многолюдна процесия до гробището в Холон. Най-необичайното в този изпълнен с превратности интересен живот е може би свидетелството, че през 30-те години Даниел Цион нееднократно среща във видение Исус Христос, когото месианските евреи наричат Йешуа ха-Машиях, и започва да организира в София срещи в тесен кръг, където чете от Новия завет. Приятелството му с митрополит Стефан и някои дъновисти става причина за злонамерени слухове из цяла София, които се свеждат до пренебрежителното прозвище „дъновист“ по негов адрес. На тях той отговаря още през 1941 г. в предговора на книгата си „Из нов път“.  Присъединяването му към зараждащата се през 50-те години еврейска месианска общност в Израел, разказите на негови съвременници и сподвижници, личните му изказвания, особено прословутата му и скандална за израелската преса реч по радио Kol Israel (Гласът на Израел) от 14 септември 1952 г., както и привикването му пред равината още през юни 1950 г. говорят достатъчно убедително за отношението му към Йешуа. Независимо от позицията на официалните религиозни власти, Даниел Цион си остава поне за част от българските евреи „нашият равин“. Един руски евреин от ранните ционистки заселници в Ришон Лецион, който става по-късно месиански евреин, предоставя на хариби Цион сграда на улица „Йефет“, в сърцето на Яфо, която да ползва за синагога. Там „българският равин“ служи до 6 октомври 1973 г. Всяка събота в тази синагога той не говори открито за Йешуа, но много пъти цитира истории и притчи от Новия завет, а следобед посреща вкъщи малка група, с която изучават Новия завет и си говорят за Йешуа до часа на вечерните молитви, когато се връщат в синагогата. През юни 1950 г. разбираме, че Даниел Цион прекарва Пасхата в Ерусалим, където получава видение, че Йешуа от Назарет е Месията на Израел. След завръщането си в Яфо той започва да проповядва тази истина от амвона на синагогата, в която служи, до намесата на Министерството на вероизповеданията и Главния равинат в Тел Авив, които го освобождават от поста му. Сред мотивите им е, че той проповядва християнството — достатъчно за уволнението на един равин. Даниел Цион, изглежда, лесно е привличал както симпатизанти, така и неприятели. Откровената му позиция за запазване на отличителен еврейски начин на живот, спазване на съботата и др. карат много мисионерски организации да се дистанцират от него. Той запазва и в Израел тона и подхода, които използва в разговорите си с министрите и царската канцелария през 1942–1943 г. Малцина могат да понесат този пророчески тон. „В него няма никакъв страх, никакви спирачки и никаква дипломация“, казва за него Аврам Поляк през декември 1950 г. Наличните свидетелства от онези дни разкриват една разединена и малобройна еврейска месианска общност, която го посреща със смесица от страхопочитание и искрена почуда.  Отново Поляк, който е един от лидерите на месианските евреи в Израел през 50-те години, казва следното: „Той е на 67 години и говори иврит, френски, испански, турски и български, защото идва от България и носи със себе си българския бунтовен дух… този опитен боец идва сега в Израел и вече можем да чуем гласа му и да усетим камшика му. Той развя знамето на бунта срещу „тая покварена религия“ (както той нарича равините) и предупреждава, че „дните на наказанието и на въздаянието“ (Осия 9:7) са вече близо, и конкретно към равините отправя тези страшни думи: „Беди се задават за Израел, каквито не сме виждали. А за вас, равините, е писано: „Мени, мени, текел у фарсин!“… нужно ни е да чуем тези думи в историческата им перспектива. Вярваме, че и най-малките духовни събития са по-важни и от най-големите политически, защото завръщането на Месия е близо… и всичко свързано с Исус в Израел обладава най-голямо значение, затова проповедта на Даниел Цион е едно от най-важните събития на нашето време... когато чуеш упреците на противниците му, ти идва само да се усмихнеш снизходително. Какво разбират тези джуджета пред този великан? Какво знаят те за куража, който се изисква на 67 години, без материална подкрепа да се изправиш посред еврейския народ в Израел и да предизвикаш силите на тъмнината? Дори и нищо повече да не направи, дори само заради това, което вече е направил, трябва да го смятаме за един от най-великите евреи, за един от най-смелите мъже на света. Действията му са пророчески и апостолски и фитилът вече е запален…“  „До християните – това е словото на Господ до християните, които се наричат такива, а не са, защото правят обратното на това, което Господ Исус им е заповядал. Вместо да се обичате, вие се мразите и убивате един друг и последната война е свидетелство за това, вие посрамихте Името Му. Ако търсите Месия, приемете Исус и изпълнявайте думите Му. Ако не, мечът му ще ви изяде! Така говори Господ.   До мисионерите и свещеничеството – вие, лицемерни посланици, поели на себе си свят дълг, който използвате превратно, за да се обогатявате, Божията ръка ще ви застигне първи! Вие сте виновни за загубените стада, вие ги оставихте на произвола, докато се тъпчехте!  До евреите – за вас, чада на Израил, са думите на Господ Исус, който е Месията, изкупващ Израел и заедно с него – целия свят. Той се жертва за греховете ви, Той възкръсна от мъртвите и е Първосвещеник, верният, винаги готов да прости греховете на тези, които вярват в Него. Ако послушате гласа ми, че съм пратен от Бога, добре! Ако ли не, значи сте упорити и ще ви застигнат дни, каквито не сте виждали, и много от чадата Израилеви ще загинат, и ще оцелеят само тези, които чуват думите на живия Бог и вярват в Него с цяло сърце. Те ще се покаят и ще повярват в Исус като в своя Месия и Спасител. Така казва Господ: ето, идват дни, когато всички оцелели от скръбта ще Ме познаят, от най-малкия до най-големия, и Господ ще царува над цялата земя чрез Своя Син, Месията Исус. Ето идва ден, когато Исус Месията ще се върне в Ерусалим и ще изкупи Своя народ и Бог ще царува чрез Него над целия свят!  До главния равин на Израел – знам, че ме смяташ за заблуден, понеже смятам Исус за свой Месия и Спасител. Пред Божия престол като пред свидетел се заклех и ти казах, че дълги години съм се молил със сълзи и пост пред Господа и че Господ ме поведе в пътеки на правда, в които да върша само Неговата воля, а не своята. Казах ти за знаменията и чудесата, които съм видял, и то неведнъж. Вие всички ми отговорихте, че бълнувам и че съм ненормален. Прощавайте, но вие сте тези, които бълнувате, когато наричате истинските неща измама.  Вашето тесногръдо религиозно обучение и топлите ви местенца са завесата, която ви отделя от истината. Не можете да отсъдите обективно. И аз бях като вас, но Бог, в своята милост и въпреки моите грехове, ми показа правия път чрез Светия Дух. От Него бягах аз години, но сега ме води по правия път. Затова ви казвам, даже да бях единственият вярващ в Исус Месията, пак щях да съм прав, но не съм сам. Има милиони вярващи, а от тях – хиляди високообразовани евреи. Дори някои равини! Всички ли бълнуват? Знам, че ако се молите с цяло сърце на Бога и четете Новия завет, като внимателно размишлявате върху тази книга и с благоговение размислите за Месията Исус, Бог ще отвори очите ви… Истината трябва да бъде казана! Бащите ни извършиха страшен грях, като осъдиха на смърт Този, който не беше грешен! Бащите ни си заминаха, но ние сме тези, които носим последствията! Нима искаме да продължим да страдаме? Трябва да поправим тази неправда! Трябва да приемем Исус като наш брат евреин и като Божи Месия и да го изтръгнем от ръцете на християните, които са го превърнали в идол… като Божи пратеник трябва да ви предупредя: първо идва предупреждението, а после следва наказанието… Ако приемете Исус Месията, Той ще ни избави втори път със съвършено спасение; ако ли не, ни чакат безброй беди… За вас, равини, е писано – мени, мени, текел у фарсин.“ През 1953 г. научаваме, че събитията от лятото и есента на 1950 г. не са сломили Даниел Цион, напротив – той проповядва за Йешуа ха-Машиях в Яфо и близо до Хайфа, където го посрещат възторжено. Срещите му с български евреи, които, изглежда, не изгубват симпатиите си към него, водят до това, че някои от тях също поверяват живота си на Йешуа.  Сигурно никога няма да узнаем в детайли как точно се е позиционирал богословски хариби Даниел. В това отношение може би ще ни помогне сравнението, което прави Аврам Поляк между него и друг равин, приел християнството – д-р Израел Цоли, главния равин на Рим. Ако равин Цоли е израснал в сянката на катедралата „Свети Петър“ и на стари години приема католицизма и се превръща в уединен изследовател и богослов, то Даниел Цион, въпреки всичките си трудове и статии, изглежда, винаги е бил повече човек на действието и на благовестието. Тук е моментът да уточним нещо относно книгата „Пет години под фашистки гнет“. Нейното заглавие, както и някои позитивни реплики спрямо народната власт в предисловието от Елиезер Ашер Ански и във вероятно редактираното пак от него заключение може да смутят читателите с демократични убеждения. Не бива да забравяме, че непосредствено след преврата от 9 септември 1944 г. и окупирането на България от Червената армия, според някои оценки, са избити без съд и присъда над 20 000 души, а малко след това Народният съд издава 2730 смъртни присъди. Към момента на издаването на книгата през август 1945 г. комунистите са наложили вече своята зверска власт в страната и може би тези спомени е нямало да видят бял свят и да преминат през цензурата без намесата на Ански. Независимо от това Даниел Цион не пропуска да опонира на марксистите през 1946 г. в заключението на една своя следваща книга, а именно че класовата борба не обяснява всички беди на света и че когато победителите „отнемат правата и свободите на победените и им налагат нови окови“, те само „сеят семето на нова война“. Най-сетне, нека типичният за онова време патос, който откриваме тук-там в книгата или предговора, не ни попречи да прочетем фактите и да усетим духа на онова време. Преди да се насладите на това уникално историческо свидетелство, искам да уточня, че през 2016 г. в кратка кореспонденция с архивистите от „Яд Вашем“, музея за жертвите на Холокоста в Ерусалим, ми беше потвърдено, че книгата на Даниел Цион е действително едно от най-ранните свидетелства от първа ръка за годините на Холокоста (или несъстоялия се Холокост в България). Нека обобщим фактите: България е съюзник на Третия райх, има действащо антисемитско законодателство, има настоятелни искания от нацистка Германия за депортиране на нейното еврейско население в Полша, но има и главен равин, който вярва, че Исус Христос е еврейският Месия, Син на живия Бог и Спасител на света. Оставяме на читателите да преценят дали именно този последен и така малко известен факт не е изиграл своето съдбовно значение за спасяването на 50 000 евреи в България именно в момент, когато шест милиона техни братя биват избити в Централна и Източна Европа. Може би поне някои от българските евреи (а и не само те) ще оценят по достойнство живота на своя равин и ще погледнат на спасението си от един по-духовен ъгъл – било е най-първо спечелено пред Бога „в името на Исус Христос“ и социално-политическото му измерение е единствено следствие от духовни и невидими процеси. Струва ми се, че всички можем да се запитаме, а причините са 50 000.  В книгата на пророк Данаил един от архангелите – Михаил, мимоходом е наречен застъпник или пазител на евреите (12:1). Макар много видни личности да имат своята земна роля в спасяването на българските евреи, дали наистина смятаме, че това е било възможно без намеса свише? А дали тази намеса не е била обусловена от месианската вяра на Даниел Цион? Soli Deo Gloria!", "date": "2018.06.17", "title": "Равинът Даниел Цион и духовното измерение на спасяването на българските евреи"}
{"url": "https://www.faktor.bg/bg/articles/makedoniya-i-gartsiya-podpisaha-istorichesko-sporazumenie", "text": "В гръцкото село Псарадес на Преспанското езеро беше подписано споразумението, което решава спора между Атина и Скопие за името на Македония.  Премиерът на Гърция Алексис Ципрас и македонският му колега Зоран Заев се срещнаха на церемонията на брега и декларираха пред света постигнатото съгласие, след 27 години остри противоречия. Документът беше подписан от външните министри на Гърция Никос Кодзиас и на Македония Никола Димитров.  Така югозападната ни съседка получава името „Република Северна Македония“ за всеобща употреба.  Договорът остава да бъде ратифициран от гръцкия парламент и чрез референдум в Македония. Церемонията протича при засилени мерки за сигурност и в присъствието на високопоставени представители на международната общност, предаде БНТ. Договорът е със заглавие „Окончателна спогодба за решаване на различията, описани в резолюции 817 и 845 на Съвета за сигурност на ООН за прекратяване на силата на Временната спогодба от 1995 г. и за установяване на стратегическо партньорство между страните.“", "date": "2018.06.17", "title": "Македония и Гърция подписаха историческо споразумение"}
{"url": "https://www.faktor.bg/bg/articles/registrirano-e-zemetresenie-s-epitsentar-kray-razlog", "text": "Регистрирано е слабо земетресение на територията на България в района на Разлог с магнитуд 2.6., съобщава страницата на Европейския средиземноморски сеизмологичен център. То е станало в 5:39 на девет километра северно от Разлог в района над село Добърско, на дълбочина 20 километра. Няма данни за нанесени материални щети и пострадали хора.  Трусът е регистриран в 5.39 ч. тази сутрин и е с магнитуд 3.0 по Рихтер.", "date": "2018.06.17", "title": "Регистрирано е земетресение с епицентър край Разлог"}
{"url": "https://www.faktor.bg/bg/articles/tokio-severna-koreya-nyama-da-se-otkazhe-ot-likvidiraneto-na-yadrenoto-orazhie", "text": "Северна Корея (КНДР) няма да се откаже от ангажимента си да проведе пълна денуклеаризация в замяна на гаранции за сигурността си от страна на САЩ, заяви японският външен министър Таро Коно в интервю за канала Ен Ейч Кей, цитирано от ТАСС. \"В Северна Корея обещанието на върховния лидер има особено значение, особено ако е дадено в писмен вид\", подчерта министър Коно. \"Важно е и това, че за пълната денуклеаризация е съобщено в страната. Мисля, че в подобна ситуация КНДР няма да се откаже от ангажимента си\", добави той. На срещата между президента на САЩ Доналд Тръмп и севернокорейския лидер Ким Чен-ун, състояла се на 12 юни в Сингапур, беше подписан съвместен документ. В него се обявява, че Пхенян е готов да приеме пълна денуклеаризация на Корейския полуостров, а в замяна САЩ поемат отговорност да предоставят на КНДР гаранции за сигурността на страната, без да уточняват какви конкретно. В рамките на споразумението с КНДР Вашингтон е предявил искания по 47 пункта, добави Таро Коно. Те са били представени от държавния секретар на САЩ Майк Помпейо по време на посещението му в Пхенян. Той е съобщил пред севернокорейските власти, че САЩ разбират под \"пълна денуклеаризация\" ликвидирането на ядреното и други видове оръжия за масово унищожение по проверим и необратим начин, пише БТА.  \"Ако искането за пълна денуклеаризация в това разбиране не бъде изпълнено, няма да бъдат отменени и санкциите\", подчерта японският външен министър.  За момента не се обсъжда въпроса за съкращаване на американския военен контингент в Южна Корея, заяви министърът. \"За това не може да става дума, докато не се промени кардинално ситуацията в областта на сигурността в региона\", добави той.", "date": "2018.06.17", "title": "Токио: Северна Корея няма да се откаже от ликвидирането на ядреното оръжие"}
{"url": "https://www.faktor.bg/bg/articles/shturmovi-otryadi-na-neonatsistkata-zlatna-zora-sa-gotvili-napadenie-sreshtu-gratskiya-parlament", "text": "Председателят на гръцкия парламент Никос Вуцис заяви, че щурмовите отряди на крайнодясната партия „Златна зора“ са готвили нападение срещу парламента и с това са свързани опитите за нахлуване на демонстрантите по време на обсъжданията на вота на недоверие към правителството, твърдят местни медии, цитирани от \"Фокус\". Вуцис заяви това късно вечерта в събота след края на гласуването. Партия „Златна зора“ се определя като неонацистка в Гърция. В петък депутатът Константинос Барбарусис по време на обсъждане на въпроса за недоверието към правителството от парламентарната трибуна призова гръцката армия да извърши военен преврат и да арестува ръководството на страната – президента, премиера и министъра на отбраната, за да не подпишат споразумението за името на Македония. Ръководството на партията незабавно го изключи от редиците си. Прокуратурата е повдигнала наказателно дело срещу него, но той все още не е открит. В събота край парламента се проведе митинг и няколко десетки души се опитаха да достигнат до парламента, но бяха отблъснати от полицията със сълзотворен газ. „Според източници в парламента, за плана за нападението атака на партията става ясно миналия четвъртък, и поради това ръководство не се опита да отложи дебата по вота на недоверие към полунощ. Според източниците са планирани инциденти с участие на щурмовите отряди и през трите дни на дебати в парламента“, съобщава гръцката медия АМНА. Според събеседващите му, ако парламентът не реагира бързо на безпрецедентната реч на заместник, тогава може би ще има повече инциденти. Същите източници съобщават, че планът на крайнодесните е включвал и публикуването на мобилни телефони на депутати, които са получили много анонимни обаждания в последния ден. Телефони са били публикувани, по-специално, във вестник „Макела“, чийто журналист беше арестуван за призив да стреля на президента, министър-председателя и министъра на външните работи заради споразумението за името.  „Парламентарните източници не изключват възможността за влошаване на напрежението в нашата страна, както и в БЮРМ в близко бъдеще“, пише атинската информационна агенция АМНА.", "date": "2018.06.17", "title": "Щурмови отряди на  неонацистката „Златна зора“  са готвили нападение срещу гръцкия парламент"}
{"url": "https://www.faktor.bg/bg/articles/fbr-opitalo-da-otstrelya-tramp-udarilo-klintan", "text": "Новият доклад на правосъдния департамент на САЩ относно разследването на ФБР, засягащо двамата президентски кандидати през 2016, не разкрива много нови факти, но затова пък ни дава най-сетне възможност да подредим събитията в логическа последователност и да си обясним действията на бившия директор на службата, Джеймс Коми. Двете разследвания – имейлите на Клинтън и руската връзка на Тръмп – са се водили паралелно през лятото на 2016. Агентите и прокурорите натоварени с разследването на Клинтън са открили, че тя е използвала незащитен личен компютър, за да комуникира секретна информация от най-висока степен. Затова са се фокусирали най-вече върху въпроса за престъпния умисъл, твърдейки че такъв не е имало. Това обаче означава сериозно насилване на смисъла на закона, който ясно посочва, че грубата небрежност се преследва като престъпление, дори когато няма умисъл. В крайна сметка не препоръчват повдигане на обвинение. Доналд Тръмп поиска ФБР да бъде разследвано Директорът Джеймс Коми започва да се тревожи, особено след изявленията на Барак Обама застъпващи невинността на Клинтън, че ФБР може да понесе обвинение в политическа пристрастност. Тогава прави първата си грешка. Принципната политика на правосъдния департамент е да не дава субективни оценки публично – разследваното лице или е нарушило закона, или не е. Но Коми пробва да седне на два стола и прави прочутото си обявление, че Хилари Клинтън е била „крайно безотговорна“ (а не „небрежна“, защото тази дума ще даде основание за наказателно преследване) в работата си с класифицираните мейли, но няма да й бъде повдигнато обвинение, тъй като е липсвал умисъл в действията й. Коми до последно е крил от Департамента намерението си да наруши работната етика. На дневен ред остава разследването срещу Тръмп.  по онова време, правният експерт на ФБР, Лиса Пейдж. Те разменят много пикантна коресподенция и дори не става дума за личната им афера. На 8 август, Пейдж пише: „Тръмп няма да стане президент, нали? Нали?“. На което Щрок отговаря. „Не. Не, няма. Ние ще го спрем.“. Така излиза, че от ФБР не само тълкуват превратно закона, за да спасят от преследване Клинтън, но и агенти на много високо ниво там се водят от сериозна ненавист към Тръмп. И ако това не изглежда достатъчно убедително, ето какво става месец по-късно. През септември, на компютъра на конгресмен Антъни Уийнър, (който се пада съпруг на личната асистентка на Хилари - Хума Абедин) са открити още хиляди класифицирани имейли, кореспонденция между Клинтън и Абедин. На теория, това значи раpследването е отново отворено; но ФБР не докосва лаптопа на Уийнър в продължение на месец. Обяснението на Щрок е, че разследването срещу Тръмп било с приоритет. В контекста на чата с любовницата му ни става пределно ясно и как е определен този приоритет – изцяло на база политическо пристрастие. Още повече, никой ментално здрав човек не би могъл сериозно да повярва, че ФБР няма ресурсите да води и двете разследвания паралелно. В крайна сметка, минават няколко седмици и от прокуратурата в Ню Йорк започват да питат защо не тече проверка по лаптопа на Уийнър.   Виждайки, че проверката няма да приключи преди изборите и напълно уверен че Клинтън ще спечели, той решава че ако обяви повторното отваряне на разследването след изборите, нейната легитимност ще пострада, а с нея и безпристрастната репутация на ФБР – затова решава да го обяви няколко седмици преди изборите. В този момент обаче кампанията на Хилари е в ужасно състояние и Коми изобщо не знае, че победата й е далеч от сигурна. Никога няма да разберем колко значим е бил този удар за нея, но със сигурност е оказал влияние. Водени от тежко политическо пристрастие, агентите на ФБР изнасилват закона, за да оправдаят Хилари; после приоретизират едното разследване над другото, въпреки че следата при Хилари е много по-гореща, с което забавят неизбежното разследване и се налага да го отворят в последния момент преди изборите, с което без да искат забиват пирон в ковчега й, докато всъщност се опитват да спасят нейната легитимност. Пристрастие, арогантност и непрофесионално поведение довеждат не само до поражение за Клинтън, но и напълно разбиват мита за политическата безпристрастност на службите, което сега отваря огромна пропаст между тях и американските граждани.", "date": "2018.06.17", "title": "ФБР опитало да „отстреля“ Тръмп, ударило Клинтън"}
{"url": "https://www.faktor.bg/bg/articles/liderat-na-knsb-nyakoy-manipulira-maykite-na-detsata-s-uvrezhdaniya", "text": "Някой манипулира майките на децата с увреждания. Това заяви в ефира на БНТ лидерът на КНСБ Пламен Димитров. Да не забравяме, че хората с увреждания са общо 500 000, за тях държавата ежегодно дава 2 млрд.лева, всички ние, данъкоплатците. През 2016 г, само преди две години, беше решен един ключов въпрос за децата с тежки увреждания. Аз не знам защо има деца в колички пред парламента в момента. Проблемът, който тогава остана нерешен и трябва да се постави е на тези хора с увреждания, които са над 18 години. От 2016 г. дете с увреждения, 90 и повече процента, получава 250 лева и стотинки на месец. В момента, в който навърши 18 г. те вече не му се полагат. Майките са прави да казват :\"Какво става после? Как след 18-тия си рожден ден моето дете стана по добре и му намалявате като общество цялата помощ 4 пъти? Тук ни е проблемът и той няма да бъде решен със закона, който се предлага\". Димитър Манолов , президент на КТ \"Подкрепа\" допълни: \"Във философията на това, което се предлага, твърдят порла, които разбират повече от мен, е твърде погрешна.  Тя предполага тези хора, когато са навършили 18 години да бъдат изолирани в семейната среда, вместо да бъдат направени опити да бъдат интегрирани по някакъв начин в обществото. Да се върнем на казаното от Пламен. Не е добре да се свири на тънките струни на обществената чувствителност, изваждайки деца напред, защото този проблем с децата е повече или по-малко уреден. : \"", "date": "2018.06.17", "title": "Лидерът на КНСБ: Някой манипулира майките на децата с увреждания"}
{"url": "https://www.faktor.bg/bg/articles/anastasiya-mozer-pozhelavam-na-korneliya-ninova-da-ne-e-tolkova-arogantna", "text": "Аз съм много на страната на жените, но те трябва да се държат прилично.  Разбрах, че фактически   Корнелия Нинова била интелигентна жена, но преобладаващото желание на нейните избиратели било тя да се държи по този арогантен начин. Има една френска поговорка: \"Невъзпитаните хора са нещастни в живота\", така че пожелавам на Корнелия Нинова да не е толкова арогантна. Това заяви Анастасия Мозер  главен секретар на БЗНС от 1992 до 1997 г. и дългогодишен народен представител в ефира на БНТ.  Навремето имаше личности. Каквито и дефекти да намират на Иван Костов, той успя да мобилизира демократичната общност и извърши много полезни неща. Никой не е съвършен, освен Господ, но сме работили заедно и сме постигнали много, въпреки че никога не е имал особено добро отношение към нас. Той е много интелигентен човек, въпреки недостатъците си.  Сега политиците губят доверието на хората, затоав сега имаме сега една коалиция \"Орел, рак и щука\", която държи ГЕРБ на власт.    В момента Бойко Барисков няма алтернатива и се надявам, че той ще устои на всички опити да разклатят правителството, защото България няма да има никаква полза БСП отново да дойдат на власт. Те също се раздират от вътрешни противоречия, каза тя.", "date": "2018.06.17", "title": "Анастасия Мозер: Пожелавам на Корнелия Нинова да не е толкова арогантна"}
{"url": "https://www.faktor.bg/bg/articles/zoran-zaev-izbrahme-evropeyskoto-badeshte", "text": "Македонският министър-председател Зоран Заев заяви, че договорът за името между страната му и Гърция ще открие европейски перспективи за Македония, предава местното електронно издание „24 Вести“, цитирано от \"Фокус\". „Ние се осмелихме, защото искаме успехи, македонски успехи. Избрахме бъдещето. Затова дойдохме днес. Нека Преспа бъде път към европейското ни бъдеще“, пише премиерът Зоран Заев в профила си в социалната мрежа „Фейсбук“. В състава на македонската делегация, която отиде на подписване на договора за името, присъстват вицепремиерът и министър на отбраната Радмила Шекеринска, вицепремиерът по европейските въпроси Буяр Османи, министърът на външните работи Николай Димитров и министъра на вътрешните работи Оливер Спасовски.", "date": "2018.06.17", "title": "Зоран Заев: Избрахме европейското бъдеще"}
